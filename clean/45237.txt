Classificazione
SPORT E TEMPO LIBERO
TURISMO E INDUSTRIA ALBERGHIERA



Oggetto del Consiglio n. 2025 del 16 novembre 2022 - Resoconto
OGGETTO N. 2025/XVI - Ritiro di mozione: "Impegno ad avviare
interlocuzioni con l'Ufficio di Presidenza del Consiglio regionale
per prevedere l'esibizione anche del logo turistico regionale nel
materiale promozionale di eventi patrocinati dal Consiglio
regionale".
Bertin (Presidente) -
Riprendiamo i lavori, siamo al
punto n. 13. Illustra la mozione il consigliere Brunod, ne ha
facoltà.
Brunod (LEGA VDA) -
Illustrerò questa mozione con il
testo originale che era stato presentato intorno al 20 di ottobre,
poi, al termine delle premesse, aggiungerò un pezzo che aggiorna le
premesse a quanto deliberato dall'Ufficio di Presidenza in data 8
novembre 2022.
Prendendo atto che la concessione di patrocini e di
compartecipazioni economiche da parte del Consiglio regionale della
Valle d'Aosta sono disciplinati da un apposito regolamento, e
tenendo conto che il sopracitato regolamento prevede all'articolo 1
capo 1: "Oggetto e definizione di finalità", il presente
regolamento disciplina all'articolo 1 i criteri e le modalità,
nonché le forme di pubblicità, per la concessione da parte del
Consiglio regionale del patrocinio gratuito e della
compartecipazione a iniziativa di particolare valore culturale,
artistico, scientifico, sociale, educativo, sportivo, ambientale,
turistico ed economico promosse da soggetti pubblici e privati che
si svolgono all'interno del territorio regionale.
Patrocinio gratuito e compartecipazione sono concessi in via
eccezionale anche per iniziative che si svolgono al di fuori del
territorio regionale, purché comportino la rappresentatività
istituzionale del Consiglio regionale, oppure presentino in un
contenuto strettamente legato alla Regione o contribuiscano a
valorizzare e promuovere l'immagine in campo nazionale o
internazionale.
Ai fini dell'applicazione delle disposizioni contenute nel
presente regolamento, si intendono per compartecipazioni la somma a
carico del Consiglio regionale per una collaborazione nella
realizzazione di un'iniziativa di particolare interesse e rilievo
per la regione.
La concessione della compartecipazione comporta l'obbligo per
l'iniziativa di cui trattasi dell'esibizione del logo del Consiglio
regionale in posizione graficamente visibile su tutto il materiale
promozionale pubblicitario prodotto ed è accordata secondo le
disposizioni contenute nel capo II del presente regolamento.
Rileviamo che all'articolo 2, "Beneficiari", del presente
regolamento è previsto che il patrocinio gratuito e la
compartecipazione sono concessi a Comuni, Unité des Communes,
Università della Valle d'Aosta, enti, associazioni, comitati,
istituzioni e organizzazioni private che, per disposizione
statutaria o all'atto costitutivo, non perseguano scopi di lucro,
siano aventi sede in Valle d'Aosta e propongano iniziative che
contribuiscano a valorizzare, a far conoscere o promuovere
l'identità della regione in campo regionale, nazionale o
internazionale.
I soggetti beneficiari sono tenuti a far risultare, con
appropriata pubblicizzazione, che le attività sono realizzate con
patrocinio gratuito o con la compartecipazione del Consiglio
regionale e a coinvolgere, in occasione di eventuali conferenze
stampa, presentazioni e altre attività promozionali concernenti
l'attività, la Presidenza del Consiglio regionale.
Preso atto che all'articolo 6 è previsto che, a seguito della
concessione della compartecipazione, la struttura competente invii
al soggetto beneficiario il logo del Consiglio regionale con
l'obbligo di esibirlo in posizione graficamente visibile su tutto
il materiale promozionale e pubblicitario prodotto preventivamente
visionato e approvato dalla struttura competente.
In caso di utilizzo indebito del logo, l'Ufficio di Presidenza
valuta l'irricevibilità di successive istanze provenienti dal
medesimo soggetto.
Evidenziato che all'articolo 9, dove si parla di divieto di
cumulo dei contributi, è previsto che la somma concessa
dall'Ufficio di Presidenza, a titolo di compartecipazione non sia
cumulabile con altri contributi dell'Amministrazione regionale per
la medesima iniziativa.
L'articolo 15 prevede che l'Ufficio di Presidenza, sulla base
dell'istruttoria della struttura competente deliberi la concessione
del patrocinio gratuito.
Tenendo conto che nel DEFR 2023-2025 che prossimamente sarà
portato e discusso in Consiglio regionale, nella sezione 1.8
"Assessorato beni culturali, turismo, sport e commercio", in modo
particolare nella parte relativa al settore turismo, si evidenzia
che: "...dopo due anni in cui l'azione politica amministrativa si è
dovuta necessariamente concentrare nella definizione e nella
gestione delle varie misure di sostegno a favore dei soggetti
economici operanti in ambito turistico commerciale, previsti dalla
legislazione regionale in relazione all'emergenza epidemiologica,
nel corso del 2023 si ritiene necessario avviare una riflessione
sul progetto di riforma dell'organizzazione turistica regionale,
procedendo nella direzione prefissata di creazione di un'entità che
si occupi di turismo a 360° preposta allo svolgimento di tutte le
azioni di marketing, di promozione dell'offerta turistica
valdostana in tutte le sue declinazioni di prodotto e servizio, in
stretto coordinamento con gli operatori privati con le rispettive
associazioni di categoria".
A tal fine è previsto, come primo ma fondamentale percorso di
riforma obiettivamente complesso e delicato, l'effettuazione di uno
studio che, a seguito di un'analisi comparata dei sistemi
organizzativi esistenti in tale ambito nelle più evolute realtà
territoriali italiane, in particolare nell'arco alpino, possa
fornire elementi utili alla valutazione del modello maggiormente
aderente al contesto valdostano e individuare le più corrette
modalità di passaggio all'attuale sistema, così come definito dalla
legge 6/2001, a un nuovo modello organizzativo maggiormente capace
di realizzare, in particolare, i seguenti obiettivi:
superamento delle attuali sovrapposizioni di competenze in
materia di promozione e comunicazione tra Assessorati regionali ed
enti controllati, o partecipati, dalla Regione con l'obiettivo di
trovare strategie di integrazione e trasversalità;
sviluppo della destinazione dei diversi prodotti turistici e
definizione di una programmazione strategica, nonché monitoraggio e
controllo mediante lo sviluppo di un efficace osservatorio del
turismo;
integrazione dell'attività di promozione con quella
d'informazione e di accoglienza turistica sul territorio.
Nel perseguire gli obiettivi del DEFR, negli ultimi due anni si
è lavorato in Italia e all'estero per rafforzare la reputazione
della Valle d'Aosta quale destinazione turistica di eccellenza
tramite spot televisivi e radiofonici, campagne stampa,
comunicazione social, organizzazione di viaggi conoscitivi per la
stampa e per gli operatori di settori, nonché mediante progetti
promo-pubblicitari realizzati in occasione di eventi di rilevanza
nazionale e internazionale, in particolare a carattere sportivo e
con la partecipazione a importanti fiere di settore.
Tale rafforzamento è stato conseguito anche facendo leva sulla
sempre maggiore notorietà del marchio turistico regionale, il
marchio "Cuore".
In considerazione del valore acquisito da tale marchio, nel 2021
è stata condotta un'analisi di contesto propedeutica a estendere
l'uso, anche con adattamenti grafici, ad altri ambiti di utilizzo
per farne il marchio "Ombrello" regionale, segno distintivo delle
diverse eccellenze produttive della nostra regione e strumento per
affermare una marca Valle d'Aosta unica, sinonimo in tutti i
settori di qualità riconosciuta.
Questo segno grafico, rappresentativo dell'identità e
dell'immagine della regione, dovrà essere utilizzato nelle sue
diverse declinazioni da parte di tutti i settori produttivi
regionali; questo comporta l'esigenza di definire e codificare le
regole e la disciplina d'uso del marchio "Ombrello" in relazione ai
diversi soggetti e prodotti che adesso fanno riferimento;
strettamente correlato all'obiettivo precedente, quest'obiettivo di
carattere strumentale e organizzativo mira a un riordino generale
della materia e a evitare in futuro l'ulteriore e continua
proliferazione di marchi.
Nelle more di attuazione del descritto percorso di riforma, si
rende comunque necessario un incremento degli investimenti
regionali per la promozione dell'offerta turistica, al fine di
rafforzare il posizionamento della Valle d'Aosta nei confronti
delle principali località concorrenti dell'arco alpino.
Sempre nell'ottica della valorizzazione del brand regionale,
l'Office du Tourisme ha realizzato uno studio per sviluppare e
potenziare la vendita di articoli prodotti recanti il logo "Cuore
Valle d'Aosta".
Rispetto alle strade prospettate, che coinvolgono anche gli
operatori economici e commerciali facenti parte del sistema
turistico regionale, occorrerà scegliere quelli più efficaci e più
facilmente implementabili, tenendo presente che la finalità delle
attività commerciali non è il lucro, bensì la veicolazione e
diffusione del marchio per rafforzare la riconoscibilità del
brand.
Considerato quindi che una maggiore veicolazione a livello
regionale, nazionale e internazionale del marchio turistico
regionale, cioè il marchio "Cuore", non può che incrementare la
visibilità, la promozione e la notorietà della nostra regione quale
meta turistica di eccellenza, qui aggiungo una parte che si collega
a quanto detto prima di illustrare la mozione: tenendo conto che in
data 8 novembre 2022 l'Ufficio di Presidenza del Consiglio
regionale ha deliberato l'approvazione del nuovo regolamento per la
disciplina di patrocini e compartecipazioni economiche ai sensi
dell'articolo 1 comma 2bis della legge regionale 3/2011 - quindi
revoca della deliberazione 71/2021 in data 20 ottobre 2021 - le
premesse sopra indicate dovranno quindi recepire quanto espresso
dall'attuale regolamento in vigore.
Quindi, il Consiglio regionale impegna l'Assessore competente a
interloquire con l'Ufficio di Presidenza del Consiglio regionale
della Valle d'Aosta, affinché vengano effettuate da parte degli
uffici delle valutazioni per capire se vi sia la possibilità di
modificare o integrare il regolamento per la disciplina della
concessione di patrocinio e compartecipazioni economiche da parte
del Consiglio regionale, con l'inserimento di un punto che preveda,
nel caso della concessione della compartecipazione economica o
patrocinio, l'opportunità - di volta in volta, valutata secondo i
casi - dell'esibizione secondo un criterio del posizionamento da
definire sia del logo del Consiglio regionale che del logotipo di
promozione turistica, il marchio "Cuore", in posizione graficamente
visibile su tutto il materiale promozionale pubblicitario
prodotto.
Presidente -
La mozione è stata illustrata, la
discussione generale è aperta. Se qualcuno vuole intervenire si
prenoti. Non vedo richieste d'intervento, chiudo la discussione
generale. La discussione generale è chiusa. Per il Governo
l'assessore Jean-Pierre Guichardaz ne ha facoltà.
Guichardaz J. (FP-PD) -
La richiesta in apparenza
sembrerebbe condivisibile in linea di principio, visto che non si
parla dell'uso del marchio a favore di privati ma di
istituzioni.
Come sapete, lei lo ha letto nelle premesse, si lavora ormai da
anni sulla reputazione e sulla conoscibilità del marchio "Cuore",
che è di fatto la rappresentazione della destinazione Valle
D'Aosta, quindi più viene veicolato, più lo si conosce, più la
marca diventa effettivamente un brand prestigioso e acquisisce,
assieme alla destinazione, notorietà e conoscibilità.
Il marchio non è dell'Assessorato in termini stretti, è il
marchio della Valle d'Aosta come destinazione turistica, quindi la
discussione di oggi ci dice che sostanzialmente il Consiglio è ben
consapevole della necessità di veicolare il più possibile il
marchio laddove si valorizza la destinazione da un punto di vista
ambientale, culturale e tradizionale.
Certo questo marchio dovrebbe distinguersi, a mio modesto
parere, per posizionamento da quello degli sponsor, essendo - come
dicevo - istituzionale.
Penso che, nella sua piena autonomia, il Consiglio regionale - e
nel caso specifico l'Ufficio di Presidenza - può consigliare l'uso
del marchio a favore di coloro ai quali viene dato il sostegno, il
patrocinio.
Non sono io - ma neppure la Giunta - che devo, secondo me e
secondo noi, aprire un'interlocuzione con l'Ufficio di Previdenza,
anche per evitare di dare la sensazione di voler condizionare
l'autonomia del Consiglio, di cui, peraltro, ciascuno di noi fa
parte.
Se si vuole andare, e questo glielo dico, nella direzione di
caldeggiare l'uso del marchio Valle d'Aosta, noi saremmo solo
contenti, ma credo che debba essere una scelta dell'Ufficio di
Presidenza, o del Consiglio tutto, anche magari selezionando eventi
che abbiano un'attinenza con lo spirito della marca, per esempio il
premio del volontariato, la donna dell'anno, adesso me ne vengono
in mente alcuni, credo che potrebbero non avere il marchio di
destinazione turistica, ma altre iniziative di carattere per
esempio culturale, tradizionale, o anche pseudo-sportiva invece sì.
Adesso, tra l'altro, il regolamento è cambiato rispetto alla
sponsorizzazione a sostegno delle manifestazioni sportive, penso,
ad esempio all'iniziativa sullo sport e il diabete di sabato alla
Cittadella - alla quale alcuni di noi hanno partecipato, mi pare di
aver visto lei, collega Aggravi, i colleghi Baccega, Marquis e
altri - ad esempio ho visto che ha ricevuto il patrocinio del
Consiglio, anche se non è di stretta attinenza sportiva ma
sfiorando il tema dello sport, avrebbe potuto, per esempio,
veicolare tranquillamente il marchio cuore, peraltro il Sugar Trail
- che è la gara che è stata fatta quest'estate proprio da coloro
che hanno organizzato l'iniziativa di sabato -, richiedeva in
qualche modo anche il sostegno, quantomeno morale, da parte del
nostro Assessorato. Io sono andato a vedere la gara e sono stato
chiamato anche a dire due parole e a premiare, credo, uno di questi
atleti che soffrono di diabete.
Dal punto di vista normativo, credo che nulla osti, immagino che
il regolamento per la disciplina della concessione di patrocini con
partecipazioni economiche da parte del Consiglio regionale sia
integrato, se l'Ufficio di Presidenza e il Consiglio lo ritiene,
con la possibilità di prevedere, nel caso della concessione della
compartecipazione economica o del patrocinio, con l'opportunità di
apporre il marchio turistico regionale sul materiale pubblicitario
prodotto.
Proprio per le cose che dicevo prima, l'uso del marchio ha senso
per tutte quelle iniziative, eventi e manifestazioni, il cui
contenuto siano il territorio e la valorizzazione dell'offerta
turistica nelle sue diverse componenti, quindi ambientale,
culturale, di tradizione.
Quindi non vedo il motivo per cui l'Ufficio di Presidenza, nel
decidere quali manifestazioni e quali eventi sostenere o
patrocinare, non possa decidere però in autonomia, adesso ne stiamo
parlando, quindi credo che tutti siano sensibili rispetto a questa
possibilità, e so che, in più di un'occasione, l'ufficio di
Presidenza ha consigliato agli organizzatori di eventi, per
esempio, di chiedere anche il patrocinio, nel caso per esempio del
Trail, che forse aveva organizzato lei a maggio di quest'anno, pur
avendo avuto il sostegno dell'Ufficio di Presidenza e quindi del
Consiglio Regionale, lei ha richiesto specificamente di poter usare
il marchio Cuore e noi ne siamo stati ben contenti, perché è una
manifestazione prestigiosa che ha potuto veicolare anche questo
brand, ha fatto da trasportatore della nostra marca di
destinazione.
Il regolamento sull'uso del marchio turistico regionale, che è
quello approvato con la deliberazione 665 del 7 marzo 2008, tra
l'altro prevede, proprio all'articolo 3 punto A: "Regione Autonoma
Valle d'Aosta e relativi enti funzionali. L'utilizzo è concesso di
diritto con durata illimitata in tutte le occasioni istituzionali,
nonché nel caso di organizzazione, promozione e sostenimento di
manifestazioni che possono avere un risvolto promozionale e di
comunicazione.
Al punto B parla di enti turistici, enti locali territoriali,
enti pubblici diversi, organismi, istituzioni varie e associazioni
relative ai principali quattro assi di attrattive individuabili,
quindi turismo, agricoltura, produzioni tipiche, industria e
artigianato, formazione cultura.
Per l'utilizzo valgono le stesse regole di cui al punto A.
Quello che voglio dire è che è assolutamente possibile - magari
adesso, visto che l'Ufficio di Presidenza è rappresentato tra
l'altro sia dalla minoranza che dalla maggioranza e credo sia anche
ben rappresentato - e lo possiamo anche caldeggiare pubblicamente,
che l'Ufficio di Presidenza, nel momento in cui decide chi
sponsorizzare o chi sostenere, dia anche indicazione di rivolgersi
all'Assessorato al turismo per poter valutare anche la possibilità
di veicolare il marchio.
Diciamo che l'unica cosa che non riteniamo opportuna, per cui ci
asterremo, eventualmente, su questa mozione, è proprio il fatto che
sia il Governo che l'Assessore aprano un'interlocuzione con
l'Ufficio di Presidenza del Consiglio regionale, affinché vengano
effettuate, da parte degli uffici, delle valutazioni. Credo che
l'organismo Consiglio regionale e il suo Ufficio di Presidenza
abbiano un'autonomia che va assolutamente mantenuta e che, al di là
delle interlocuzioni, che comunque sono interlocuzioni che abbiamo
spessissimo, perché alle volte gli eventi - come le dicevo prima -
si incrociano ed è capitato più di una volta il patrocinio più che
il sostegno, perché adesso l'Ufficio di Presidenza ha fatto una
regolamentazione che prevede che non possano sommarsi i sostegni
economici, ma da lì a votare una risoluzione che, a mio parere e a
nostro parere, l'abbiamo un po' analizzata, possa comportare una
sorta quasi di entrata a gamba tesa all'interno di una
regolamentazione, all'interno di un'istituzione che ha una sua
autonomia che a nostro parere va del tutto salvaguardata...
pensiamo che non sia opportuno votare questa mozione, fermo
restando che il mio richiamo, e il richiamo di tutto il Governo, è
proprio quello di considerare, ogni volta che si sostengono delle
iniziative - che potrebbero anche trarre giovamento loro e portare
giovamento alla veicolazione del marchio "Cuore" - che lo facciano
però di loro iniziativa e non perché vi sia una sorta di accordo,
di interlocuzione, di obbligo o di chissà quale altra modalità di
pressione da parte nostra.
Le chiederei di ritirare questa mozione con, ripeto, la garanzia
di una pienissima disponibilità da parte nostra, e credo anche
dell'Ufficio di Presidenza, rispetto a questa forma di continua
collaborazione e di interazione tra il Governo e l'Ufficio di
Presidenza.
Presidente -
Consigliere Brunod ne ha facoltà.
Brunod (LEGA VDA) -
La ringrazio per aver condiviso tutti
i contenuti su questo tema, ma la sua risposta alla fine non è
soddisfacente e adesso spiego il perché.
Io sono convinto che sia lei che ha scritto tutta questa parte
del DEFR di come vuole valorizzare questo marchio, di fare
sinergia, di metterlo dove è possibile, poi dall'altra parte però
mi dice che, per quanto riguarda il Consiglio regionale, va bene
così, lasciamo libertà a chi vuole metterlo, non metterlo, come
adesso, e quindi, in sostanza, - come ha detto più volte anche lei
- sono molto pochi quelli che ci credono fortemente e che
richiedono di accostare il logo "LoveVdA" all'iniziativa. È una
richiesta, che poi non è nulla di che a livello impegnativo: "A
interloquire con l'Ufficio di Presidenza", che è anche qui
presente. Si può concordare oggi qui con i presenti
quest'impegnativa, che non è nulla di così difficile da prendersi
in carico per valutare di caso in caso quando è il caso di
metterlo, questa cosa va proprio nella direzione di quello che lei
ha scritto nel DEFR.
Quindi dirmi che lasciamo che sia facoltà di chi vuole metterlo
e chi non vuole metterlo e poi invece dall'altra parte nel DEFR,
che prossimamente andremo a votare, vengono messi in evidenza tutti
altri contenuti che vogliono andare in un'altra direzione...
sembrerebbe che lei abbia due visioni un po' diverse su questo
marchio che più volte ha detto - e lo condividiamo anche noi - ha
un grandissimo valore. Un piccolo passaggio nel regolamento sono
convinto che anche per l'Ufficio di Presidenza non ci sia alcun
problema a inserirlo, ma l'input deve venire da chi? Non
dall'Assessore alla sanità, ma dall'Assessore al turismo e allo
sport.
È questo il segnale che noi volevamo dare, poi non è che lei
deve fare chissà che cosa, però interloquire con l'Ufficio di
Presidenza, affinché venga scritto nero su bianco e non che sia
sollecitato, perché un sollecito può essere una volta sì e una
volta no, invece se c'è scritto sul regolamento che l'Ufficio di
Presidenza in base alle iniziative dice: "Per quest'iniziativa
andrebbe messo anche il logo 'Love VdA" è tutto un altro discorso,
è questo che voglio puntualizzare.
È una cosa che non comporta alcun onere a livello economico,
quindi chiediamo che lei ripensi a questa cosa qui.
Presidente -
Consigliere Baccega ne ha facoltà.
Baccega (FI) -
Un breve intervento, perché, nei due anni
e un mese che sono passati, qualche volta abbiamo interloquito
rispetto alla costituzione di un'immagine univoca della regione,
quell'immagine che deve andare all'esterno, che deve rafforzare
tutti i contenuti culturali, sportivi, enogastronomici e
quant'altro della nostra regione, quindi sulla base di questo
avevamo detto che era fondamentale. Probabilmente questa mozione
doveva essere indirizzata al Presidente del Consiglio, ma non
possiamo indirizzare al Presidente del Consiglio delle mozioni,
quindi interroghiamo la Giunta e diciamo: "Cara Giunta, fatti
portatrice, visto che sei in maggioranza, di portare a buon fine un
percorso - che è solo virtuoso - che va nella direzione di dire: la
Valle d'Aosta deve essere rappresentata".
Poi il marchio "Cuore" o "LoveVdA" certamente può avere diverse
declinazioni, quindi un grafico attento, capace e ben preparato,
riesce a costruire intorno a quel marchio declinazioni che possono
essere utilizzate nei vari strumenti.
Ringrazio il collega Brunod e i firmatari della mozione, che
sottolineano l'esigenza - che è un'esigenza virtuosa - che va nella
direzione di dire "Okay, la Valle d'Aosta quando si muove ha quel
logo, quel marchio" e quel marchio è sicuramente rafforzativo in
tutte le sue declinazioni.
Presidente -
Assessore Jean-Pierre Guichardaz.
Guichardaz J. (FP-PD) -
Non vorrei che fosse stata
compresa male la mia replica, ma nessuno toglie all'Ufficio di
Presidenza e al Consiglio regionale la possibilità di modificare il
proprio regolamento in questa direzione.
L'accoglimento, da parte nostra, di qualunque tipo
d'interlocuzione è ben accetta, questo è il luogo e la massima
Assise in cui tutti e 35, peraltro, stiamo ascoltando un
caldeggiamento verso un dialogo continuo e aperto.
L'unica cosa che volevo dire io, ed è il motivo per cui a nostro
parere non è opportuno questo tipo di voto, è che nella piena
autonomia dell'Ufficio di Presidenza del Consiglio regionale questo
percorso può essere assolutamente adottato. L'Ufficio di Presidenza
ha modificato recentemente - lei citava delle modifiche, ma ne
vengono fatte continuamente - i propri regolamenti interni di
funzionamento, di concessione eccetera; per me, se lo fa, è inutile
che ci rincontriamo di nuovo e facciamo un tavolo in cui sembra che
l'Assessore al turismo voglia modificare, in qualche modo voglia
sollecitare ad utilizzare...
Ci siamo, è qualcosa che credo rientri nella normale dialettica
tra istituzioni ed enti, ma non è il Governo regionale che può
sollecitare, ma proprio per una questione di rapporti
istituzionali, poi ce lo stiamo dicendo, quindi credo che non ci
sia assolutamente nessun problema.
Anzi, quando le persone vengono da noi, io spessissimo dico
loro, a rafforzamento anche dell'iniziativa, nel momento in cui
magari noi concediamo dei contributi, di chiedere anche il sostegno
o il patrocinio da parte del Consiglio regionale, non di tipo
economico necessariamente, perché, come le dicevo, nella piena
autonomia, l'Ufficio di Presidenza ha deciso di evitare la
sommatoria di contributi, e, a mio parere, ha fatto bene tutto
sommato di far chiarezza rispetto a quest'aspetto, quindi è una
cosa che si fa.
A me è capitato più di una volta di avere dei ritorni rispetto
all'Ufficio di Presidenza, rispetto alle iniziative che magari non
possono essere direttamente sostenute dal Consiglio regionale ma
che sono patrocinate, per esempio, a titolo gratuito.
Secondo me fare una mozione rispetto a una questione del genere
è qualcosa che da un punto di vista di rapporti tra istituzioni che
hanno una loro piena autonomia - proprio anche nell'ottica della
totale autodeterminazione del Consiglio regionale - non è
opportuno, solo quello.
Poi al di là di quello, ripeto, assolutamente disponibili come
lo siamo sempre stati, anzi, più si veicola il marchio e più si
veicola la destinazione, ne abbiamo parlato credo per due ore e
mezza in Commissione. Solo questo.
Presidente -
Consigliere Brunod ne ha facoltà.
Brunod (LEGA VDA) -
Ringrazio anche il collega Baccega
per avere, anche lui, sostenuto i contenuti di questa mozione.
Visto che lei, alla fine della fiera, concorda pienamente sui
contenuti di questa mozione, ma sostiene che ci sono alcuni
passaggi dove voi non ritenete opportuno approvare la mozione, come
abbiamo già detto diverse volte per noi alla fine l'importante non
è avere una mozione in più in tasca, sì o no, ma è il contenuto che
venga portato avanti, quindi io credo che oggi a siamo tutti
presenti, c'è l'Ufficio di Presidenza, il Presidente del Consiglio,
e tutti hanno sostenuto che lei invita fortemente affinché venga
portato avanti il contenuto di questa mozione - per noi questo è
l'importante, il messaggio da passare era questo, che si riesca a
monitorare la cosa attraverso un risultato - e noi prossimamente
andremo a vedere se effettivamente ci sarà la possibilità che
l'Ufficio di Presidenza inserisca questa piccola clausola per
valorizzare meglio la nostra regione a livello turistico,
nient'altro.
Noi siamo convinti che oggi tutti hanno sentito e tutti
s'impegneranno a portare avanti questo, quindi ritiriamo la
mozione.
