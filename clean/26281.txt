Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 114 del 16 marzo 1973 - Resoconto
OGGETTO N. 114/73 - Proposta di legge: "Provvedimenti per il
risanamento conservativo di case di abitazione situate in zone con
interesse storico ambientale". (Proposta ritirata)
Dolchi (P.C.I.) -
Anche su questa legge non è la prima
volta che prendo la parola. Fra le varie iniziative che sono state
discusse dal Consiglio, noi riteniamo che non potesse mancare un
provvedimento che integrasse le altre iniziative, che miravano ad
affrontare il problema della riforma della casa nella zona
valdostana, indirizzando l'attenzione sui centri storici della
Città di Aosta e degli altri Comuni della Valle, poiché sappiamo
come i risanamenti conservativi, per evitare il degradamento dei
centri storici e per rendere abitabili in modo civile e moderno
queste abitazioni, queste iniziative sono onerose e interessano il
complesso della vita regionale. Quindi, incentivi e
incoraggiamenti, proprio per l'onere che i proprietari dovrebbero
sostenere, non possono che partire dagli Enti pubblici, dai Comuni
e dalle Regioni.
Da questa premessa, ancora una volta, sorge la necessità che noi
avevamo tradotto in proposta di legge per garantire questo pubblico
intervento.
Montesano (P.S.D.I.)
- Per favore, parla più piano,
perché io sento quello che dici tu, di qua.
Dolchi (P.C.I.) -
...Garantire il pubblico intervento,
perché oltre, come dicevo prima, alla difesa dei centri storici,
l'intervento si pone l'obiettivo di rendere abitabili degli alloggi
che vanno ad accrescere il numero degli alloggi che sono
richiesti.
La nostra proposta prevedeva l'iniziativa regionale in stretto
contatto con le Amministrazioni comunali, le quali, proprio per i
loro specifici compiti, in base alla nostra proposta, sono chiamati
a redigere gli elenchi indicanti le zone particolari presso cui è
necessario l'intervento e le stesse Amministrazioni comunali sono
chiamate a redigere delle... degli elenchi di priorità.
Noi riteniamo che questa legge, anche se, come l'altra,
presentata due anni or sono, ha, mantiene tutta la validità per
questa iniziativa, non è escluso che possa essere emendata nel
quadro di una visione più generale di tutte le cose che sono state
dette ieri, nel dibattito su questo argomento e, per le iniziative,
anche da parte dell'Amministrazione comunale, che sono venute
sorgendo in questi due anni.
Noi la risottoponiamo questa mattina all'attenzione dei colleghi
Consiglieri, perché riteniamo che sia uno strumento, malgrado
tutto, ancora valido.
Anche questa legge ha la caratteristica di proiettarsi nel
futuro di cinque anni, in modo che gli interventi possano essere
maggiormente coordinati e, nel tempo, regolamentati, proprio come
la stessa legge prevede.
Io non mi dilungo di più, i colleghi che l'hanno certamente
letta si rendono conto come questo non rappresenta certamente, non
può rappresentare, anche per lo stanziamento proposto - di soli 200
milioni all'anno - il toccasana, la soluzione del problema, ma
voleva e vuole essere un primo passo, un avvio in questo settore
che è stato molte volte dibattuto per cui è stata sottolineata
l'importanza, per cui non ci sono ancora degli strumenti
legislativi specifici e validi.
Ecco perché la sottoponiamo all'approvazione del Consiglio.
Pollicini (D.P.)
- Ma la Giunta approva indubbiamente gli
obiettivi che si prefigge questa legge, così come approva altre
considerazioni.
Evidentemente, la legge si propone di valorizzare il patrimonio
storico regionale; si propone, evidentemente, di arrivare a questo
fine attraverso l'intervento degli Enti pubblici; si propone di
aumentare gli alloggi abitabili. Quindi, sugli obiettivi di questa
legge, la Giunta concorda. Là dove la Giunta, lei, non è d'accordo,
è quando si intende far partire immediatamente questa legge, prima
di avere uno studio globale sulla ristrutturazione di tutti questi
centri storici.
D'altra parte sappiamo che il Comune di Aosta ha in corso di
revisione il Piano Regolatore, quindi ci pare importante che, prima
di mettere in cantiere una legge come questa, sia opportuno avere
uno studio globale di tutti i centri storici, dopo di che, su
questa fotografia, impostare una legge per i provvedimenti, per il
risanamento conservativo delle case di abitazione site in centri
storici.
Pertanto, la Giunta propone al Consiglio un ordine del giorno
che io andrò a leggere: "
Il Consiglio regionale, dopo
l'illustrazione della proposta di legge regionale concernente i
provvedimenti per il risanamento conservativo di case di abitazione
situate in zone con interesse storico ambientale, approvando gli
obiettivi della proposta stessa (che sono: la valorizzazione e
l'utilizzazione del patrimonio edilizio esistente nei centri
storici di Aosta e di altri Comuni della Valle, la necessità di
intervento degli Enti pubblici per il risanamento conservativo,
l'aumento degli alloggi abitabili negli stessi centri storici da
destinare preferibilmente agli abitanti attuali), constatato che il
centro storico di Aosta è in questo momento oggetto di particolari
studi nell'ambito della revisione del Piano Regolatore Generale
della Città e che da questi studi emerge la notevole complessità
del problema di Aosta rispetto agli altri Comuni della Valle e
ritenuto doversi sollecitamente operare, anche se in forma
diversificata tra Aosta e gli altri Comuni, per il risanamento dei
centri storici, delibera di dare mandato alla Giunta di riprendere
immediati contatti con le Amministrazioni comunali interessate, al
fine di redigere, entro il più breve tempo possibile, i Piani
esecutivi o gli elenchi delle zone in cui dovrà avvenire
l'intervento dell'Amministrazione regionale e la graduatoria
preferenziale delle zone stesse
.".
Montesano (P.S.D.I.)
- I Consiglieri desiderano delle
copie? Pare che sia abbastanza chiaro. Lei ha delle copie,
Assessore? Non per me, ma per chi le desidera.
Ci sono altri interventi? Allora, prima dell'esame degli
articoli dobbiamo votare l'ordine del giorno, sul quale può essere
chiesta la parola.
Consigliere Dolchi e Consigliere Manganone.
Manganone (D.C.)
- A me pare che oggi si contraddica un
po' quel che abbiamo fatto ieri, con questo ordine del giorno letto
adesso dall'Assessore Pollicini.
Ieri abbiamo previsto un fondo di rotazione per le Zone A, zone
che comprendono anche il centro storico e stamattina abbiamo
sentito dall'Assessore Pollicini che...
(no, no, è così)
...il fatto delle vostre risposte di Giunta, non mi fido più! La
verità dei fatti è questa.
Noi siamo convinti, anzi, crediamo proprio che il centro storico
di Aosta non faccia assolutamente testo con gli altri centri
storici degli altri Comuni.
Noi siamo qui, posso dire che appoggeremo la proposta del
Ragionier Dolchi e siamo contrari all'approvazione dell'ordine del
giorno emesso dall'Assessore Pollicini. Siamo contrati perché
questa delimitazione dei centri storici, in base a quella circolare
che ieri ho letto - circolare datata 03/08/1972 - avrebbero già
dovuto essere delimitati. Se c'è stata una carenza, certamente non
è stato una carenza del Consiglio, ma bensì della Giunta.
Ecco perché noi siamo contro all'ordine del giorno proposto
dalla Giunta.
Montesano (P.S.D.I.)
- Prima il Ragionier Dolchi e poi
Chantel... Allora, Assessore Chantel.
Chantel
(P.S.I.) -
La legge, così com'è stata
presentata, vero, potrebbe portare alla bonifica dei singoli
appartamenti e, anche, del centro storico, lasciandolo nel caso
antigenico attuale. Io ritengo che, se si vuol metter mano al
centro storico, sian necessari, come prima... tre punti fissi,
cioè: la dichiarazione regionale di quasi tutto il centro storico,
la manutenzione in queste condizioni delle case che si affacciano
alle strade di carattere pedonali, la bonifica integrale, settore
per settore, di tutto il centro ...Ma settore per settore, per
arrivare non a un accavallamento di case, di stradicciole e di
strade come sono attualmente, ma una vera e propria bonifica che
dia delle case, in nuove condizioni igieniche ,con maggior spazio,
maggior luce e possibilità di posteggio.
Così io vedo la soluzione del centro storico. Non riesco a
concepire che mentre prima si cerca di dare dei quattrini comunque
- o sotto forma di mutuo o sotto altra forma, vero - e si parte poi
dal principio di non dar più dei soldi a vuoto, mi si venga, in un
alloggio, a chiedere dei fondi senza nessun controllo.
Controllo in questo senso: cioè che il proprietario quando, coi
soldi della Valle - una parte dei soldi della Valle - sia riuscito
a bonificare il fondo, lo possa tenere o affittare a qualunque
prezzo, anche a prezzo non più popolare, ma a prezzo realmente di
una certa qual sostanza.
Arrivati a questo punto qui, io dico la verità: che il problema,
risolto in quel modo lì, non riesco a concepirlo. Io riesco a
concepire il problema con una legge come è stata fatta in altri
posti, sia in Italia che all'estero, che mi piglia precisi settori,
mi definisce quale deve essere la bonifica sanitaria e la bonifica
edilizia, mi stabilisce finalmente quali devono essere le case che
non devono essere toccate per conservare quel cachet di centro
storico alla Citta di Aosta e si abbia il coraggio di dire che
qualche chilometro o cinquecento metri, a piedi, fanno bene alla
salute, mi si blocchi completamente il passaggio delle macchine in
tutta Aosta, che è centro storico, mi si conservi quello che deve
essere conservato, ma, nell'interno, dove ci sono delle vere
casbah, liquidiamola sta situazione.
E non cominciamo a invitar la gente ad aggiustare alloggio per
alloggio, in caso che poi, in un secondo tempo, per ragioni
igieniche, devono essere abbattute. Questo non ha senso. Abbiamo il
coraggio, prima di tutto, di dichiarare dove è idoneo per
l'abitazione, le case che non sono idonee, poi denunciamo i
proprietari e salviamoci dalla legge. E allora, probabilmente,
arriveremo a una soluzione, perché finché le cose si fanno a metà o
si fanno senza voler risolvere i problemi definitivamente, mi
sembra che le lacune sono tante e moltissime. E allora, si vuol
affrontare il problema? Lo si affronti nel suo insieme, lo si
affronti completamente e si arrivi alla soluzione come hanno saputo
risolvere il loro problema nella vicina Svizzera e anche in
Francia, se non in Italia, in certe zone.
Questo coraggio bisogna averlo e ci vuole una legge completa e
totale e allora sarà giusto che anche la regione marci coi pochi
quattrini e aiuti la soluzione di un'opera che non è
sovramezzata... dev'essere completa. Se una casa non è idonea, cosa
abbiamo ottenuto il giorno che abbiamo aggiustato un alloggio?
Niente. La casa rimane qual è, antigenica per tutti gli altri che
devono abitarci, con limitazioni di abitazione di servizi e cosa ho
fatto? Ho favorito uno che, in mezzo a questo caos, è riuscito con
l'aiuto della Valle ad aggiustarsi un appartamento. E questo ha
ancor meno senso che di dare i quattrini per aggiustare un alloggio
completo. Ma io sono contrario anche alla sistemazione
dell'alloggio completo, se non ci sono delle ragioni specifiche e
delle condizioni per cui i quattrini della Valle servono a
qualcosa.
Dolchi (P.C.I.) -
Sull'ordine del giorno. Mi sembra che
la nostra iniziativa abbia, per lo meno, portato ad affrontare
questo problema ed è tutto giusto quello che dice Chantel, in linea
teorica, ecco, ma chi deve volere...
(voce)
...ma voi chi?
Voi Giunta, tutti... all'iniziativa consiliare del Gruppo comunista
che giace da due anni e viene discussa adesso e la Giunta, malgrado
rinvii e malgrado le rinunce che abbiamo fatto alla votazione in
tempi precedenti, non ha contro proposto alle nostre iniziative
tutte le cose che stamattina ci dice Chantel. E, quel coraggio a
cui si riferisce, l'ha avuto il Gruppo comunista, presentando
questa proposta di legge, che non sarà perfetta, che sarà
imperfetta, ma che poneva delle indicazioni per affrontare il
problema dei centri storici, dice Chantel: "in modo parziale, nel
caos generale".
Non è la prima volta che l'Amministrazione regionale tenta di
risolvere il caos generale, tende, con dei palliativi, ad
intervenire e a tacconare qualche situazione valdostana. Ebbene,
noi non arriveremo alla soluzione di questo problema se non
facciamo il primo passo e noi ritenevamo che questa proposta che da
due anni giace nelle Commissioni del Consiglio regionale, che è già
venuta in Consiglio regionale e che è stata rinviata, proprio
perché la Giunta facesse delle contro proposte, sia quell'atto di
coraggio cui si richiamava Chantel.
E non serve citare all'esempio della vicina Svizzera e della
vicina Francia, compete alla Giunta di prendere delle iniziative
quando le iniziative consiliari, come la nostra, non soddisfano -
dice l'Assessore Chantel - alla globalità della risoluzione del
problema, perché la legge prevede degli interventi e dei
contributi. La legge è di due anni fa e due anni fa, e ancora
ultimamente, abbiamo preso dei provvedimenti di questo tipo -
l'Amministrazione regionale interveniva con contributi a fondo
perduto - e solamente con il Fondo di rotazione si cerca di
modificare questo indirizzo.
Quindi, non venga fatta una colpa al Gruppo comunista che ha
studiato il problema, che ha affrontato questo problema.
E noi siamo d'accordo che non si può, come Amministrazione
regionale, prendere delle iniziative che non siano coordinate con
quelle dei Comuni, con gli studi dei Piani regolatori, con una
concezione diversa e nuova dei centri storici.
Ecco, però, riteniamo anche che non si possa fare l'appello al
coraggio che dovrebbe avere l'Amministrazione regionale quando,
proprio da parte dell'Esecutivo, iniziative, proposte concrete in
questo settore non vengono.
Dice l'ordine del giorno - e mi sembra una cosa più completa -
che in questa situazione bisogna prendere questi contatti che non
sono stati ancora presi (o che sono stati presi e sono solo presi
in modo informale), in modo coordinato con le Amministrazioni
regionali, con le Amministrazioni comunali, al fine di redigere
quei Piani esecutivi nei quali potrà intervenire l'Amministrazione
regionale.
In questo possiamo essere d'accordo e allora faccio una proposta
concreta: mi sembra che il concetto dell'ordine del giorno che si è
votato mi sembra che escluda, poi, la votazione della legge...
soprattutto se noi lo votiamo, debba concludere in qualche cosa,
cioè debba concludere - e ne dà conferma l'intervento
dell'Assessore Chantel - con un impegno che non sarà certamente
questo Consiglio, che è alla sua scadenza, ma che dovrà essere un
impegno nella continuità amministrativa e politica del Consiglio
per la redazione di un dispositivo di legge, di un intervento
coordinato, di una presa di posizione nei confronti di questo
problema. E quindi, riservandomi di redigere meglio il testo,
proporrei che nel deliberativo dell'ordine del giorno proposto,
dopo che si dice che i Piani esecutivi e gli elenchi delle zone di
cui dovrà avvenire l'intervento dell'Amministrazione regionale e la
graduatoria preferenziale delle zone stesse, si debba mettere il
concetto al fine di mettere il Consiglio regionale in condizione di
adottare dei provvedimenti legislativi in questo settore, ecco,
perché sennò ci limitiamo a dare mandato alla Giunta per fare
ancora una volta una statistica, una fotografia della situazione,
anche più perfetta e migliorata, ma senza che da questo Consiglio
nel quale si discute la legge comunista - che dovrà essere ritirata
se il Consiglio approva questo ordine del giorno - venga anche
fuori la volontà politica che il problema, in seguito a questa
analisi, a questo ordine del giorno, ritorni con una iniziativa
legislativa, con una iniziativa che sarà quella che vorrà il
prossimo Consiglio adottare, ma che si serva di questo ordine del
giorno che promuove i contatti con le Amministrazioni comunali e i
Piani esecutivi, affinché si giunga a una conclusione.
Quindi, noi siamo d'accordo di ritirare la nostra legge se sarà
votato questo ordine del giorno, perché mi sembra che l'ordine del
giorno riassuma una... recepisca gli obiettivi, li allarghi, chieda
un tempo di riflessione per le case, che sono andati maturando in
questi due anni e, secondo noi, può essere accettabile, se conclude
con una manifestazione di volontà per quello che dovrà essere fatto
in futuro.
Montesano (P.S.D.I.) -
Consigliere Dolchi, scusi, se
volesse ripetere, così, per l'ultima frase che ha detto...
(Voce
di Pollicini) ...
Lo scrive, poi me lo dà.
La parola al Consigliere Andrione.
Andrione (U.V.) -
Io vorrei dare atto al Gruppo comunista
di avere sollevato un problema di enorme importanza e dire però, al
tempo stesso, che non sono d'accordo né sulla legge, così come
proposta, né sull'ordine del giorno, in quanto mi sembra che se si
vuole affrontare veramente il problema - ripetendo che è stata una
cosa valida di sollevarlo - bisogna tenere conto che nel bilancio
regionale, agli articoli 868 - 869, sono previsti degli interventi
per questo specifico settore, che devono essere coordinati, a
nostro avviso, questi interventi, con il fondo di rotazione e non
procedere con un accavallamento continuo di leggi che toccano
alcuni punti e non si ha mai una visione coordinata di quello che
deve essere l'intervento regionale in una determinata materia.
L'intervento di questo tipo, in certi casi e molto sovente in
Valle d'Aosta - e penso soprattutto a Bard, a Donnaz - ha un
carattere che non è soltanto un carattere conservativo o
migliorativo di un alloggio che deve ritornare a essere inserito
nel ciclo economico, ma ha un carattere evidentemente culturale, un
carattere di difesa di un certo tipo di valore di abitazione per il
quale - almeno, questo Consiglio - si è sempre dimostrato sensibile
e all'unanimità ha preso, fino ad oggi, delle decisioni che sono
rimaste in aria, perché, in realtà, ancora una volta, dobbiamo
constatare che l'assessorato che dovrebbe avere in mano i piani
regolatori, i piani esecutivi, sapere là dove è possibile
intervenire, questo assessorato brilla come al solito per la sua
assenza.
Ora, come facciamo noi a fare una legge di questo genere dove
l'intervento sarebbe puramente un intervento economico e non
coordinato con il bilancio regionale (che almeno io non ho
scrupoli, perché ho votato contro) ma dico che è stato approvato da
questo Consiglio pochi mesi fa e quindi, a mio avviso, bisognerebbe
che questo tipo di legge fosse studiato anche in relazione a
esperienze che sono state fatte altrove. E non vorrei che per la
Valle d'Aosta, con questo tipo di legge, si ripeta lo scandalo che
in campo nazionale avviene con Venezia (che si parla di intervenire
e Venezia sta sprofondando), noi abbiamo delle località
meravigliose che stanno sparendo (perché non avete che andare a
vedere il centro di Bard che sta letteralmente disgregandosi) e
allora dovevamo fare degli interventi, ma non dobbiamo fare una
inutile accademia e confondere due tipi di intervento che, secondo
me, sono del tutto differenti. Anche nella Città di Aosta è
necessario - e lì dò ragione a Chantel - è necessario che certe
parti di Aosta siano abbattute. Noi dovevamo intervenire e questo
non come restauro conservativo, ma dovevamo intervenire come
creazione urbanistica di un nuovo spazio all'interno di Aosta e non
sto a ripetere tutto quello che avevano già detto sulle prigioni e
avanti di quel passo. Per cui, a nome del mio Gruppo, io dichiaro
che, almeno, allo stato degli atti, votiamo contro la legge e
contro l'ordine del giorno.
Montesano (P.S.D.I.) -
Altri interventi? Consigliere
Ramera.
Ramera (D.C.) -
Una breve considerazione: sono lieto di
aver votato contro al Comune di Aosta il Piano regolatore fatto
dalla Giunta social-comunista, perché è stranissimo che, dopo
dodici anni, gli stessi responsabili di quell'obbrobrio di Piano
(che noi chiamavamo allora la Casbah - no? - dato che si voleva
conservare appunto le topaie e tutto questo che poi si viene qui a
chiedere e le case per i lavoratori...) si viene qui a chiedere la
ristrutturazione del centro storico, proprio da parte di coloro che
hanno commesso questi grandissimi errori dodici anni fa, quando
hanno portato al Comune di Aosta il Piano regolatore e vengono oggi
a ripetere tutte quelle considerazioni che io, ed altri miei
colleghi, dovemmo fare al Consiglio comunale di Aosta e si chiede
ancora anche una pausa di riflessione. Ma non si è ancora
riflettuto abbastanza, collega Dolchi?
Avete avuto la possibilità di essere al Comune di Aosta e alla
Giunta regionale in certi anni e non avete riflettuto abbastanza?
Per cui abbiamo assistito alla costruzione di una Aosta nuova,
disordinata in maniera paurosa e dovrei di nuovo ripetere delle
strade nate storte, forse, per riparaci dal vento, come qualcuno
diceva spiritosamente quando venivano costruite? Ma io ritengo che
quello che ha detto ultimamente il Consigliere Andrione è esatto e,
per la parte finanziaria, che dovrebbe essere il fondo di rotazione
ad eliminare anche quelle leggi passate in tutti quei settori che
oggi tocchiamo. Io ieri non ho neanche parlato, perché alcuni
l'avevano sollevato il problema e così come dovrebbe essere fatto
veramente (dopo dodici anni, credo che sarebbe ora!) un Piano
particolareggiato di questo centro storico e quello che va
abbattuto, va abbattuto, perché di storico ha proprio niente. Di
storico... queste sono topaie che oggi venite qui a dire che sono
topaie per cui occorrono le case per i lavoratori e siete voi i
responsabili che avete voluto mantenere in piedi queste topaie,
perché quando noi vi dicevamo che occorreva una soluzione del
centro storico, allora, perché di storico non c'era proprio niente,
voi avete impedito in maniera assoluta il sorgere di iniziative che
portassero alla soluzione del problema.
Per cui noi veniamo qui ad assistere veramente - come diceva
ieri Bordon - al cinematografo. Qui si sollevano problemi a
rovescio di quel che si è detto prima o si dice prima quel che si è
detto dopo, io non lo so più, perché, ad un dato momento, è
veramente cinematografo quello che noi assistiamo in questi
Consigli pre-elettorali (io li chiamo solo Consigli pre-elettorali)
per buttare della polvere negli occhi alla gente, ma è ora che si
sappia che le responsabilità, almeno per Aosta, sono vostre e sono
ben lieto di avere votato contro quel Piano regolatore che voi
avete predisposto.
Montesano (P.S.D.I.) -
Altri interventi? Assessore
Pollicini.
Pollicini (D.P.) -
Mi pare, però, che con questa
discussione sia stata evidenziata ancora di più l'esigenza che,
prima di dare corso a questi provvedimenti, occorra uno studio
globale. D'altra parte, noi sappiamo che il centro storico di
Aosta, in questi giorni, è oggetto di particolare studio nel quadro
della revisione del Piano regolatore, quindi, ci sembra prematuro
predisporre una legge prima di conoscere esattamente sia quanto
riguarda i Comuni singoli, sia per quanto riguarda una visione
globale del problema. Per cui completerei quell'ordine del giorno
con un dispositivo di questo genere: "di prendere immediati
contatti con...".
Montesano (P.S.D.I.) -
Piano, piano...
Pollicini (D.P.) -
Abbiamo fornito copia, no?
Montesano (P.S.D.I.) -
Allora lo legga e poi lo passi
qui.
Pollicini (D.P.) -
Mi pare di averla passata.
Montesano (P.S.D.I.) -
Alt, ce l'abbiamo, ma non
corretta.
Pollicini (D.P.) -
Allora, dunque "di prendere immediati
contatti con le Amministrazioni comunali interessate, al fine di
redigere, entro il più breve tempo possibile, i piani esecutivi o
gli elenchi delle zone in cui dovrà avvenire l'intervento
dell'Amministrazione regionale e la graduatoria preferenziale delle
zone stesse, al fine di consentire l'elaborazione di un progetto di
legge attinente a provvedimenti per il risanamento conservativo di
case di abitazione situate in zone con interesse
storico-ambientale".
Montesano (P.S.D.I.) -
Ragionier Dolchi, lei accoglie
questo emendamento?
Dolchi (P.C.I.) -
Se mi è concesso, due parole, per dire
il perché accogliamo questo emendamento, voteremo l'ordine del
giorno e, a nome dei presentatori della legge, la ritireremo,
premettendo che, come diceva il collega Andrione, il problema è di
una notevole importanza, che ha bisogno - lo ripeto - di un tempo
di riflessione, proprio perché gli eventi vanno più rapidamente di
quanto non lo ritegna il collega Ramera, che è rimasto fermo al suo
voto negativo al Piano regolatore di Aosta di dodici anni fa e non
si è accorto che le cose sul piano culturale, sociale sono avanzate
nel nostro Paese e anche nella nostra Città e che il Piano
regolatore non può essere un documento statico, ma deve, appunto,
recepire e integrarsi con il trascorrere del tempo e che, nel 1963,
noi siamo convinti, quello era il documento che poteva essere
accettato, l'abito che poteva darsi la Città di Aosta e siamo stati
allora convinti della necessità della salvaguardia del centro
storico, proprio perché volevamo evitare la demolizione del centro
storico, la demolizione delle topaie, assieme alle altre case,
assieme a tutto un passato culturale del centro aostano. Perché era
troppo facile, con la scusa di demolire le topaie, demolire tutto e
togliere ad Aosta quella caratteristica per fare avanzare le
iniziative speculative che erano molto più facili e più utili e più
proficue nel centro della Città, che non in periferia. Abbiamo
salvato il centro storico, insieme alle topaie, convinti che per le
topaie bisognava prendere poi dei successivi provvedimenti e,
coerenti con questa posizione, portiamo avanti anche le altre
iniziative per il risanamento per la demolizione delle topaie alle
spalle degli stabili, alle spalle delle costruzioni degli edifici
da conservare. Aosta ha tratto beneficio da quel Piano regolatore,
ha tratto beneficio dai voti favorevoli a quel Piano regolatore.
Non avrebbe tratto beneficio dai voti contrari, che prevedevano la
demolizione del centro storico, si rifacevano addirittura ai piani
regolatori fascisti della demolizione completa per fare le belle
strade larghe 24 metri, dove avrebbero potuto correre, sì, le
automobili, ma sarebbe sparito l'animo del cittadino valdostano,
l'anima del Capoluogo della Regione.
Noi difendiamo ancora adesso quel Piano regolatore, anche se
riteniamo che il Piano regolatore, proprio perché non è un
documento, non è una norma statica, deve screscere, modificarsi di
fronte alle nuove soluzioni, alle nuove situazioni che si
presentano. Ecco perché il centro storico di Aosta, come quello
degli altri centri della Valle, ha bisogno dell'intervento
dell'Amministrazione regionale.
Quella nostra proposta (che non era pre-elettorale - lo ricordo
per l'ennesima volta - era stata presentata due anni fa, a metà
legislatura, quando il Consiglio avrebbe avuto ancora tutto il
tempo per intervenire in modo organico) tendeva ad affrontare il
problema.
Siamo arrivati, non per colpa nostra, a discutere questo
argomento in Consiglio regionale alla vigilia della scadenza del
mandato. Mi sembra che la legge che, forse, assume solo aspetti
settoriali ed economici e non ha la visione complessiva del
problema, proprio perché (mi richiamo ancora una volta...) era
stata presentata in un momento in cui si tendeva a risolvere il
problema dell'abitazione. Ebbene può essere, questa nostra
iniziativa, conglobata nella manifestazione di volontà che l'ordine
del giorno prevede e cioè: del sollecito coordinamento di queste
iniziative a livello comunale e regionale. E io sono d'accordo di
accogliere l'aggiunta redatta dal collega Pollicini, perché mi
sembra che sia il completamento di questa manifestazione politica,
di questa scelta, di questa manifestazione di volontà del Consiglio
quando si dice che questo ordine del giorno tende a consentire
l'elaborazione di un progetto di legge attinente ai provvedimenti
per il risanamento conservativo di case di abitazione situate in
zone di interesse storico-ambientale e, quindi, precisa anche,
localizza anche dove questa futura iniziativa legislativa del
Consiglio regionale dovrà essere orientata. Quindi, non mi dilungo,
signor Presidente, noi ritiriamo la nostra legge, non chiediamo che
sia votata e voteremo l'ordine del giorno.
Montesano (P.S.D.I.) -
Consigliere Bordon.
Bordon (D.C.) -
Vorrei che concedeste anche a me di dire
due parole così, non forse a livello di discussione come è avvenuto
prima, perché qui si è ritornati indietro per discutere determinate
impostazioni di piani regolatori, di punti di vista che si
riferiscono a tanti anni or sono e che sono veramente importanti,
come lo furono allora.
Io vorrei mantenermi a un livello un po' più basso e vorrei
dire, così, in una chiacchierata che vorrei chiamare umana, più che
altro, quanto penso di questo problema.
Io non vado a vedere se è stata presentata questa proposta di
legge in questi ultimi tempi... mi si dice che è stata già
presentata due anni fa, ma io ricordo all'amico Dolchi che non si
tratta qui di parlare di oggi o di due anni, è un problema che...
Ramera ha parlato di proposta presentata oggi, io non rilevo quello
che dice, non contraddico quello che dice Ramera, appunto, io non
voglio neanche entrare in questo argomento e non voglio neanche che
si dica che questo argomento è stato già dibattuto due anni fa. È
stato dibattuto tanti anni fa questo problema, ecco perché è con
una certa perplessità, ma con una certa amarezza, che io lo
affronto oggi, perché quando mi si viene a dire, per esempio, c'era
qualche d'uno che voleva demolire il centro storico, altri non lo
volevano, ma come dicevo e come dico sempre "tutte le idee sono
opinabili". Per esempio, io penso che nessuno volesse demolire il
centro storico di Aosta, perché qui si gioca qualche volta sulle
parole e in un campo e nell'altro campo e vengono fuori anche dei
malintesi e delle discussioni. Quindi la cosa che mi preoccupa di
più è questa: io ho l'impressione che qui quando si voglia mandare
un accidenti ad un amico gli si potrebbe augurare di diventare
proprietario di una casa del centro storico, perché potrei citare
qui della gente, degli ingegneri che mi vedo passare danti, quindi,
con parole tecniche quasi... Ho degli amici che sono commercianti
che sono proprietari nel centro storico e che sono veramente
demoralizzati, perché è vero che il centro storico è una grande
cosa e che noi dobbiamo mantenere, perché è un passato culturale, è
un passato storico, di ethnie valdôtaine, chiamatelo come volete,
però, ad un certo momento, noi dobbiamo pur anche dire questo: che
noi lo dobbiamo mantenere, lo dobbiamo non mantenere sulle spalle
del proprietario singolo o di dieci o quindici proprietari che
hanno le case in questa via storica, in questo centro storico, ma
noi dobbiamo prendere un certo gravame, attraverso tutti quanti,
perché è un patrimonio di tutti, è un vantaggio di tutti. E allora
io vorrei portare qui uno di questi proprietari del centro storico
dire: "Ma da tanti anni io non posso toccare la mia casa, da tanti
anni io la devo mantenere lì, nell'interesse di tutti,
nell'interesse dei turisti, di tutti quelli che vengono a visitare
Aosta ed altri Comuni,...",
perché, per esempio, su
quest'ordine del giorno mi sembra che si parli soltanto di Aosta,
ma noi dobbiamo parlare anche degli altri Comuni, degli altri
centri, noi non possiamo soltanto fermarci ad Aosta perché si sta
facendo questo studio. Io vorrei parlarvi di qualche d'uno che ha
un pezzo di casa nelle vicinanze di un castello o di un rudere
medioevale; è diventato centro storico, questa casa non la tocca
più, ha soltanto di aspettarsi di provvedere a fare delle
riparazioni della casa, perché esternamente non la può variare, ed
è anche una cosa giusta, internamente... Voi sapete che per
costruire una casa nuova, siete tecnici, geometri, ingegneri,
sapete che è molto più facile costruire a nuovo che toccar il
vecchio, quindi io devo toccarla solo internamente, senza toccare
l'esterno, e che cosa posso fare? Niente. Perché, perdonatemi
questa espressione, ma è di vita pratica, andate a vedere i servizi
sanitari, i servizi igienici che ci sono in queste case, andate a
vedere che cosa si potrebbe fare per adattare questi alloggi a
moderno e vedete che se per frali nuovi avrete speso dieci lire,
indubbiamente ne spendo venti per fare questo.
L'unico vantaggio che ha questo povero diavolo, è quello di
preoccuparsi affinché non venga giù un pezzo di cornicione, non
vada a colpire la testa di Dolchi (metto quella di Dolchi, perché
mi è più diretto e quindi non per fare allusioni in altro senso),
ma ad un certo momento questo signore ha solo la preoccupazione di
assicurarsi, di vedere che cosa può fare, perché se va a finire
sulla testa di un passante, paga i danni, perché questa è l'unica
cosa che può fare, perché se domani...
Dolchi (P.C.I.) -
...può assicurarsi...
Bordon (D.C.) -
...ho detto prima, nell'interesse della
baracca, ma questa è la verità. Ora, abbiate pazienza, io non
voglio dare niente di tragico a questa discussione, la voglio
portare in campo pratico e allora che cosa ne viene fuori? Ecco
dove forse Andrione ci voleva chiedere la sospensione, la voleva
chiedere l'amico Manganoni, di due o tre minuti, per vedere poi,
insieme, perché non si può parlare solo di Aosta, si vuol parlare
di fuori anche, ma che cosa facciamo qui? Non vogliamo né l'ordine
del giorno né la legge, però richiamiamo un po' l'attenzione di
questi nostri concittadini valdostani che si trovano in queste
disgraziate condizioni di essere proprietari di case nel centro
storico, ma se venisse uno qui vi dicesse: "Ma signori, ma che cosa
avete fatto voi oggi qui dentro? Voi oggi ci state prendendo in
giro, perché ci state prendendo in giro?". Perché, ad un certo
momento, di una legge che non poteva essere presentata così, perché
ha le sue lacune... Lacune perché abbiamo, per esempio, ricordato
anche ieri, per l'altra legge, quella degli 800 milioni da portare
avanti subito purché andassero, oggi come oggi, noi portiamo avanti
una legge che ha tutte le carenze di questo mondo ed è bene che sia
riveduta, però, nel pratico, che cosa abbiamo fatto? Siamo arrivati
qui, abbiamo illuso questi signori di poter avere un aiuto
finalmente pratico per andare avanti per riparare la casa, per fare
qualche cosa e si fa un bell'ordine del giorno, stilato bene, con
bellissime parole, con un finale che ti dice "bisogna ristudiare
tutto il problema", perché, effettivamente, si possa avere un
quadro generale. E con questo gli altri rimangono lì, fermi, e
hanno aspettato i santi, quanti... 15-10, tutto quello che volete
voi, continueranno ad aspettare lì e aspetteranno che si studi e,
intanto, le case continueranno ad andare sempre più giù. Vedremo se
dovremo fare l'isola pedonale o no, vedremo se dovremo togliere i
vicoletti come qualche d'uno ha detto prima, quindi demolizioni o
meno, e il problema rimane invariato.
Intanto noi, oggi, siamo venuti qui, abbiamo dibattuto di nuovo
il problema, lo abbiamo messo a fuoco, ognuno dirà: "Ho portato
avanti questa legge o non questa legge", ognuno di noi che è
intervenuto nella discussione dirà: "Abbiamo speso delle parole per
fare qualche cosa", ma in pratica non abbiamo fatto niente.
E allora, oggi come oggi, votiamo l'ordine del giorno.
Certamente avremo le elezioni, avremo il Consiglio futuro che
viene... campa cavallo che l'erba cresce... e questi qui rimangono
come sono. Con quale entusiasmo e quale fiducia verso noi
amministratori, lascio a loro dire. E con questo, io ho detto
tutto.
Montesano (P.S.D.I.) -
La parola al Consigliere
Manganone.
Manganone (D.C.) -
Visto che il Gruppo comunista ha
ritirato la legge, che noi certamente avremmo emendato e visto che
pur qualcosa si deve fare (ha ben detto il collega Bordon), io
chiedo se è possibile avere cinque minuti di sospensione per
concordare un ordine del giorno anche con le altre forze politiche,
con l'Union valdôtaine e col Partito liberale.
Montesano (P.S.D.I.) -
Prima c'era il Consigliere
Pedrini.
Pedrini (P.L.I.) -
Ma io stamattina sono tranquillissimo,
sarò velocissimo. Io sotto un certo profilo debbo dire che approvo
l'ordine del giorno; se è possibile, eventualmente, trovare una
quadra in cui tutti siamo d'accordo, io penso che la cosa sarebbe
gradita da tutti.
Volevo sottoporre soltanto a questa onorevole Giunta il fatto
che qua si parla solo e sempre della Città di Aosta. Noi abbiamo
altri centri storici, non dico soltanto ad Aosta e in alta Valle,
ma in bassa Valle - tanto per citarne uno, quello di Bard - dove i
liberali già anni fa si erano permessi di fare delle
interrogazioni, delle interpellanze, senza ottenere praticamente
nulla, perché le cose sono ancora come erano al tempo in cui noi
facemmo pressioni sull'allora Giunta.
È evidente che Aosta è la capitale della Valle: Noi che non
siamo di Aosta diamo atto di questo, però, nello stesso tempo, non
desideriamo che Aosta - e qui poi ne parleremo dopo - sia una fuga
di milioni ogni due minuti. Qua Aosta gravita evidentemente in una
maniera talmente sperequata su quella che è veramente l'esigenza
della Valle, per cui noi che non siamo della Città di Aosta, ma che
pur tuttavia la amiamo, dobbiamo dire: "Ma qua si sta abusando
della nostra dabbenaggine, della nostra educazione, di tutto quello
che è il nostro amore stesso per la città di Aosta", perché
evidentemente tutto si fa in funzione di Aosta.
Io sono lieto che una tantum il Presidente della nostra Giunta
non sia di Aosta, ma mi sa tanto che il fumo della Cogne sia
riuscito a captare anche lui e farlo entrare in questa mentalità
prettamente cittadina, quando noi, invece, siamo di /
bas
per li/,
di paesi che evidentemente non sono all'altezza di
questa città ma che, pur tuttavia, hanno le stesse identiche
esigenze di questa città, in quanto i cittadini valdostani, per me,
sono tutti uguali e non vi deve essere una discriminazione per cui,
ad un dato punto, il cittadino di Aosta è di serie A e noi,
purtroppo, non dico nemmeno di B, perché saremmo già dei signori,
ma molto, molto più giù nella classifica generale.
Quindi, se qui vi è un problema di risanamento, se qua vi è un
problema di topaie, se qua vi è un problema di case operaie, anche
noi reclamiamo le stesse identiche cose che reclamano gli amici del
Partito comunista, con la stessa intensità, con la stessa volontà,
con la sessa modesta intelligenza che noi mettiamo in tutti quei
problemi che evidentemente toccano da vicino i cittadini
valdostani.
Montesano (P.S.D.I.) -
La parola al Consigliere
Andrione.
Andrione (U.V.) -
Semplicemente per una battuta che è
questa: io non credo all'utilità degli ordini del giorno,
specialmente in questo momento politico. Io troverei molto più
utile che il Consiglio regionale si impegnasse in maniera concreta
a iniziare gli atti necessari per gli espropri delle zone interne
alle mura romane di Aosta e a riparare definitivamente la Torre
Nicole di Bard e qualche altra sistemazione che si può fare sulla
bassa Valle.
Noi con gli ordini del giorno andiamo avanti senza fare
niente.
Montesano (P.S.D.I.) -
La parola al Consigliere Manganoni
e poi al Presidente della Giunta.
Manganoni (P.C.I.) -
L'urgenza di risolvere il problema
del centro storico, beh, è da anni che discutiamo in questa aula,
da parte nostra abbiamo presentato mozioni, interpellanze ed
abbiamo illustrato nel passato la situazione disastrosa nella quale
si trovano i centri storici e però oggi stiamo di nuovo ed ancora
discutendo.
Il Gruppo comunista... ecco, le ragioni per cui avevamo
presentato una legge che, ha detto bene Dolchi, avrà i suoi difetti
- chi è perfetto? - comunque tendeva a mettere un termine a questa
situazione che non è solo di Aosta. Noi dobbiamo anche esaminare -
e qui ne abbiamo parlato a più riprese - anche della questione dei
centri storici fuori Aosta. Nei centri storici fuori Aosta, con i
vincoli rigidissimi della Sovraintendenza, non si può fare niente,
ma in genere i centri storici fuori di Aosta sono già disabitati...
un momento... una buona parte, io vi ho citato l'esempio del
Villaggio di Réan a St. Marcel, completamente disabitato perché
bloccato dai vincoli della Sovraintendenza; non si può spostare una
pietra e quel villaggio è costruito coi muri a secco -
immaginiamoci a che punto siamo! - e quindi lì crolla tutto... i
tetti, è pericoloso transitare in mezzo perché le lose del tetto
capitano sulla testa a chi passa. E lì non si può toccare niente.
Insomma, è una situazione allarmante, ma questo noi non ve lo
diciamo oggi, ma ve l'abbiamo detto quante volte qui in Consiglio!
Ecco la necessità e la urgenza di provvedere.
Ad Aosta il problema prende un po' un aspetto differente, perché
non è disabitato, ma sono le famose topaie. E qui si fa presto a
parlare di topaie, ma chi vi abita nel centro storico, come vi
abito io, e beh, continuano a vivere in quelle topaie ed allora
bisogna provvedere. Bisogna provvedere, perché - io non ripeto
quello che ha detto chi mi ha preceduto - ha ragione Chantel quando
dice: "questioni di igiene, questioni...", non si può vivere più
oggi, nel 1973, nel centro storico di Aosta e nei centri storici
degli altri, delle altre zone della Valle, sia molto chiaro.
Quindi io non insisto, non ripeto quanto è stato detto,
sottolineo solo questi fatti. Il problema va affrontato e va
risolto, ma va risolto presto. Dopo anni di discussione veniamo ad
una conclusione, era quello lo scopo che ci prefiggevamo noi.
Quindi io finisco dicendo che io sono pienamente, io concordo
pienamente con le dichiarazioni di Dolchi, sono d'accordo con
quanto ha detto Dolchi.
Montesano (P.S.D.I.) -
La parola al Presidente della
Giunta.
Dujany (D.P.) -
Brevemente, per richiamare il Consiglio
molto rispettosamente sull'opportunità di andare aventi nell'ordine
del giorno. In due giorni siamo arrivati all'oggetto ventesimo,
l'ordine del giorno è di 48 oggetti, abbiamo oggetti estremamente
importanti e concreti e mi pare che spendiamo molto tempo in parole
più o meno valide.
Noi avevamo già detto ieri che eravamo contrari alla legge
presentata dai comunisti, perché non riteniamo opportuno prevedere
degli stanziamenti che non avranno la possibilità di essere spesi,
in quanto i Comuni non hanno avuto la possibilità di preparare i
relativi piani di risanamento.
E per il problema di Bard - ah, c'è Pedrini - vorrei dire: il
nostro ordine del giorno è esteso non solo al Comune di Aosta, ma a
tutti i Comuni della Valle. Il Comune di Bard - che è un esempio
tipico direi di un piccolo centro storico abbastanza omogeneo -
anche se oggi decidessimo di mettere a disposizione un milione,
dieci milioni o un miliardo, fra un anno ritroveremmo il miliardo
lì disponibile, perché non c'è stato preventivamente lo studio di
sistemazione, perché non sapremmo come spenderli, non sapremmo cosa
fare.
Quindi, prima di prevedere degli stanziamenti, bisogna invitare
le Amministrazioni comunali, le quali hanno il compito di
provvedere a queste iniziative, anche con la collaborazione della
Regione, con la collaborazione di tecnici che riterranno più
opportuno, di preparare questi piani di sistemazione;
successivamente potremo prevedere i relativi finanziamenti,
altrimenti, signori miei, qui avremo stanziato dei denari che
serviranno solo per spargere un po' di fumo e non di attività
concreta.
Montesano (P.S.D.I.) -
Il Presidente, avvalendosi
dell'articolo 59, ha in sostanza chiesto la chiusura della
discussione, per passare alla fase conclusiva di questo ordine, di
questo oggetto messo... che dovrà essere messo ai voti.
Io desidero, per parte mia, all'emendamento aggiuntivo
all'ordine del giorno presentato dal Consigliere Pollicini, laddove
c'è la parola "elaborazione", cioè, io rileggo tutto... "...di
prendere immediati contatti con le Amministrazioni comunali
interessate ai fini di redigere, entro il più breve tempo
possibile, i piani esecutivi, gli elenchi delle zone in cui dovrà
avvenire l'intervento dell'Amministrazione regionale e la
graduatoria preferenziale delle zone stesse, al fine di consentire
l'"elaborazione", a questo punto io aggiungerei... mi lasci finire
Bordon, "...l'elaborazione e la presentazione al Consiglio
regionale di un progetto di legge attinente a provvedimenti per il
risanamento, ecc. ecc.", cioè a dire impegnare anche la Giunta
futura a presentare al Consiglio il progetto di legge che potrebbe
rimanere soltanto elaborato ma che l'ordine del giorno non ravvisa,
diciamo, come chiamata al Consiglio regionale.
Bordon (D.C.)
- Lei, Presidente del Consiglio, mi sta
mettendo in difficoltà, perché ci mette la zizzania in famiglia;
dice l'amico Manganone di avere chiesto una sospensione, vuol dire
il perché vuole questa sospensione, lasciateglielo dire.
Montesano (P.S.D.I.) -
Io non dimentico mai le proposte,
io ho voluto fare la mia proposta qui, prima, poi il Consigliere
Manganone ha chiesto la sospensione, il Consiglio è d'accordo per
questi cinque minuti di sospensione, anche per vedere di limare in
alcuni punti l'ordine del giorno, di modificarlo, se necessario, e
di recepire i concetti di tutti i Gruppi consiliari, perché è più
che opportuno, trattandosi di una materia importante, che ci sia il
voto unanime del Consiglio.
Bordon (D.C.) -
Io la ringrazio.
Dujany (D.P.) -
Voglio ancora far presente al Consiglio
che siamo all'oggetto diciottesimo e ne abbiamo 48, volevo chiedere
al Presidente del Consiglio se fosse possibile di rinviare la
votazione di questo oggetto dell'ordine del giorno, in modo da
poter concordare nell'intervallo pomeridiano un nuovo ordine del
giorno, per non perdere ulteriore tempo.
Montesano (P.S.D.I.) -
No, ma io proporrei ancora
un'altra cosa, cioè, mentre va bene che dobbiamo arrivare alla
votazione e quindi ci deve essere la sospensione, noi possiamo
anche affrontare qualche altro oggetto e dare la possibilità ai
Capigruppo di rivedere questo ordine del giorno e metterlo alla
votazione al rientro in aula. Siete d'accordo? D'accordo.
Allora i Capigruppo o gli interessati, Manganone che ha chiesto
la sospensione, possono vedere assieme per concordare questo ordine
del giorno e noi andiamo avanti lo stesso nei lavori del Consiglio.
Siete d'accordo? Consigliere Dolchi? Anche gli altri? Va bene.
Allora io desidererei che venisse chiamato il Consigliere
Pedrini per far ribadire la sua dichiarazione di ieri, che la
proposta di legge di cui al n. 20 è stata ritirata, cioè viene
ritirata; il ritiro è già stato preannunciato ieri su mia precisa
domanda.
Ragionier Dolchi, siccome lei è impegnato, per il momento, in
questa riunione per l'ordine del giorno, io salterei l'oggetto 22,
cioè l'Ufficio Stampa, e passerei al 23, poi riprendiamo il 22
quando rientrate tutti in aula.
