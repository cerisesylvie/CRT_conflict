Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 2159 del 7 giugno 2016 - Resoconto
OGGETTO N. 2159/XIV - Accettazione delle dimissioni
rassegnate dal Consigliere Marco Viérin dalla carica di Presidente
del Consiglio regionale. Elezione del Consigliere Andrea Rosset
alla carica di Presidente del Consiglio regionale.
Follien (Presidente) -
Punto n. 3.01 dell'ordine del
giorno. Terminata la discussione sui punti politici degli ordini
del giorno, possiamo passare, come da calendarizzazione dei lavori,
alle votazioni. Ricordo che, con lettera in data 6 giugno 2016, il
Consigliere Marco Viérin ha rassegnato le dimissioni dalla carica
di Presidente del Consiglio regionale; il Consiglio è pertanto
chiamato a procedere alla sua sostituzione. Come primo atto poniamo
in votazione le dimissioni. Dichiaro aperta la votazione. La
votazione è chiusa.
Presenti: 35
Votanti: 30
Favorevoli: 30
Astenuti: 5 (Bertin, Certan, Chatrian, Morelli, Roscio)
Il Consiglio approva.
Si procede ora all'elezione di un nuovo Presidente con le
modalità previste dall'articolo 7 del Regolamento interno del
Consiglio. Ricordo che, ai sensi dell'articolo 7, comma 2, del
Regolamento interno per l'elezione del Presidente, è richiesta la
presenza di almeno due terzi dei Consiglieri assegnati e che il
Presidente è eletto con votazione a scrutinio segreto a maggioranza
assoluta dei Consiglieri assegnati. Visto che esiste in questo
momento il numero legale per deliberare, dichiaro aperta la
discussione sulla proposta per l'elezione del Presidente.
Ha chiesto la parola il Consigliere Bertschy, ne ha facoltà.
Bertschy (UVP) -
Per proporre la candidatura del collega
Andrea Rosset, persona che ha ricoperto durante questa legislatura
all'interno dell'Ufficio di Presidenza l'incarico di
Vicepresidente, persona che credo sia stata apprezzata per la sua
conduzione - colgo l'occasione comunque per ringraziare chi ha
lavorato in Ufficio di Presidenza per il lavoro effettuato, il
Presidente uscente -, collega con il quale abbiamo condiviso questa
proposta di candidatura e che mettiamo alla disponibilità
dell'aula. Con il collega abbiamo anche sottolineato durante questo
Consiglio le cose importanti che riteniamo che l'Ufficio di
Presidenza e la Presidenza debbano fare e sono sicuro che il
collega, se eletto, ne sarà un degno rappresentante e un buon
interprete e saprà dare all'aula la possibilità di esprimersi al
meglio.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Nulla di personale nei confronti di
Andrea Rosset, ci mancherebbe, abbiamo fatto...la passata
legislatura di questo Consiglio regionale e parte di questa. Noi,
come gruppo ALPE, rimarremo in aula ma non parteciperemo al voto
per due motivi principalmente: il primo motivo è che questa mattina
non abbiamo assolutamente sentito quali sono le iniziative che
intende porre e mettere in campo il Presidente del Consiglio. Io
sono stato abbastanza attento oggi, sia al mattino che il
pomeriggio, ma non abbiamo assolutamente sentito quali sono le
iniziative che intenderà mettere in campo il candidato Presidente
del Consiglio Andrea Rosset.
Seconda considerazione: nel dibattito che abbiamo affrontato
numerose volte, soprattutto in questi tre anni di legislatura,
abbiamo sempre detto che non sarebbe stato male, al di là della
maggioranza/opposizione, confrontarsi e condividere la figura del
garante - la figura del Presidente del Consiglio, che è la seconda
carica istituzionale più alta -, soprattutto legato ad un
programma, ad un
modus operandi
e soprattutto a dare la
possibilità a tutti i Consiglieri regionali di espletare il proprio
mandato, che sia di Consigliere di maggioranza o di Consigliere di
opposizione.
Non voglio tediarvi a leggere le numerosissime dichiarazioni che
tutti i gruppi hanno fatto in questi tre anni di legislatura, però
il secondo concetto principale è che la candidatura di Andrea
Rosset è stata decisa nelle Segreterie dei partiti, nell'accordo
che avete fatto in questi giorni tra quattro partiti, sicuramente
non all'interno né dei gruppi consiliari, men che meno in Consiglio
regionale, men che meno nelle commissioni. Non parteciperemo quindi
al voto e non ritireremo di conseguenza la scheda elettorale.
Come dicevo prima al candidato Presidente del Consiglio, nulla
di personale, la questione è tutta politica; ce ne rammarichiamo
perché per l'ennesima volta - questa è la quarta praticamente in
questa legislatura - il
refrain
è sempre lo stesso. Ci
saremmo aspettati da parte dei colleghi dell'UVP, dato che su
questo tema più volte ci siamo battuti come figura istituzionale,
che ci fosse stato un altro modus operandi nel proporre la figura
che dovrebbe poi essere
super partes
e garante dei 35
Consiglieri regionali.
Presidente -
Se non ci sono altri interventi, ricordo che
se non ci sono richieste di votazione in cabina, si può procedere
anche alla votazione al banco. Ricordo che per la votazione segreta
ad ogni Consigliere verrà consegnata una scheda su cui potrà essere
scritto un solo nominativo; in caso di omonimia, è necessario
scrivere cognome e nome della persona indicata.
Procediamo con la distribuzione delle schede. Ricordo che come
scrutatori ci sono i colleghi Restano e Nogara, il collega Lanièce
sarà sostituito dal collega Chatrian per dare rappresentanza
all'interno degli scrutatori anche ai gruppi di opposizione, mi era
stata data un'informazione erronea dalla collega Morelli. Invito il
Consigliere Segretario a procedere all'appello.
Appello nominale
Comunico l'esito della votazione:
Presenti: 30
Votanti: 30
Schede valide: 27
Schede nulle: 3
Schede bianche: 1
Hanno riportato voti:
- Consigliere Rosset: 25
- Consigliere Bertschy: 1
Proclamo pertanto eletto alla carica di Presidente del Consiglio
il Consigliere Andrea Rosset. Porgo, a nome mio e di tutto il
Consiglio regionale, le felicitazioni al nuovo Presidente e lo
invito a prendere posto al banco della Presidenza.
