Classificazione
OPERE PUBBLICHE


Resoconto integrale del dibattito dell'aula
Oggetto del Consiglio n. 339 del 14 gennaio 2004 - Resoconto
OGGETTO N. 339/XII - Realizzazione di un parcheggio pluripiano
nel Comune di Saint-Pierre. (Interpellanza)
Interpellanza
Considerato che in data 31.10.2003 la Giunta del Comune di
Saint-Pierre ha approvato con deliberazione nr. 86 un progetto
preliminare per la realizzazione di un parcheggio pluripiano in
loc. Chevreyron;
Evidenziato che tale progetto è stato nello stesso giorno
trasmesso al FOSPI per la richiesta di inserimento nel programma
preliminare 2005-2007;
Preso atto che tale progetto prevederebbe l'abbattimento
dell'area verde Chevreyron al centro del paese realizzata tra gli
anni '94/2000 con finanziamento regionale per circa l'80%
dell'opera e che tale area era stata realizzata in tre lotti con un
costo totale di 900 milioni di lire;
Evidenziato il parere contrario all'abbattimento di tale area
espresso da circa 600 cittadini mediante la raccolta di
firme;
i sottoscritti Consiglieri regionali
Interpellano
la Giunta regionale al fine di conoscere:
1) gli intendimenti dell'Assessorato competente rispetto alla
realizzazione di tale progetto;
2) se non considera che tale opera possa configurare
un'ipotesi di responsabilità amministrativa per la regione e per il
comune per aver sperperato il denaro pubblico per costruire l'area
verde eventualmente smantellata.
F.to: Lattanzi - Frassy -Tibaldi
Presidente - La parola al Consigliere Lattanzi.
Lattanzi (CdL) - Con questa interpellanza vogliamo sì occuparci
di una questione specifica rispetto alla costruzione di questo
parcheggio pluripiano a Saint-Pierre, ma richiamare l'attenzione su
un "modus operandi", così come qualche minuto fa abbiamo avuto modo
di fare con un'interpellanza precedente rispetto a quelle famose
"cattedrali nel deserto", che tutti i comuni ambiscono ad avere,
fermo restando avere poi le difficoltà della gestione che crea le
condizioni di cui abbiamo appena parlato.
Questa interpellanza vuole richiamare l'attenzione, al di là
dello specifico progetto di cui parleremo, sul "modus operandi" di
alcuni comuni, in particolare il Comune di Saint-Pierre, che, in
data 31 ottobre 2003, ha approvato una sua deliberazione e
immediatamente comunicata al FOSPI per le eventuali richieste di
finanziamento, per un progetto preliminare per la realizzazione di
un pluripiano in località Chevreyron. Questa località era già stata
interessata fra gli anni 1994-2000 da una serie di interventi di
finanziamento regionale, che avevano ridisegnato sia il centro del
paese, sia alcuni parcheggi limitrofi.
Questo progetto del 31 ottobre scorso ha sollevato nella
cittadinanza molte proteste, non solo per la non condivisione di
alcune parti di questo progetto, ma perché una parte specifica di
questo progetto andava totalmente ad azzerare l'area verde unica
che c'è al centro del paese, facendo venire meno quello che i
cittadini stessi a Saint-Pierre ritengono un fattore molto
importante.
Ora, non è che vogliamo entrare nella logica delle scelte della
Giunta del Comune di Saint-Pierre, che ha tutto il diritto di
prendere le decisioni del caso ed assumersene anche le
responsabilità rispetto ai cittadini ed anche ai futuri elettori
ma, quando il denaro con cui si vogliono finanziare queste opere lo
si va a chiedere al Palazzo regionale, credo che sia opportuno
farsi alcune domande.
La realizzazione precedente, quindi la costruzione di questa
area insieme ad altri lotti di parcheggi, guarda caso, limitrofi al
centro storico, avevano impegnato l'Amministrazione regionale con
un finanziamento di circa 900 milioni, quindi una cifra importante;
oggi il Comune di Saint-Pierre chiede di inserire il progetto
appena approvato nei progetti finanziabili con il FOSPI per il
2005-2007 e questa richiesta è arrivata lo stesso giorno
dell'approvazione in consiglio comunale.
Ci chiediamo sostanzialmente due cose. Abbiamo già sollevato
nell'interpellanza una perplessità anche di tipo politico, ci
appare abbastanza inconsueto che si richieda di finanziare
un'opera, fra l'altro un'opera finanziata da poco, i cui lavori
sono stati consegnati pochi anni fa e che vengono rimessi in
discussione, vengono richieste ulteriori risorse importanti per
rimettere in discussione le decisioni che la Giunta del Comune di
Saint-Pierre aveva preso solo qualche mese fa.
Noi chiediamo di sapere l'intendimento dell'Assessorato rispetto
a questa procedura specifica, ma anche in generale, cioè se ritiene
opportuno che il Comune di Saint-Pierre e poi anche altri comuni
presentino in continuazione opere da finanziare che vadano ad
abbattere le opere finanziate solo qualche mese fa e se non
considera che questo tipo di operazione possa anche evidenziare una
"mala gestio" nell'amministrazione del danaro pubblico che possa
interessare chi si occupa di controllare la buona gestione del
denaro pubblico, come gli enti amministrativi, che ogni tanto
rilevano delle irregolarità proprio in questo.
Noi, dal canto nostro, evidentemente nel tono
dell'interpellanza, anche se con grande moderazione, abbiamo già
espresso la nostra contrarietà verso un "modus operandi" che, al di
là di quello di lasciar perplessi i cittadini di Saint-Pierre - che
è un problema più loro che nostro regionale - è senz'altro un
cattivo esempio di operare nell'approvare progetti che vanno ad
abbattere impegni di risorse appena realizzate.
Sentiamo cosa ne pensa l'Assessore, poi esprimeremo la nostra
risposta.
Si dà atto che dalle ore 16,35 riassume la presidenza il
Presidente Perron.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Ho cercato di ricostruire, peraltro sulla base di
quanto contenuto nella premessa dell'interpellanza, questo
percorso; devo dire che non ho trovato traccia di una posizione
contraria alla realizzazione di questo intervento, ho trovato
invece traccia di un'istanza, questa sì, firmata da molti cittadini
di Saint-Pierre con la quale però non si fa nemmeno riferimento a
questo intervento. Si chiede invece di adeguare il progetto a tutta
la serie di necessità che sono peraltro legittime e che il Comune
di Saint-Pierre in successivi incontri ha chiarito e ha chiesto di
modificare o quanto meno di aggiustare il progetto, in maniera da
venire incontro a queste giuste istanze di questi cittadini.
In seconda battuta un gruppo di commercianti di Saint-Pierre,
preoccupati dall'ipotesi che fosse tolta e l'area verde e il
parcheggio, ha ribadito l'opportunità che rimanessero tutti e due.
C'è stata anche qui la possibilità di fare un chiarimento.
Per venire nel merito della risposta, effettivamente la Giunta
comunale di Saint-Pierre ha presentato alla Regione per
l'inserimento il progetto relativo ai "Lavori di riqualificazione
della viabilità e degli spazi pubblici del borgo di Saint-Pierre
con potenziamento e miglioramento del sistema della sosta
pubblica". Questo progetto è un'evoluzione di una crescita che ha
avuto il Comune di Saint-Pierre e che richiede un adeguamento di
tipo urbanistico per dare le risposte a delle nuove esigenze, da
una parte, e perché, in prospettiva, il centro di Saint-Pierre
dovrebbe essere liberato da questo traffico che adesso lo penalizza
- traffico che deriva dal fatto che tutti coloro che scendono da
Saint-Nicolas passano da lì - grazie alla costruzione di
rotonde.
L'intendimento dell'amministrazione comunale è quello di dare
una nuova veste al centro di Saint-Pierre, renderlo anche più
vivibile. Ecco perché l'intervento in esame comprende una pluralità
di interventi, che riguardano le opere di tipo stradale sull'asta
viaria interna di rue de la Liberté e rue Corrado Gex, le opere a
rete - illuminazione pubblica, rete raccolta acque superficiali,
impianti irrigazione aree verdi - e le opere puntuali: appunto il
parcheggio interrato nei giardini di Chevreyron e la nuova
organizzazione dei giardini stessi.
Qui bisogna fare subito un distinguo: in realtà non si tratta di
cancellare totalmente un'opera preesistente, ma di rivederne alcuni
aspetti, perché il 60% di questa opera rimarrebbe, tutta una serie
di interventi che vanno dalla palazzina dei servizi igienici e il
deposito, il piazzale del mercato, il piazzale antistante il
giardino sono tutte opere che rimangono; quella che viene
riconvertita è la parte centrale, vale a dire quell'area verde
attuale viene dismessa, viene costruito il garage pluripiano,
dopodiché sopra viene ricostruito il giardino. Questo è il
progetto, quindi non è una sottrazione totale di un'area a verde,
ma è una sua evoluzione.
In particolare sul sedime dei giardini di Chevreyron si intende
realizzare un'autorimessa pubblica su due livelli di superficie
totale di 3.850 metri quadri circa, che dovrebbe dare le risposte
fra l'altro agli stessi richiedenti che vogliono avere certezza di
avere un parcheggio lì vicino, per circa 119 posti auto, scalinata
di accesso a cielo aperto con pergolato a verde e in superficie
vengono realizzati dei giardini con sistemazione a verde di metri
quadri 1.565 circa, una cavea-teatro per piccoli spettacoli,
ombreggiata da pergolato di vigna e contornata da un colonnato
verde, di superficie lorda di 627 metri quadri per 300 posti a
sedere, infine vari impianti di irrigazione, illuminazione,
raccolta ed evacuazione delle acque superficiali. Si tratta quindi
di un intervento di arredo, che ribadisce e caso mai migliora
quello preesistente.
Il costo dell'intervento è notevole, perché è di 5.792.000, di
cui euro 2.747.000 per lavori relativi al parcheggio e area verde
in località Chevreyron. Sull'importo complessivo di cui sopra la
quota che viene richiesta quale finanziamento a valere sul FOSPI è
di euro 4.643.000. Il progetto complessivo è tuttora in corso di
istruttoria nell'ambito della procedura FOSPI, istruttoria che
terminerà presumibilmente a febbraio; al momento non risultano
problemi per quanto attiene agli aspetti urbanistici poiché
l'intervento è coerente con le previsioni del piano regolatore
generale comunale, mentre l'istruttoria tecnica ed economica non è
ancora completata.
Per quanto riguarda gli intendimenti dell'Assessorato rispetto
alla realizzazione di tale progetto, ripeto: il progetto è in corso
di istruttoria e siamo in attesa delle valutazioni del Nucleo, dove
sono considerati anche gli aspetti di tipo economico-finanziario e
le ricadute di questi finanziamenti, comprese le interferenze che
questi finanziamenti possono avere con il preesistente. Circa il
fatto che tale opera possa configurare un'ipotesi di responsabilità
amministrativa per la Regione e per il comune, chiederemo agli
esperti del Nucleo di fare una valutazione e dal momento che c'è un
esperto giuridico che ci faccia una valutazione, dopodiché
prenderemo le determinazioni che sono conseguenti.
Président - La parole au Conseiller Lattanzi.
Lattanzi (CdL) - È evidente che in questa Regione, a differenza
del resto d'Italia, come avevamo già avuto modo di commentare
nell'approvazione del bilancio - per quanto ci riguarda nella
disapprovazione del bilancio -, la fantasia creativa va posta nelle
uscite, non tanto nelle entrate, la famosa finanza creativa è più
come spendere i soldi che come racimolarli e questo probabilmente
porta ad un atteggiamento di poca attenzione rispetto a come
vengono impegnate le risorse.
Colgo nella risposta dell'Assessore una non contrarietà
politica, quando lui dice: "non vedo grossi problemi", è coerente
con il piano regolatore, "non è in realtà l'abbattimento
dell'intera area verde". Anche qui nel merito è vero, Assessore,
che la richiesta del progetto implica una serie di
riqualificazioni, fra cui quella dei parcheggi, dei marciapiedi e
che la cittadinanza di Saint-Pierre si era espressa su alcune parti
di quel progetto; ma qui, al di là del desiderio della popolazione
di Saint-Pierre, con cui farà i conti il sindaco di quel comune
perché a noi interessa relativamente, quello che ci interessa è
evidenziare che in Saint-Pierre esistono due parcheggi a 150 metri
dal centro storico, scarsamente utilizzati, anzi largamente
abbandonati e anche oggetto di atti di vandalismo ultimamente, per
cui, quando si parla di riqualificare, il Sindaco di Saint-Pierre
dovrebbe, visto che i danari li richiede alla Regione, fare
attenzione a che le opere già costruite con danaro regionale,
quindi dell'intera comunità valdostana, vengano ben gestite ed
amministrate in quel di Saint-Pierre, perché così è.
Ora, che il contesto della crescita demografica di Saint-Pierre
abbia richiesto una maggiore riqualificazione del centro storico, e
in parte può essere condivisibile…
diventa poco comprensibile… non quello
che lei dice: una parte dell'abbattimento dei giardini che poi
verrebbero in parte recuperati… qui si
tratta di costruire un parcheggio pluripiano nel centro del paese,
al posto dell'area verde. Che poi dopo il tetto del parcheggio
diventi, con le due panchine e quattro aiole, come abbiamo visto
purtroppo in molti altri casi in questa Regione, una pseudo-area
verde, non è quello che è stato costruito qualche anno fa, sempre
con soldi dell'intera comunità valdostana.
Credo che a Saint-Pierre qualcuno dovrebbe mettersi la mano
sulla coscienza, pensare che i soldi sono di tutti e che è vero che
chiedere non costa nulla, ma è altrettanto vero che hanno chiesto
qualche anno fa, è stato concesso, è stata finanziata una
riqualificazione. Può anche essere vero che, dopo il periodo
1994-2000, una volta finiti i lavori, dal 2000 al 2003 sia esplosa
l'esigenza di una riqualificazione del centro storico di
Saint-Pierre, ma è anche vero che, quando i cittadini dicono:
"facciamo i marciapiedi, allarghiamo la strada, riqualifichiamo i
parcheggi, ma non abbattiamo l'unica area verde che abbiamo nel
centro storico", un significato può avere.
Lei nella risposta ci ha detto che il progetto adesso deve
essere valutato sia sotto l'aspetto tecnico - e già non ci sono
grossi problemi -, sia sotto l'aspetto economico e lì attenderemo
che qualcuno si assuma la responsabilità di firmare la legittimità
economica di un atto come questo, su cui noi già adesso denunciamo
la nostra presunta irregolarità. Lì, secondo noi, approvando quel
progetto, si crea un'irregolarità amministrativa grave, perché non
è giustificabile sradicare un investimento finito di fare 36 mesi
fa per rifinanziare ulteriori opere di qualifica; se infatti così
fosse, si scatenerebbe in tutti i comuni una riqualificazione
continua per cui opere che oggi vengono costruite 3 anni dopo
vengono abbattute per giustificare nuove opere. Torno allora alla
finanza creativa: comprendo che in questa Regione la finanza
creativa sia più nel spendere che nel racimolare i soldi, però non
possiamo mandare come amministratori un messaggio che tutto è
possibile. Auspico quindi che quella commissione valuti con estrema
attenzione e senso di responsabilità quel progetto sotto l'aspetto
della coerenza e della legittimità finanziaria, perché spendere un
miliardo 3 anni fa e rispenderne altri cinque, che in parte vanno
ad abbattere quel miliardo stesso, 7… 5
+ 12… di cui una parte è l'abbattimento
di opere appena finite di costruire, ci sembra un messaggio
sbagliato. Dopodiché il danaro è pubblico, i responsabili siamo
noi, vi sono i tecnici, vi è chi dovrà firmare, ma noi solleviamo
fin da adesso la nostra preoccupazione e la perplessità che questo
atto, al di là dei contenuti e delle visioni politiche, sotto
l'aspetto della correttezza amministrativa non sia del tutto
appoggiabile.
