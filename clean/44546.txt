Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 1519 del 25 maggio 2022 - Resoconto
OGGETTO N. 1519/XVI - D.L. n. 57: "Modificazioni alla legge
regionale 14 novembre 2016, n. 20 (Disposizioni in materia di
rafforzamento dei principi di trasparenza, contenimento dei costi e
razionalizzazione della spesa nella gestione delle società
partecipate dalla Regione)".
Bertin (Presidente) -
Punto n. 8 all'ordine del giorno.
Si esamina il nuovo testo predisposto dalla II Commissione. Il
relatore di questo disegno di legge è il presidente della II
Commissione, consigliere Malacrinò che si è prenotato e a cui passo
la parola.
Malacrinò (FP-PD) -
Il disegno di legge che andrò a
illustrare si prefigge il compito di aggiornare, anche a fronte del
mutato contesto giuridico statale di riferimento, la legge
regionale 20 del 2016. Le modifiche si sono rese necessarie per
assicurare il perseguimento del principio di buon andamento e
corretto svolgimento dell'azione amministrativa.
Il disegno di legge si compone di undici articoli, necessari sia
per rendere più efficiente e trasparente l'iter di nomina dei
componenti degli organi di amministrazione e controllo delle
società partecipate, che per razionalizzare le modalità di gestione
delle partecipazioni detenute da parte di Finaosta S.p.A..
Con l'articolo 1 viene definito l'ambito di applicazione della
presente normativa. Con l'articolo 2 si cerca di efficientare il
sistema, evitando la duplicazione di adempimenti necessari
all'azione amministrativa, e si aumenta la trasparenza prevedendo
l'invio di una relazione annuale che contenga indicazioni circa il
raggiungimento degli obiettivi prefissati. L'articolo 3 individua
alcune caratteristiche peculiari in capo a Finaosta S.p.A. quali la
definizione e la realizzazione degli indirizzi programmatici, le
verifiche e i monitoraggi, sia dei piani strategici che
dell'andamento economico finanziario. Con l'articolo 4 viene
armonizzata la nostra norma a quanto previsto da normative statali.
L'articolo 5 individua delle linee guida finalizzate a rendere
omogenee le procedure per il reclutamento del personale delle
società controllate. Con l'articolo 6, ai fini dell'esercizio del
controllo analogo, viene specificato che in alcuni casi trovano
applicazione le apposite convenzioni. L'articolo 7 prevede che in
taluni casi l'accesso alla documentazione sia differito. L'articolo
8 prevede l'inoltro delle relazioni anche all'Assessore di
riferimento in tema di partecipate. Con l'articolo 9 viene prevista
la soglia di cinquemila euro, sotto la quale non è necessaria la
pubblicazione degli atti relativi al procedimento. Gli articoli 10
e 11 contengono la clausola di invarianza finanziaria e la
dichiarazione di urgenza.
La II Commissione consiliare permanente, riunitasi in data 16
maggio 2022, ha preso in esame il disegno di legge 57 e ha espresso
a maggioranza parere favorevole.
Presidente -
Con la relazione del presidente della
Commissione Malacrinò, possiamo aprire la discussione generale. Si
è prenotato il consigliere Aggravi a cui passo la parola.
Aggravi (LEGA VDA) -
Intervengo per fare alcune
considerazioni su questo disegno di legge e poi per esprimere la
dichiarazione di voto rispetto anche a quello che avevamo detto in
Commissione. Il disegno di legge, come abbiamo avuto modo di
approfondire nelle audizioni della Commissione e nella valutazione
dei suoi contenuti, ha degli elementi che sono sicuramente
condivisibili. In particolare, chiamiamolo per semplificare, il
riordino che viene fatto nell'ambito dei documenti di indirizzo
strategico, perché effettivamente c'era una sorta di duplicazione,
come dice giustamente la relazione tecnica, rispetto a quello che
era oggi il documento madre della programmazione strategica, quindi
il documento di economia e finanza, e quelle che erano poi le
deliberazioni singole della Giunta regionale. Quindi è bene
sicuramente che questa riforma abbia potuto e possa mettere ordine
rispetto a quest'aspetto perché, al di là dell'attività del
Consiglio, anche per quello che riguarda l'attività delle singole
partecipate, in particolare poi anche quelle di secondo livello che
passano per la
holding
Finaosta, ha una semplificazione e
una comprensione maggiore di quelli che sono gli indirizzi
dell'entità madre, che dovrebbero essere chiari, snelli e
comprensibili prima di tutto.
Ci sono alcuni aspetti che abbiamo sottolineato rispetto
all'articolo 2, in particolare aspetti di dubbio, ma ripeto, come
abbiamo detto in Commissione e come lo sottolineo, non abbiamo
partecipato alla costruzione di questa norma, quindi noi abbiamo
posto e poniamo delle questioni come osservatori di un'analisi
fatta sul testo.
Un elemento di novità riguarda questa sorta di autovalutazione
che ogni realtà partecipata dovrà fare rispetto al raggiungimento o
no degli indirizzi strategici, con l'invio di una relativa
relazione; sicuramente un elemento utile, anche perché sino a oggi,
va detto, spesso e volentieri gli indirizzi erano dati, ma poi non
c'era una sorta di consuntivo, di valutazione alla fine del
percorso. È un elemento che però, a nostro giudizio, ha la
necessità ancora di avere degli aspetti che devono essere
comprensibili, soprattutto sulla natura e su quello che poi è
l'eventuale azione che dovrà fare l'ente Regione e la partecipata
di secondo livello, la holding Finaosta. Questo è un elemento che
abbiamo sollevato anche in Commissione e che oggi permane come
sorta di dubbio rispetto a quello che poi effettivamente verrà
fatto.
Un ulteriore elemento rispetto ai flussi informativi che queste
relazioni forniscono agli enti preposti, agli organi preposti.
Avevamo posto la questione rispetto al lavoro delle Commissioni;
all'interno dell'articolo 2 si prevede che tra i destinatari delle
relazioni, ci sia anche il Presidente del Consiglio regionale. Lì
avevamo chiesto la possibilità di avere una specifica maggiore
rispetto all'azione del Presidente, cioè che queste relazioni non
venissero poi destinate ai suoi cassetti, con tutto il rispetto per
i cassetti che sappiamo hanno dato notevoli problemi a Palazzo
regionale, ma quello che era importante è che poi, a sua volta, il
Presidente il Consiglio facesse un po' come avviene, ad esempio,
con gli atti e con le leggi di riferimento assegnate alle varie
Commissioni di competenza. Questo ritenevamo che potesse essere,
anche dal lato dell'organo consiliare e quindi delle relative
Commissioni, la chiusura di un percorso di analisi e verifica anche
dell'attività che viene fatta da ogni singolo consigliere.
L'articolo 3 dice, e siamo ben lieti di leggerlo, del ruolo che
Finaosta riveste di società holding, perché spesso e volentieri c'è
stata un po' una gestione strana nella colonna di comando: ogni
tanto la Regione bypassava quasi in alcune situazioni la holding,
che rimane ed è comunque il braccio destro della Regione; nessuno
di noi può bypassare il proprio braccio destro nel fare le cose,
quindi è bene che si sia prevista una strutturazione e una
previsione in norma dell'attività che viene fatta. Altra cosa, ma
questa non è una responsabilità del Consiglio: ci auguriamo che
anche nel corso della riorganizzazione che la finanziaria regionale
sta mettendo in essere, ci sia e sia definita una struttura forte
che possa permettere un controllo e un monitoraggio delle società
partecipate, augurandosi anche che non si generino delle situazioni
magari anche spiacevoli dove chi controlla, o chi è a capo della
struttura di controllo, finisca poi magari anche per occuparsi
della gestione di una singola società. Questo lo dico perché mi
sono cari i presidi alle doppie funzioni o comunque agli imbarazzi
che si possono creare, anche nei confronti delle altre società
partecipate. Non è cosa buona per chi controlla o monitora, perché
poi il controllo non ha sempre un'accezione negativa e ispettiva,
ma è un'attività che normalmente dovrebbe fare una holding e le sue
emanazioni rispetto alle società figlie, altrimenti non sarebbe una
holding.
Vi è poi un passaggio, e parlo dell'articolo 5, che rispetto
anche a tutta una serie di attività ispettive consiliari che
abbiamo fatto, trova un po' risposta, a certi dubbi e a certi
scambi di interpellanze, interrogazioni e risposte avute tra
l'altro con l'Assessore Caveri, nel senso di dare un'omogeneità e
una maggiore azione di governo da parte della Regione rispetto alle
sue partecipate. Non sappiamo, e l'abbiamo già detto, se la
formulazione che fa riferimento al verbo "ispirare" sia corretta,
forse era meglio parlare di "riferirsi" o "conformarsi", ma non
siamo esperti linguisti. L'importante sono, però questo lo vedremo
solo con una prima applicazione, quelli che saranno i risultati di
questo articolo 5 che comunque, e lo confermiamo, sostanzialmente
dà una sorta di risposta a molti dubbi che si sono posti anche con
attività ispettiva, che probabilmente continueremo a porci.
C'è un ulteriore aspetto che riguarda, se vogliamo, il complesso
della legge e che non è oggetto di questa legge, ma l'abbiamo
espresso in Commissione e qua lo ribadiamo. Abbiamo invitato,
soprattutto le strutture tecniche e chi per esse, a condurre
un'azione di valutazione e
screening
nella normativa
regionale per quello che riguarda i flussi informativi che sono
destinati alle Commissioni, agli organi e a quant'altro. Dico
questo perché, al netto delle relazioni e degli indirizzi
strategici,
par ci par là
all'interno delle leggi regionali
sappiamo che sono previste relazioni destinate a quella
Commissione, a tal altra Commissione, all'Assessore. Sarebbe buona
cosa mettere ordine a tutti questi flussi o queste relazioni che
ogni tanto, nel corso del tempo, si sono inserite un po' in base
all'andamento della giornata consiliare che ha previsto
l'approvazione della taluna legge. Questo va detto, perché
altrimenti prevedere in norma delle relazioni, dei flussi
informativi a cui effettivamente non si dà corso, è qualcosa che ha
poco senso. Forse il luogo vero dove inserire questi tipi, al netto
di qualche previsione specifica magari prevista dalla normativa
nazionale, europea o quella che è, è bene che forse il luogo
deputato è proprio la legge 20, quella che può dirimere non
soltanto la parte relativa agli indirizzi strategici, ma
soprattutto quello che dei flussi informativi.
A fronte di questo e a fronte dell'espressione del voto di
astensione già avvenuto in II Commissione, il nostro gruppo lo
conferma su tutti gli articoli. Ripeto, non è - l'abbiamo detto -
un voto di contrarietà totale, perché alcuni elementi e alcuni
contenuti sono condivisibili e sono anche parte di un lavoro, che
magari per breve tempo però è stato fatto anche quando la nostra
forza politica faceva parte di un governo regionale. Ma soprattutto
sono elementi che abbiamo in parte cercato anche di portare
all'attenzione delle Commissioni, dell'aula e degli organi deputati
nella nostra attività ispettiva e nella nostra attività consiliare.
Detto questo, confermo da parte del gruppo Lega Vallée d'Aoste il
voto di astensione su tutti gli articoli e nel complesso
sull'intero disegno di legge.
Presidente -
Ricordo che stiamo affrontando la
discussione generale al disegno di legge 57. Se non ci sono
prenotazioni, chiudo la discussione generale. Per il Governo
replica l'assessore Caveri.
Caveri (AV-VdA Unie) - -
Il tema delle partecipate è
sempre molto delicato, perché in capo alla Regione pesa sempre,
come è giusto che sia, il tema del cosiddetto controllo analogo,
che riempie chiunque abbia questa delega di notevoli
responsabilità, sapendo da una parte la complicazione della
normativa Madia, che ci auguriamo che prima o poi venga sotto
diversi punti di vista modificata. La legge Madia nasceva contro la
proliferazione in Italia di partecipate di vario genere, molto
spesso deficitarie e non funzionanti, e alla fine questo meccanismo
di lacci e lacciuoli, che nasceva in senso assolutamente positivo,
ha finito per diventare una specie di gabbia anche per le
partecipate che dimostravano invece una loro efficienza.
Questa normativa, questa modificazione, questa manutenzione
della legge 20 era del tutto indispensabile, da una parte proprio
per la modifica di legislazione derivante dalla legislazione
nazionale, dall'altra anche per mettere a punto quella cosa - come
giustamente diceva il consigliere Aggravi - già discussa negli anni
passati: la necessità di avere dei punti di chiarezza, ad esempio,
nel rapporto fra il Governo regionale e le partecipate indirette di
Finaosta, soprattutto in tema di nomine. Esisteva un rischio di
opacità che viene risolta proprio da un iter procedurale, che
definisce in maniera chiara e trasparente come emergeranno da qui
in poi le nomine all'interno anche di società significative
importanti, penso ad esempio a CVA.
Il discorso che è stato fatto dal consigliere Aggravi
sull'autovalutazione è un tema molto importante, così come lo è la
semplificazione che è stata decisa rispetto ai documenti di
programmazione. Adesso aspettiamo quest'ennesimo acronimo PIAO, che
dovrebbe essere il superamento anche del nostro DEFR, quindi è una
situazione come sempre
in itinere
; doveva sparire il DEFR
nostro in favore del PIAO, però il PIAO è in ritardo e quindi
faremo il DEFR e il PIAO! Sono documenti di programmazione che, tra
l'altro, come si è visto con la pandemia e come si vede con la
guerra in Ucraina, vengono poi spazzati via; il che non significa
affatto che non ci debba essere programmazione, ma bisogna anche
non illudersi di un effetto feticcio delle programmazioni.
Sul punto che è stato sollevato del trasferimento al Presidente
del Consiglio, abbiamo ritenuto che da una parte potrebbe essere un
compito medesimo del Consiglio di chiarire questo meccanismo nel
proprio regolamento, nel rispetto per così dire degli
interna
corporis
di un'assemblea legislativa come la nostra, dall'altra
potremmo anche definirlo eventualmente nella delibera applicativa,
perché comunque dovrà essere fatta e si potrebbe chiarire questo
punto che è stato rimarcato.
Penso che l'assunzione di responsabilità verso Finaosta sia
assolutamente doverosa, perché comunque essa deve giocare un ruolo,
così come dobbiamo essere rispettosi dello spazio di autonomia
delle società partecipate, ed è giusto anche sottolineare - come è
stato fatto - che non si debbano creare situazioni di controllore
controllato, perché è chiaro che a quel punto verrebbe caducato il
principio del controllo.
Per quanto riguarda la questione del personale, è un tema molto
delicato; noi avremo modo anche in questo Consiglio di affrontare
dei casi singoli, lo abbiamo già fatto in passato. È chiaro che non
si tratta - su questo voglio essere chiaro - di imporre alle
partecipate delle regole che siano valide per il pubblico impiego;
questo avrebbe degli effetti disastrosi, ad esempio, nel
reperimento di personale specializzato all'interno degli impianti
di risalita, oppure potrebbe avere effetti anche assai negativi per
ruoli apicali che hanno bisogno nelle società partecipate di
personale che abbia una qualificata professionalità. Tuttavia, la
legge Madia indica dei principi che non possono essere
disconosciuti: la trasparenza, la pubblicità. Non ci possono essere
nei concorsi e nelle prove selettive delle partecipate dei lati
oscuri, perché questo non è consentito e le linee guida che
verranno tracciate, senza essere invasive di quella parte di
autonomia societaria che è giusto che ci sia, eviteranno che ci
siano dei casi singoli che in qualche maniera possano poi essere
rappresentativi anche di malesseri in tema di assunzione di
personale.
Sulla questione dei flussi informativi, sollevata sempre dal
consigliere Aggravi, credo che sarà nostro compito, in fase di
predisposizione di un
omnibus
futuro, di fare un po' di
chiarezza. È vero che ogni tanto nei meccanismi di diverse leggi ci
sono sovrapposizioni o inutili trasferimenti di documentazione,
quando invece questa normativa che noi approviamo oggi rende, con
una certa chiarezza, i diversi flussi informativi e soprattutto
quelli che poi debbono essere inviati, come dicevo prima, alla
sezione di controllo della Corte dei conti che, come voi sapete,
per legge vigila su questo tipo di società pubbliche.
Ringrazio la Commissione che ha accolto anche degli emendamenti
che abbiamo presentato in aula, in particolare per un posporre
delle relazioni degli impianti a fune che devono essere presentate,
e anche in materia di accessibilità alla documentazione, a
vantaggio di quel 116 del regolamento del Consiglio, che rende
anch'esso trasparente l'accesso ai documenti da parte dei
consiglieri regionali sul lavoro che viene svolto delle
partecipate.
Presidente -
Il consigliere Carrel ne ha facoltà, per
dichiarazione di voto.
Carrel (PA) -
Come dichiarazione di voto per comunicare
l'astensione su tutti gli articoli e sull'intera legge da parte del
nostro gruppo di Pour l'Autonomie. Credo che abbiamo già affrontato
diversi argomenti, quello più importante è capire a che punto è la
riorganizzazione in Finaosta, perché qui stiamo dando con questa
legge altre competenze, altro lavoro alla società
in house
e
il rischio è che facciamo questa legge, ma nessuno poi realmente
possa fare fronte a questi impegni.
Mi permetto anche di segnalare che, come Regione, abbiamo un
dipartimento società ed enti partecipati, che è una struttura sotto
ordinata e che in questo disegno di legge viene citato solamente
all'articolo 5, per andare a fare un regolamento base da cui poi le
società partecipate si possano ispirare per l'assunzione del
personale. Credo che vada ben definito il compito del dipartimento,
il compito di Finaosta e vada ben definito anche il fatto che non
possiamo andare a caricare di oneri e di lavori delle società che
sono oggettivamente in questo momento in difficoltà dal punto di
vista del personale, che devono attuare una riorganizzazione.
Per quanto riguarda invece i flussi informativi, mi corregga
presidente Bertin, credo che questo sia un compito del comitato
paritetico, su cui già stiamo lavorando ad ampio spettro e dovremo
sicuramente arrivare con un
omnibus
che valga per diverse
normative e non solamente per queste, ma credo che sia poi
un'analisi che dovremo fare entro la fine dell'anno, perché
l'impegno - se non erro - in comitato paritetico era questo.
Con queste motivazioni di fatto, come gruppo Pour l'Autonomie ci
asterremo su questo disegno di legge.
Presidente -
Consigliere Marquis ne ha facoltà.
Marquis (FI) -
Anch'io intervengo a nome del gruppo Forza
Italia per annunciare l'astensione sulla proposta che è stata
oggetto di discussione, pur condividendo appieno il rafforzamento
del ruolo della Regione e della finanziaria che deve
sostanzialmente assistere, monitorare e controllare l'esercizio
dell'attività delle partecipate. Riteniamo che allo stato attuale
sia ancora un'enunciazione di principi, ma non riusciamo ancora a
leggere, sotto un profilo pratico applicativo, come poi si possa
gestire questa situazione, che è giusto di avere disegnato. La
finanziaria sta già vivendo oggi una situazione di sofferenza per
gestire l'ordinarietà consolidata della gestione e quindi non
riusciamo a comprendere allo stato attuale come possa implementare
queste attività, senza un profondo processo di ristrutturazione
interna di cui non si vedono ancora le basi. Pertanto ci
asterremo.
Presidente -
Consigliera Erika Guichardaz ne ha
facoltà.
Guichardaz E. (PCP) -
Per annunciare l'astensione anche
da parte del gruppo Progetto Civico Progressista. Sicuramente
questa modifica era necessaria in alcune sue parti, sicuramente
mette ordine a quanto sta avvenendo in questo momento, ma riteniamo
che sia stato e sia marginale il coinvolgimento delle Commissioni
in questo testo di legge. Sicuramente guarderemo con attenzione le
linee guida in materia di reclutamento del personale, che
all'articolo 5 spettano alla Regione Valle d'Aosta.
Condivido inoltre quanto detto dal consigliere Marquis rispetto
allo stato attuale di Finaosta e all'idea che aumentargli ancora
delle competenze in questo momento forse dovrebbe prevedere anche
una riorganizzazione della finanziaria regionale.
Per queste ragioni il nostro gruppo si asterrà.
Presidente -
Possiamo a questo punto passare all'analisi
dell'articolato della legge. Analizziamo il nuovo testo della II
Commissione. Iniziamo con l'articolo n. 1. Mettiamo in votazione
l'articolo n. 1. La votazione è aperta.
Esito della votazione:
Presenti: 35
Votanti: 18
Favorevoli: 18
Astenuti 17 (Aggravi, Baccega, Brunod, Carrel, Distort, Foudraz,
Ganis, Guichardaz Erika, Lavy, Manfrin, Marquis, Minelli, Perron,
Planaz, Rollandin, Sammaritani, Spelgatti)
Il Consiglio approva.
Possiamo dare lo stesso risultato per gli articoli n. 2, 3, 4,
5, 6, 7, 8, 9, 10 e 11? Stesso risultato.
A questo punto mettiamo in votazione la legge nel suo insieme.
La votazione è aperta.
Esito della votazione:
Presenti: 34
Votanti: 18
Favorevoli: 18
Astenuti: 16 (Aggravi, Baccega, Brunod, Carrel, Distort,
Foudraz, Ganis, Guichardaz Erika, Lavy, Manfrin, Marquis, Minelli,
Perron, Planaz, Sammaritani, Spelgatti)
Il testo è approvato.
