Classificazione
ACQUE
Acque pubbliche



Oggetto del Consiglio n. 2989 del 7 novembre 2017 - Resoconto
OGGETTO N. 2989/XIV - Interpellanza: "Notizie sullo stato di
depurazione delle acque reflue nella Regione".
Rosset (Presidente) -
Punto n. 14 all'ordine del giorno.
Per l'illustrazione ha chiesto la parola il Consigliere Bertin; ne
ha facoltà.
Bertin (GM) -
Con questa interpellanza ritorno su una
questione che avevo già affrontato in diverse occasioni. È
l'occasione per fare il punto della situazione ad oggi rispetto
alle acque reflue, che è importante. Sappiamo che ne va della
qualità dell'ambiente e della salute pubblica. In Valle d'Aosta ci
sono diversi problemi riferiti a questo aspetto, ma ricordiamo che
adesso dovrebbe entrare in funzione il depuratore della Valdigne,
di cui si aspetta l'entrata in funzione da trent'anni, e che a
tutt'oggi rimangono ancora aspetti da verificare. Oltre a questo,
c'è la questione riguardante la Bassa Valle che non è ancora
risolta. Sappiamo che non sono rispettati gli
standard
previsti dall'Unione europea sulla qualità della depurazione in
molti Comuni valdostani e che, almeno in termini teorici, sotto
questo punto di vista siamo sottoponibili ad una sanzione.
Pertanto si voleva fare il punto della situazione per conoscere
qual era, ad oggi, il numero degli abitanti della regione che non
sono assoggettati ad una gestione delle acque di scarico come
previsto dai parametri dell'Unione europea e quali progetti sono
previsti a livello territoriale per migliorare la qualità della
depurazione delle acque reflue, perché a livello di subATO e a
livello comunale ve ne sono diversi che vanno in questa direzione.
E poi, come ultima domanda, vorremmo sapere quando finalmente tutta
la Regione rispetterà gli standard previsti dall'Unione europea su
questa materia.
Presidente -
Per la risposta ha chiesto la parola
l'Assessore Guichardaz; ne ha facoltà.
Guichardaz (PD-SIN.VDA) -
L'interpellanza del collega
Bertin tocca un tema di estrema importanza per la salvaguardia e la
tutela del nostro territorio: quello della qualità delle acque
reflue, qualità che - come sappiamo - può essere garantita solo se
vi è una costante attenzione ai sistemi di trattamento e di
depurazione.
È da quasi trent'anni che nella nostra regione esiste una
pianificazione diciamo "scientifica" - anzi, direi che è più di
trent'anni - una pianificazione sistematica finalizzata proprio al
risanamento delle acque reflue, e ciò attraverso la revisione dei
sistemi di trattamento più o meno complessi che tengano conto della
popolazione residente e di quella attesa. Non dimentichiamo che
nella nostra regione in alcuni agglomerati la popolazione aumenta
in modo massiccio durante i periodi turistici, ad esempio. A
seconda della stagione, è noto che alcune metodiche, soprattutto
quelle cosiddette "biologiche", sono meno efficaci durante il
periodo invernale, a seconda della composizione dei reflui, quelli
prodotti durante le normali attività umane sono diversi da quelli
generati dalle attività produttive e, anche tra queste, la
variabilità è considerevole proprio a seconda del tipo di attività,
a seconda della collocazione dei centri abitati o delle attività
produttive.
Il nostro territorio - come noto - è molto dispersivo e quindi i
sistemi di trattamento devono tenere conto anche delle possibilità
di allaccio o meno alla rete fognaria. Per semplificare, una
pianificazione deve tenere conto di molte variabili, le quali
determinano necessariamente indirizzi e scelte differenti, in
continua evoluzione tra l'altro, come è in evoluzione il quadro
della popolazione, delle attività produttive, la possibilità di
infrastrutturazione e via dicendo. Tanto che nella nostra regione,
nel corso degli anni, proprio in ottemperanza ai piani di tutela
delle acque, dal 1988 al 2006 si sono realizzati impianti a
depurazione biologica a ciclo completo, o con trattamento
chimico/fisico, o si è optato per impianti di depurazione mediante
le cosiddette "fosse IMHOFF". Questi ultimi impianti sono
generalmente usati per agglomerati di piccole dimensioni (parliamo,
collega Bertin, di 240 fosse urbane, tanto per dare i dati) o per
singoli fabbricati (e sono segnalate ben 620 fosse IMHOFF).
Complessivamente abbiamo quasi un migliaio di fosse IMHOFF. I
numeri per una piccola regione come la nostra sono piuttosto
importanti, come possiamo vedere. Quelli delle IMHOFF li ho appena
citati, mentre sono ben 17 gli impianti a ciclo completo, alcuni
dei quali coprono tra l'altro territori molto ampi e pluralità di
comuni; cito uno per tutti: l'impianto di Brissogne, che è al
servizio di 17 comuni, da Aymavilles fino a Brissogne.
Da informazioni elaborate dal Dipartimento ambiente,
risulterebbe che ben il 97 percento della popolazione è collegata a
pubblica fognatura, quindi è servita da impianti di trattamento; il
resto della popolazione, sempre dai dati che mi sono stati forniti,
si avvale di sistemi autonomi di trattamento che ho accennato
prima: queste fosse IMHOFF.
Per rispondere più nel dettaglio alla sua domanda, collega
Bertin, le posso dire che esistono ancora tre criticità afferenti
agli impianti: l'impianto di Donnas, che serve l'agglomerato di
Pont-Saint-Martin, Chambave e La Salle (quest'ultimo impianto
coinvolge l'agglomerato di Courmayeur). Criticità che sono comunque
in fase di definizione più o meno avanzata. L'impianto di La Salle
è ormai realizzato, come accennava prima lei. Tra l'altro, la fine
dei lavori è prevista per metà novembre, quindi a giorni. Riguardo
a quello di Donnas, è in corso di pubblicazione il bando di gara
per la realizzazione delle opere e, per Chambave, sono in corso di
adeguamento i progetti esecutivi. Naturalmente gli agglomerati di
cui ai tre impianti citati, sono comunque serviti da impianti
minori, seppure in modo transitorio, fino alla realizzazione
dell'impianto a ciclo completo.
In ogni caso, per rispondere alla sua terza domanda, mi
segnalano che la conclusione dell'
iter
realizzativo delle
opere citate è indicativamente previsto in tre anni dall'avvio dei
lavori. Queste sono le informazioni che mi sono state date.
Riguardo ai progetti esistenti a livello territoriale per
migliorare la qualità della depurazione delle acque reflue e i
tempi di realizzazione, le segnalo, collega Bertin, che è il BIM
l'autorità d'ambito regionale per il servizio pubblico integrato,
ed è quindi il BIM che coordina l'aggiornamento dei piani di subATO
per l'organizzazione del servizio idrico integrato. Tali piani sono
stati approvati nel 2012 e - me lo confermano - sono in corso di
aggiornamento proprio in questo periodo. Come lei sa, nei piani di
subATO sono indicati gli investimenti da prevedere nel medio e nel
lungo periodo.
Penso che attraverso la normale procedura di accesso agli atti
lei potrà avere tranquillamente tutte le informazioni e anche i
piani di subATO di competenza del BIM. In ogni caso, mi faccia
sapere, i nostri uffici possono in qualche modo agevolarla nella
sua funzione ispettiva e faremo quanto possibile per farvi avere
tutti i dati che lei richiede, naturalmente attraverso il BIM.
Presidente -
Per la replica ha chiesto la parola il
Consigliere Bertin; ne ha facoltà.
Bertin (GM) -
Come faceva cenno l'Assessore, sono ormai
decenni che questa questione si trascina, in particolare per quel
che riguarda la Valdigne; speriamo si stia avvicinando alla
fine.
Nella lunga ricostruzione storica bisogna probabilmente anche
aggiungere che nella Valdigne - che è una comunità con una presenza
turistica molto significativa, è una popolazione importante, poiché
nel periodo invernale ed estivo aumenta in modo esponenziale -
finora non era previsto un impianto di depurazione. Sono ormai
trent'anni che in quella comunità se ne parla, è ora che si faccia,
e siamo in ritardo sui tempi. Lo siamo ancor di più per quel che
riguarda la Bassa Valle, il Comune di Donnas, come si accennava.
Sono questioni importanti che vanno tenute molto sotto controllo,
cercando di raggiungere al più presto una depurazione di qualità in
tutta la regione, evitando da una parte le eventuali ipotetiche
sanzioni da parte dell'Unione europea, ma anche in generale per
avere una qualità che potrebbe anche avere dei riflessi
sull'immagine della Valle d'Aosta, sulla qualità dell'ambiente e
della salute pubblica. È un settore nel quale bisogna investire, è
comunque necessario farlo.
La ringrazio per la disponibilità nel verificare gli
aggiornamenti dei subATO, e colgo l'occasione per farmi dare la
documentazione a riguardo.
