Classificazione
CONSIGLIO REGIONALE
Costituzione e funzionamento degli organi consiliari
GIUNTA REGIONALE



Oggetto del Consiglio n. 1719 del 6 aprile 2011 - Resoconto
OGGETTO N. 1719/XIII - Reiezione della mozione di sfiducia
nei confronti dell'Assessore al turismo, sport, commercio e
trasporti, Aurelio Marguerettaz.
Mozione di sfiducia
Mozione di sfiducia nei confronti dell'Assessore regionale al
turismo, sport, commercio e trasporti Aurelio Marguerettaz (ai
sensi dell'articolo 106 del Regolamento interno del
Consiglio)
Premesso che
l'Assessore regionale al Turismo, Sport, Commercio e
Trasporti, Aurelio Marguerettaz, Vice-Presidente della Regione, ha
convenuto in giudizio l'amministrazione regionale, chiedendo al
Tribunale di Aosta, in caso di accoglimento delle richieste
risarcitorie avanzate nei suoi confronti dall'ex Amministratore
delegato ed ex Direttore della società Casino de la Vallée Spa
Roberto Trentaz, di "dichiarare e condannare la regione Valle
d'Aosta, persona del Presidente pro tempore (...) a tenere il
convenuto Aurelio Marguerettaz indenne e manlevato da ogni somma
che egli fosse eventualmente condannato al pagamento nei confronti
della parte attrice".
La situazione, assolutamente paradossale, di un esponente di
vertice del governo regionale che cita in giudizio la sua stessa
amministrazione, configura una posizione di lite pendente fra
l'amministratore e l'ente che amministra.
La materia del contendere, come si desume dagli atti
processuali, scaturisce da presunti comportamenti non
corrispondenti a canoni di lealtà da parte dell'amministratore
convenuto in giudizio nei confronti della stessa Regione,
comportamenti che discenderebbero in particolare - stanti le
allegazioni in atti - da abnormi richieste informative nei
confronti della società controllata per l'acquisizione di dati
sulla sua attività (oltre 100 lettere in tre mesi), nell'aver
bypassato il management della Casino Spa nella gestione delle
relazioni sindacali, nell'insinuazione di dubbi nella giunta
regionale circa la correttezza dell'operato dei membri del
Consiglio di Amministrazione, nel boicottaggio sistematico delle
iniziative dello stesso Consiglio, nelle pressioni esercitate su
singoli componenti del Consiglio di Amministrazione per indurli
"spontaneamente" alle dimissioni nonché nell'essere stato
"ispiratore e vero deus ex machina" in una operazione che ha
condotto all'elaborazione del dossier denominato "Relazione
Generale del Liquidatore sulla Gestione Straordinaria del Casino de
la Vallée", meglio noto come Dossier Bo.
La vicenda processuale si qualifica pertanto come azione
volta ad accertare la responsabilità personale del Dott.
Marguerettaz e a conseguirne la condanna al risarcimento di danni
provocati all'infuori dell'attività amministrativa della regione o
comunque attraverso l'uso distorto delle sue prerogative di
amministratore pubblico.
Conseguenza naturale di tali comportamenti, se ne fosse
ravvisata la fondatezza, sarebbe la costituzione in giudizio della
Regione contro il proprio assessore e non già a sostegno o in
garanzia dello stesso.
Rilevando perciò l'esistenza di un sostanziale e insanabile
conflitto di interessi tra l'assessore Aurelio Marguerettaz e la
Regione autonoma della Valle d'Aosta;
Il Consiglio regionale
Esprime
ai sensi e per gli effetti dell'art. 6 della Legge regionale
7 agosto 2007, n. 21 (Disposizioni in materia di modalità di
elezione del Presidente della Regione e degli Assessori, di
presentazione e di approvazione della mozione di sfiducia e di
scioglimento del Consiglio regionale), mediante la presente mozione
motivata,
Sfiducia
nei confronti dell'Assessore regionale al turismo, sport,
commercio e trasporti, Aurelio Marguerettaz, al fine della
cessazione dalla carica dello stesso e dell'assunzione ad interim
delle funzioni assessorili da parte del Presidente della Regione
fino all'elezione del nuovo Assessore.
F.to: Louvin - Carmela Fontana - Bertin - Giuseppe Cerise -
Chatrian - Donzel - Patrizia Morelli - Rigo
Presidente
- Colleghi, siccome si tratta di una mozione
piuttosto rara, voglio ricordare che lo svolgimento del dibattito
su questa mozione prevede un'illustrazione della stessa da parte
del proponente che dovrà restare nell'ambito dei 30 minuti; seguirà
una discussione generale nella quale ogni Consigliere potrà
intervenire due volte, la prima per 20 minuti e la seconda per 10.
Poi ci sarà la chiusura della discussione e, in sede di replica,
potranno intervenire il proponente, il membro del Governo ed il
Presidente della Regione. La votazione avverrà per chiamata
nominale.
La parola al Consigliere Louvin.
Louvin (ALPE)
- Grazie Presidente, e grazie anche di aver
ricordato i termini, che cercheremo di rispettare ampiamente. Non
abbiamo intenzione di abusare del tempo, anche se sarà necessario
forse ricostruire qualche passaggio ed essere in qualche momento un
po' noiosi nella ricostruzione di alcune vicende, la cui
comprensione è utile a quest'aula e all'opinione pubblica per
sapere di cosa si sta parlando. Qui non stiamo celebrando alcun
processo, stiamo solo discutendo di una posizione che si è creata
in capo ad un componente della Giunta regionale in seguito ad una
vicenda giudiziaria di natura civile, ma che per il suo rilievo e
contenuto, per le conseguenze che scaturiscono dal fatto che il
componente della Giunta regionale ha ritenuto di dover chiamare in
causa in questa vicenda, a propria garanzia e supporto, il Governo
regionale stesso, configura una situazione abnorme, paradossale,
oltre che un gravissimo e non altrimenti rimovibile conflitto di
interessi.
Siamo stati sorpresi apprendendo due settimane fa di
un'iniziativa giudiziaria di questa natura, nata dalla citazione
notificata alla Regione autonoma Valle d'Aosta da parte di un
proprio Assessore. Abbiamo chiesto informazioni urgenti. Il
Presidente della Regione non dimenticherà che la questione era
stata oggetto di un'interrogazione con risposta urgente, che non ha
avuto esito essendo motivatamente giustificata l'assenza in
quest'aula dello stesso Presidente, ma converrà con me, il
Presidente, che il rilievo della questione richiedeva forse altro
che lasciare decadere la questione come se niente fosse, e
richiedesse comunque un'informativa esterna, pubblica, un
chiarimento con chi lo aveva sollecitato per primo, ma anche con
l'opinione pubblica su tutta questa vicenda. Questo chiarimento non
c'è stato. Noi abbiamo acquisito per le vie canoniche il documento
della citazione, di cui abbiamo potuto prendere conoscenza, e lo
abbiamo fatto con un certo sbigottimento, perché abbiamo potuto
appurare che non si trattava di una bufala, di una notizia
inventata, ma che tutto corrispondeva a quanto riferito dalla
stampa, in particolare la richiesta di dichiarare e condannare la
Regione Valle d'Aosta in persona del Presidente
pro tempore
a tenere il convenuto - Vicepresidente della Giunta stessa -
indenne e manlevato da ogni somma che egli fosse eventualmente
condannato al pagamento nei confronti della parte attrice.
Si tratta di un'azione che è stata intentata da un ex dirigente
di una società controllata regionale, la Casino S.p.A. che
comporterebbe, nel caso di accoglimento, un risarcimento stimato
nell'ordine di circa 1.000.000 di euro. Ma la nostra sorpresa è
stata ancora maggiore il venerdì della stessa settimana
apprendendo, dalle dichiarazioni rese in conferenza stampa dal
Presidente della Regione, che era stato deliberato l'intervento -
si è appreso in un primo momento - a sostegno delle ragioni
dell'Assessore Marguerettaz; poi la questione ha fatto oggetto di
qualche tentativo di chiarimento in sede di conferenza stampa, ma
non molto riuscito, perché alla fine nessuno ha potuto rendersi
conto da che parte intendesse collocarsi in questa vicenda la
Regione. L'unica cosa che ci è stata riferita con chiarezza attiene
quasi all'aneddotica e alla distinzione per cui questa vicenda non
farebbe parte di una difesa dell'Assessore Marguerettaz per sue
presunte "falloppate" in Saint-Rhémy-en-Bosses, ma di una questione
relegata allo svolgimento del suo mandato (ho citato l'espressione
colorita usata in quella circostanza dal Presidente della
Regione).
Lasciamo da parte le amenità, ma direi che la presentazione di
una mozione di sfiducia individuale è un atto particolare che è
stato appositamente previsto dall'ultima legge elettorale regionale
nel 2007; è un atto - ripeto - estremo con il quale chiediamo oggi
di esprimere la sfiducia politica nei confronti dell'Assessore
regionale al turismo, sport, commercio e trasporti Marguerettaz,
perché cessi immediatamente dalla carica e ne consegua l'assunzione
dell'interinato da parte del Presidente della Regione. Perché lo
facciamo? Per quale ragione abbiamo questo "accanimento" si
potrebbe dire nei confronti dell'Assessore? Non è un accanimento,
ma cerchiamo di essere chiari sui motivi per i quali due forze di
opposizione, il Partito Democratico e ALPE, sono arrivati a questa
conclusione.
Ci siamo posti essenzialmente quattro domande: si tratta di una
causa contro la Regione Valle d'Aosta o contro l'Assessore
Marguerettaz in quanto persona? C'è un conflitto di interessi in
questo momento in atto fra l'Assessore Marguerettaz e la Regione?
La Giunta ha valutato attentamente ed in modo imparziale -
aggiungiamo noi - l'incompatibilità della propria posizione in
giudizio rispetto a quella di un componente della Giunta regionale?
Infine, la Regione è effettivamente in causa a sostegno
dell'Assessore oppure no?
Procedo con ordine: è una causa contro la persona fisica per il
suo agire indipendente dall'assunzione di un mandato politico
oppure come Assessore? All'origine c'è un fatto curioso ed è che
chi ha agito in giudizio non lo ha fatto, come avrebbe potuto
benissimo fare, contro la Regione Valle d'Aosta, notoriamente
soggetto solvibile; stiamo sul terreno di un'azione civile per far
pagare dei denari, la Regione pare essere abbastanza capiente da
quel punto di vista. Non lo ha fatto, ha citato espressamente il
dottor Aurelio Marguerettaz e questa anomalia è spiegabile in modo
esaustivo dai contenuti della citazione; noi faremo riferimento
naturalmente solo alle parti che riguardano questa vicenda
politica, ai rapporti fra la Regione e l'Assessore, e non ad altre
parti in giudizio che non sono di interesse di quest'aula in questa
vicenda.
Quali sono "i presunti" comportamenti...sottolineo molto
fortemente "i presunti", perché qui non si tratta di accertarli,
siamo a valutare ciò che è chiesto da qualcuno in una sede legale
contro un nostro amministratore...quali sono i presunti
comportamenti imputati al dottor Marguerettaz? Innanzitutto si
tratterebbe di abnormi richieste informative nei confronti della
società controllata dalla Regione per l'acquisizione di dati sulle
sue attività. Si fa riferimento molto sommariamente ad oltre 100
lettere inviate in poco più di tre mesi, non so se si tratti di una
cifra confermabile o meno, che avrebbero portato alla trasmissione
di oltre 1.200 pagine di documenti, e di (cito):
"una serie
infinita di pressioni indebite ed insinuazioni nei confronti
dell'amministrazione di questa società".
Si imputa ugualmente
di aver bypassato totalmente il management della società Casino
S.p.A. nel gestire le relazioni sindacali, cioè di essersi
intromesso volontariamente nelle trattative che non erano di
propria pertinenza o non lo "sarebbero state"...dobbiamo utilizzare
ampiamente i condizionali in tutta la vicenda...nell'aver insinuato
dubbi nella Giunta regionale attraverso gli organi di stampa circa
la correttezza dell'operato dei membri del Consiglio di
amministrazione della Casino S.p.A.... che si risponda
personalmente anche di proprie dichiarazioni alla stampa è noto ai
colleghi presenti in quest'aula, uno dei quali in questo momento è
oggetto di un'azione civile, ma forse anche penale; in ogni caso,
per dichiarazioni rese alla stampa nell'ambito delle proprie
attività di ispezione politica, non mi consta che abbia ancora
portato causa contro la Regione per esserne garantito; nel
boicottaggio sistematico delle iniziative dello stesso Consiglio di
amministrazione, pressioni esercitate su singoli componenti del
Consiglio di amministrazione per indurli "spontaneamente" alle
dimissioni; nell'essere stato ispiratore e vero
deus ex
machina
in un'operazione che ha condotto all'elaborazione del
dossier denominato "Relazione generale del liquidatore sulla
gestione straordinaria del Casino de la Vallée", meglio noto come
"Dossier Bo", un documento che sarebbe nato dall'esigenza di
giustificare
ex post
il proprio operato politico da parte
dell'Assessore.
A noi pare molto semplicemente che tutta questa vicenda, per
come è descritta - ma molti colleghi hanno potuto fare loro stessi
accesso agli atti in questione e potranno verificare se è
attendibile o meno la ricostruzione -, delinei una responsabilità
personale del dottor Marguerettaz e non una responsabilità
amministrativa della Regione Valle d'Aosta, né una riflessa
immediata automatica responsabilità patrimoniale della Regione. Qui
si contesta semplicemente che l'amministratore sia venuto meno ai
canoni fondamentali di lealtà nei confronti dell'Amministrazione e
della nostra stessa Regione.
Vorrei precisare un dato che non mi sembra inutile. Chi ha fatto
causa non ha omesso di precisare che le prerogative regionali di
cambio del Consiglio di amministrazione, che effettivamente è
avvenuto nel 2003 - tutti lo ricorderanno, perché si è aperta una
fase di alta turbolenza nella gestione della società Casino S.p.A.
-, siano pienamente legittime da parte della Regione e che siano
riconosciute in quanto tali. Quindi la causa è stata intentata
personalmente per responsabilità extracontrattuale per il presunto
dolo, cioè la volontà di commettere questi atti, o la presunta
colpa nell'aver agito in questa vicenda. Ne deriva che, stando a
questa ricostruzione, la Regione non sarebbe responsabile, ma
semmai parte lesa in tutta questa vicenda.
C'è quindi un conflitto di interessi fra l'Assessore e la
Regione. Se si parte dall'allegazione dei fatti come enunciata,
direi decisamente di sì; fra l'altro, si indica che l'Assessore in
particolare avrebbe mentito alla Giunta regionale per aver
dichiarato - cosa che risulta a verbale di una deliberazione del
2003 puntualmente richiamata - che la proposta presentata
dall'avvocato Giampiero Tasco di Roma in data 27 marzo 2003, che
riguardava la chiusura di una trattativa avviata nella legislatura
precedente, non si è potuta concretizzare per le difficoltà
riscontrate dalla società Casino S.p.A. nella definizione del
contratto di locazione. Non sappiamo se questa vicenda avrà un
accertamento o meno, ma l'indicazione da parte di chi agisce, che
un Assessore abbia mentito alla Giunta regionale e che l'abbia
indotta ad adottare delle deliberazioni contrarie a quello che
sarebbe stato forse il suo convincimento se fossero state
rappresentate difformemente, credo che faccia scattare un
campanello di allarme a chiunque debba decidere da che parte stare
o non stare per assumere una posizione semmai di estraneità alla
vicenda o di attesa in ordine alla vicenda. Si afferma ancora che
la Giunta avrebbe deciso sulla base di un erroneo convincimento e
di allegazioni chiaramente false. La Giunta chiederà di
verificarlo? Se sarà confermato che l'Assessore ha ingannato la
Giunta, potrà la Regione esimersi dal chiedere i danni al proprio
amministratore? Crediamo di no. Non abbiamo le garanzie assolute
che il legale incaricato di corsa dalla Giunta regionale persegua
un obiettivo di accertamento di verità a rischio di andare contro
gli interessi di chi lo ha incaricato.
Terzo aspetto: se la Giunta ha valutato in modo attento ed
imparziale l'incompatibilità della propria posizione rispetto a
quella del proprio Assessore. Ecco, questo, stando alla lettura
della delibera adottata dieci giorni fa dalla Giunta regionale, si
direbbe di no; credo che il minimo che si possa dire è che è una
delibera un po' leggerina. Non sappiamo per la dovuta riservatezza
sulle vicende di Giunta se tutti gli Assessori abbiano preso
conoscenza del contenuto della citazione che riguarda anche il loro
stesso operato in passato o l'operato di persone a loro vicine, e
probabilmente lo ha fatto per essi il Presidente, che non avrà
mancato di dare delle spiegazioni ed alcuni dettagli che riguardano
anche il proprio ruolo nella vicenda in giudizio. Sicuramente il
Presidente Rollandin avrà spiegato puntualmente la verità circa una
presunta telefonata all'amministratore delegato della società per
esortarlo a sospendere le trattative in questione oggetto di quella
famosa delibera che è contestata all'Assessore Marguerettaz.
Sicuramente avrà spiegato anche il senso dell'eventuale incontro
avvenuto fra il Senatore - oggi Presidente - e l'Assessore
Marguerettaz, nel quale sarebbe stato deciso l'incarico al CdA
della Casino de la Vallée di silurare il dirigente che oggi ha
attivato il proprio giudizio...lo avrà certamente fatto! Ma, anche
qui, la posizione del Presidente della Regione non è molto
cristallina, non è forse il più indicato - non voglio mettere in
dubbio la buona fede - a valutare obiettivamente le ragioni della
nostra amministrazione in una vicenda in cui non pare, stando alle
allegazioni di chi l'ha attivata, essere del tutto estraneo. Quindi
quando si scrive in una delibera:
"valutata l'opportunità che la
Regione si costituisca in giudizio"
e non si dà nessuna
spiegazione, si lascia aperta ogni interpretazione sul ruolo che si
può assumere. La questione è in buone mani, visto che è affidata ad
uno degli studi più prestigiosi d'Italia, che addirittura fa capo
all'attuale Vicepresidente del Consiglio superiore della
Magistratura, l'Onorevole Michele Vietti che, detto per inciso, è
fra le personalità del mondo politico fra le più avvezze ad
affrontare questioni di conflitto di interessi, come ha dovuto fare
in passato nell'ambito della sua azione politica. Non è, tengo a
precisarlo per ovvie ragioni, l'avvocato Vietti l'avvocato
incaricato dalla nostra Amministrazione.
Quarto e ultimo punto: la Regione è effettivamente in causa a
sostegno del suo Assessore? Su questo credo che i colleghi
dell'opposizione, di quella che da oggi è la "residua opposizione",
abbiano dato una lettura attenta e giudiziosa degli atti e che
siano giunti tutti alla stessa conclusione, ovvero non è in causa a
sostegno dell'Assessore Marguerettaz, perché se anche solo fosse
ravvisata la fondatezza di una parte degli addebiti, questo non
potrebbe che portare ad agire contro il proprio Assessore e non a
suo favore. C'è, in questo, un insanabile conflitto di interessi
fra l'Assessore e la Regione che ha, come conseguenza di natura
assolutamente politica, la sfiducia presentata nei suoi confronti.
Non si può ammettere che ci si faccia scudo giudiziario con la
Regione per difendersi in una vicenda giudiziale che vede la
Regione come potenziale - ripeto, anche solo potenziale - ipotetica
parte lesa: questo è inammissibile, ragione per la quale riteniamo
che l'Assessore debba in questo momento dimettersi e che, se non lo
fa, debba essere questo Consiglio a dichiararlo decaduto dalle
proprie funzioni. Ora, non ci facciamo particolari illusioni che
questo avvenga...sarebbe una prima assoluta che una maggioranza non
si assolva! Ma chiediamo ai colleghi di essere sufficientemente
onesti con loro stessi nel valutare questa questione e nel trarne
le dovute conseguenze; poi la giustizia fa il suo corso, per
fortuna, un corso in questo caso che ha natura civile e non penale.
Le vicende proseguono, ci saranno forse delle
scampagnate...potremmo anche organizzarle collettivamente, visto
che l'ex Presidente Perrin, l'ex Consigliere Cesal, l'ex Presidente
Dino Viérin, l'ex Consigliere nonché Presidente della S.p.A.
Servizi, Fedele Borre, il nostro stimatissimo Presidente del
Consiglio, il collega La Torre, l'Assessore Pastoret, l'ex
Assessore Vicquéry e anche chi vi parla avranno l'onore, forse,
figurando nella lista dei potenziali testimoni, l'onore di andare a
discutere della questione in altro palazzo!
Qui la politica chiede chiarimenti, però, e li chiede anche sul
piano strettamente politico, perché nel proprio atto in giudizio
l'Assessore Marguerettaz si nomina capo corrente di una corrente
vincitrice alle elezioni regionali del 2003, ometto la citazione
testuale che è stata anche riportata dalla stampa, ma ci precisa
che la maggioranza del 2003 sarebbe nata su un preciso programma
elettorale di svolta rispetto alla maggioranza precedente e questa
è una novità. Ci informa inoltre che la nomina del Consiglio di
amministrazione del dicembre 2002 - qualcuno dovrebbe ricordarselo,
in quest'aula, faceva parte di quella Giunta, non io in quel
momento - fu un colpo di mano - dell'allora Presidente Viérin,
evidentemente - pochi mesi prima delle elezioni del 2003.
Apprendiamo anche - cosa sorprendente in termini numerici,
trattandosi poi di persone avvezze a maneggiare i numeri - che
dalle elezioni regionali la maggioranza uscì punita; era nostra
memoria che fossero passati i partiti della maggioranza da 17 a 18
consiglieri uno e da 3 a 4 l'altro, ma evidentemente è un genere di
risultato che in una particolare chiave di lettura deve essere
letto come punizione (questo fa però parte delle vicende politiche
che saranno discusse in separata sede). Qui, ad un Assessore che ci
permettiamo di dire non ha "brillato" in questi anni per i disastri
immani che sono sul suo tavolo...pensiamo alle vicende ferroviarie,
a quelle aeroportuali, ad una gestione non consona di vicende
alberghiere, sicuramente divertente la questione, per noi no,
sicuramente no per i pendolari, per i contribuenti valdostani, ma
comunque fa parte di apprezzamenti che ciascuno può esprimere...ad
un Assessore che non ha brillato in questi tre anni di legislatura,
chiediamo di riconoscere l'assoluta improprietà dell'azione
commessa nel citare la Regione Valle d'Aosta in giudizio e di
rassegnare le proprie dimissioni o, in difetto, di andare al voto
su questa richiesta. Grazie Presidente.
Président
- La parole à la Conseillère Carmela
Fontana.
Fontana (PD)
- Innanzitutto devo esprimere il mio disagio
nel dover parlare di una persona e di un collega, perché il limite
fra un discorso politico e la considerazione personale è molto
incerto e permane la responsabilità di ciascuno di noi di mantenere
alto il profilo e il livello del dibattito.
Il problema è noto: l'attuale Assessore al turismo nella
precedente legislatura rivestiva l'incarico di Assessore alle
finanze e già pochissimo tempo dopo la sua elezione aveva
caratterizzato la propria attività con un'offensiva nei confronti
dell'allora Consiglio di amministrazione della Casino S.p.A., a
partire dal piano di sviluppo a lui consegnato nel mese di agosto
nel 2003 e non divulgato per molto tempo alla commissione
consiliare competente e al Consiglio regionale. Nei mesi seguenti
il contrasto con la maggioranza della Giunta regionale e il
contrasto con la maggioranza UV e Democratici di Sinistra che
sosteneva la Giunta Perrin, l'allora Assessore alle finanze fece di
tutto per portare alle dimissioni il Consiglio di amministrazione
della Casa da gioco di Saint-Vincent, riuscendovi, il 10 dicembre
2003: tutto già ad evidenziare che il comportamento dell'Assessore
allora non esprimeva il parere maggioritario dell'Esecutivo, né del
Consiglio. Comunque chi fu danneggiato da quell'iniziativa oggi
chiede i danni all'Assessore e questo è un problema che è in mano
alla Magistratura; noi attendiamo con totale rispetto della
separazione dei poteri il verdetto del Tribunale di Aosta.
Ciò che non va è che la Giunta regionale, invece di costituirsi
parte lesa nei confronti dell'Assessore, si costituisce adesso
assumendosi tutti i rischi e la responsabilità connessi al suo
comportamento. Siamo arrivati al totale ribaltamento della
correttezza e della giustizia, cosa peraltro che va di moda in
tutto il paese e che anche nella Valle d'Aosta evidentemente sta
cominciando a prendere piede. Su questa parte del problema ci
riserviamo di valutare la situazione, ma non escludiamo nuove e
precise iniziative; peraltro, la costituzione in giudizio a favore
dell'Assessore decisa dalla Giunta regionale impedisce che esista
una lite pendente fra Amministrazione regionale e Assessore, cosa
che comporterebbe il suo decadimento da Consigliere regionale.
Resta tuttavia il fatto di un palese e grave conflitto di
interessi, che in un paese civile farebbe scattare immediatamente
il senso di responsabilità civile e politica nella persona
interessata, la quale avrebbe già presentato le sue dimissioni
almeno dall'incarico in quella Giunta che si è presa la
responsabilità civile al suo posto. Ricordo, a questo proposito, le
dimissioni di un ministro tedesco per aver parzialmente copiato una
tesi di dottorato e di un ministro giapponese per un regalo non
dichiarato del valore di 400 euro...qui si tratta di quasi
1.000.000 di euro!
Visto che non vi è stata una sensibilità civile e politica
corrispondente alle nostre aspettative basate sulla conoscenza
diretta e sulla stima che abbiamo nei confronti del collega
Marguerettaz, siamo stati costretti a presentare questa mozione di
sfiducia ai sensi della legge regionale n. 21/2007. Ci auspichiamo,
come Partito Democratico, che il dibattito sia sereno e
approfondito, si mantenga sul piano politico e sbocchi in una
valutazione in cui ciascuno di noi esprima la propria convinzione
profonda. Ciò si realizzerebbe con facilità se l'attuale Assessore
al turismo presentasse le sue dimissioni dalla Giunta regionale;
sarebbe un gesto di grande correttezza politica che consentirebbe,
in caso di assoluzione in tribunale, di poter riprendere a breve le
sue funzioni con una credibilità ben superiore a quella che avrebbe
nel caso rimanesse attaccato alle funzioni che ricopre. In fondo
questa mozione, più che ad una scelta del Consiglio regionale,
porta ad una riflessione personale di Aurelio Marguerettaz ed a
quanto saprà essere leale verso il popolo valdostano. Grazie.
Président
- La parole au Conseiller Lattanzi.
Lattanzi (PdL)
- Grazie Presidente.
Cari colleghi che avete presentato questa mozione di sfiducia,
se aveste modificato le argomentazioni probabilmente saremmo anche
stati d'accordo a chiedere le dimissioni dell'Assessore
Marguerettaz per la liquidazione elargita all'ex Direttore generale
del Casinò per i danni subiti dall'Amministrazione regionale negli
anni in cui lui governava quell'ente pubblico. Peraltro, saremmo in
piena coerenza con quello che avevamo richiesto come Popolo della
Libertà in quegli anni; in un certo senso ci sentiamo anche i
mandanti dell'Assessore Marguerettaz, perché alle sue centinaia di
lettere o di rilievi sulla cattiva gestione della casa da gioco,
noi puntualmente sollecitavamo con centinaia di interpellanze la
richiesta di licenziamento in tronco di quel Consiglio di
amministrazione che, a nostro avviso, era totalmente incapace, come
poi si dimostrò dai bilanci, che regolarmente ogni anno dovevamo
coprire per decine di milioni di euro l'anno! Denari dei cittadini
che venivano sperperati da una gestione evidentemente non coerente
con quelle che noi chiamavano "le logiche del mercato" e i bisogni
di quella casa da gioco. Ancora oggi stiamo sanguinando, abbiamo
dovuto modificare i regolamenti di ridistribuzione dei proventi per
cercare di salvaguardare i posti di lavoro; ancora oggi paghiamo, a
nostro avviso - è questo un giudizio politico, non giudiziario -, i
danni di quella cattiva gestione. Devo dire che ci stiamo solo
adesso riprendendo da qualche minuto dalla requisitoria del
"magistrato" Louvin che ha scambiato questa per un'aula di
tribunale...noi ci riprendiamo ritornando alla politica, cioè
ricordando i fatti.
Il collega Louvin ha fatto una lunga requisitoria utilizzando
una citazione che il cittadino Trentaz ha fatto nei confronti del
"presunto" cittadino Aurelio Marguerettaz; devo dire che noi non
entriamo nelle questioni giuridiche, rimaniamo a quelle politiche e
facciamo fatica a disgiungere l'attività del cittadino Marguerettaz
dalla sua carica di amministratore. Peraltro l'atto citato dal
collega Louvin, cioè quello della Giunta a propria difesa dalle
richieste di chicchessia, quando questo avviene lo consideriamo un
atto dovuto. Ma oggi non stiamo facendo il processo a Marguerettaz
o a Trentaz di tipo giudiziario, dobbiamo esprimere un parere
politico; ci viene chiesto se riteniamo se, alla luce di quello che
il cittadino Trentaz chiede al signor Aurelio Marguerettaz, siamo
disponibili oggi a votare una richiesta di dimissioni e quindi di
sfiducia all'Assessore stesso. Ripeto: per motivazioni diverse
forse avremmo potuto essere d'accordo. Oggi l'unico rincrescimento
è che abbiamo dato 1.310.000 euro ad un amministratore,
2.500.000.000 di vecchie lire, per aver mal lavorato, il quale
signore ha firmato anche una liberatoria secondo cui nulla avrebbe
più richiesto a questa Amministrazione; oggi però lui sostiene una
cosa diversa e non so se lo fa per trovare una via nuova, o per
trovare dei soldi, o perché convinto di essere perseguitato dal
signor Marguerettaz, cioè fa una richiesta di danni d'immagine e
professionali.
Allora noi rimaniamo all'atto politico e, per quanto possiamo
aver contestato nel passato la non tempestività del licenziamento
dell'amministratore Trentaz all'Assessore Marguerettaz, oggi noi
l'unica cosa che gli possiamo rivolgere è questa, politica. Non
possiamo certo accusarlo di averlo mandato via, perché era la cosa
che avevamo chiesto più volte alla luce di rilievi puntuali di
decisioni che noi contestavamo sotto l'aspetto della gestione di
quell'azienda. Oggi il signor Trentaz chiede 900.000 euro al signor
Marguerettaz, la Regione si costituisce a sua difesa...mi sembra un
atto dovuto e logico! Credo che vada lasciato al giudice spiegare
chi è responsabile di che cosa, se è dovuto il denaro che il signor
Trentaz richiede, se quello che il Consigliere regionale
Marguerettaz, nell'ambito delle sue funzioni a nostro avviso ha
fatto, cioè firmare una serie di rilievi che contestavano le
mala gestio
di quel percorso e di quel periodo e che hanno
portato alla dimissione, che mi risulta essere un atto possibile da
parte di chi rappresenta un azionista, cioè rilevare un
amministratore che si ritiene non più compatibile con le scelte
strategiche e gestionali dell'azienda.
Noi ci fermiamo qui, collega Louvin, non facciamo né i "Perry
Mason", né i "Boccassini" della situazione, ci fermiamo qui ed
esprimiamo un giudizio politico. Oggi le dimissioni di Marguerettaz
non vanno chieste per queste argomentazioni, semmai potevano essere
richieste in tempi passati, come avevamo fatto, per motivazioni
diverse. Ci sembra oggettivamente poco politico cavalcare una roba
di questo tipo; evidentemente l'operazione, anche viste le persone
coinvolte, è interessante sotto l'aspetto politico e quindi
cavalcabile da chi deve...noi conosciamo bene quale sia il ruolo
dell'opposizione, possiamo anche capire che questo avvenga, ma devo
dire che sinceramente e francamente l'operazione del signor Trentaz
nei confronti di un amministratore di questa Regione e di quello
che l'amministratore rappresenta è condannabile tanto quanto chi
querela consiglieri regionali nell'ambito delle proprie funzioni.
Non disconosciamo la possibilità che l'opposizione abbia di fare
questa cosa, riteniamo che politicamente queste questioni di tipo
giudiziario, querele, denunce e diffamazioni che vengono utilizzate
con il ventilatore dentro quest'aula non portino bene, né a chi le
propone, né a chi le sostiene.
Siamo quindi assolutamente contrari a questo tipo di
procedura.
Président
- La parole au Conseiller Salzone.
Salzone (SA-UdC-VdA)
- Grazie Presidente.
Ancora una volta questo è un dibattito che appassiona poco,
dobbiamo dire, e confessiamo che non abbiamo ben compreso se questa
vicenda relativa alla mozione di sfiducia all'Assessore
Marguerettaz possa inquadrarsi nel panorama del cosiddetto
"teatrino della politica", ossia un'operazione che nasconde fatti
così misteriosi che evidentemente non conosciamo e che comunque, da
una lettura seppur parziale degli atti, non abbiamo proprio colto.
Riconosciamo che l'opposizione debba svolgere il proprio ruolo e
possa farlo come meglio ritiene opportuno, ma - per quello che ci
riguarda - cercare di trasformare l'aula del Consiglio regionale in
un'aula di giustizia francamente non può trovarci partecipi, sia
per una questione di merito che ci vede incompetenti, sia perché
quella visione giustizialista tipica della sinistra non ci
appartiene.
La questione di merito che riguarda la causa promossa dal signor
Trentaz contro Aurelio Marguerettaz ed il ragionier Bo avanti al
Tribunale di Aosta non può, per ovvi motivi, essere oggetto di
discussione in Consiglio regionale: la motivazione deriva dal fatto
che ogni decisione sulla fondatezza o meno di tale domanda è
demandata alla Magistratura competente. Dalla lettura degli atti
comunque emergono in tutta evidenza due osservazioni: i
comportamenti o le azioni addebitate all'Assessore Marguerettaz
costituiscono in modo inconfutabile estrinsecazione non solo dei
poteri, ma anche dei doveri della Regione e dei suoi organi, pur
nel rispetto degli stessi poteri degli amministratori del Casino de
la Vallée, società che, all'epoca, era partecipata quale socio di
maggioranza dalla Regione. Il signor Trentaz ha sottoscritto
all'epoca una risoluzione consensuale del rapporto di lavoro con il
casinò, che prevedeva la corresponsione in suo favore della
complessiva somma di 1.345.000 euro lordi, a fronte della rinuncia
di ogni impugnativa anche per indennità risarcitorie nei confronti
del casinò e, di conseguenza, del socio di maggioranza: la Regione
Valle d'Aosta. Ne consegue che il signor Trentaz, a fronte
dell'ingente somma di denaro ricevuta, era impossibilitato ad agire
per via giudiziaria a qualsivoglia titolo nei confronti della
Regione. L'Assessore Marguerettaz è stato citato personalmente per
una richiesta danni di circa 900.000 euro per presunte azioni
lesive compiute indubbiamente nella veste di Assessore regionale e
aveva quindi tecnicamente l'obbligo, ai sensi dell'articolo 166 e
167 del Codice di procedura civile, pena la decadenza dall'azione
di manleva, di chiamare in causa quale garante la Regione e le
compagnie assicurative che garantiscono per la responsabilità
civile gli amministratori pubblici.
La chiamata in causa della Regione Valle d'Aosta infatti, come
si legge chiaramente nella memoria difensiva depositata in causa
dall'Assessore, trae fondamento dalla sottoscrizione da parte della
Regione in qualità di contraente e con beneficiario l'Assessore
Marguerettaz, di polizze assicurative volte a garantire eventuali
danni verso terzi per atti od omissioni compiute dal medesimo nella
qualità di Assessore. La sottoscrizione di tali polizze, con
beneficiario l'Assessore Marguerettaz, esprime chiaramente come la
Regione stipulante abbia interesse ed obbligo a mantenere lo stesso
Assessore indenne e garantito da pretese di danni di terzi per
attività od omissioni concernenti il suo mandato. Ed infatti in
giudizio presso il Tribunale di Aosta sono state citate non solo la
Regione autonoma, ma anche le compagnie assicuratrici con le quali
la Regione aveva stipulato suddette polizze. Dalle considerazioni
sopraesposte deriva che la chiamata in causa dalla Regione,
disposta dall'Assessore Marguerettaz, è fatto meramente tecnico
imposto dalle norme procedurali che regolamentano il processo
civile, ed effettuata dall'Assessore nell'interesse della stessa
Regione, la quale, per il tramite delle assicurazioni contraenti,
ha interesse a mantenere il medesimo Assessore indenne e garantito
da pretese di danni di terzi, ove ritenute dalla Magistratura
competente fondate.
Per questi motivi non riscontriamo vizi di incompatibilità e,
annunciando già la dichiarazione di voto, respingiamo con
convinzione la proposta di sfiducia presentata contro Aurelio
Marguerettaz dall'opposizione.
Président
- La parole au Conseiller La Torre.
La Torre (FA)
- Grazie Presidente.
Se la norma per la separazione delle carriere - che si vuole
introdurre per i magistrati - fosse applicabile per i consiglieri
regionali, oggi mi verrebbe da dire che il collega Louvin ha scelto
la carriera del PM, e questo anche sorprendendo un po', perché si
dissocia da quella che è la sua natura...essendo lui un avvocato
dovrebbe essere portato più alla difesa che, invece, a sottolineare
le accuse! E lo fa non solo nella sua veste, ma lo fa anche con le
parole, perché apre il suo intervento dicendo cose giuste e
inerenti al suo ruolo di avvocato, dice che non è un'aula di
tribunale, questa, nel senso che è un Consiglio regionale, non
siamo qui ad esprimere dei giudizi, ma prosegue poi da PM in tutto
il suo intervento e va in una direzione completamente opposta! Così
come è opposto il documento che viene presentato che,
nell'esprimere la sfiducia, va oltre quella che è una semplice
visione giustizialista, è più che una visione giustizialista, è una
visione giustizialista in prevenzione, cosa che è a mio avviso
assolutamente inaccettabile!
Credo che questa sia una vicenda non semplice, ma che esce ormai
dall'ambito amministrativo e che viene portata - giustamente o non
giustamente, ma non è questo quello che possiamo dire - in un piano
processuale e quindi di altri palazzi, per cui credo che ci voglia
un rispetto nell'affrontare queste cose: rispetto nei confronti dei
soggetti, rispetto nei confronti delle istituzioni che saranno
chiamate a dover dirimere questa faccenda che non fa piacere a
nessuno. Non fa piacere al collega Marguerettaz, non fa piacere a
noi e probabilmente neanche a Trentaz, non lo so, ma credo ci
voglia rispetto nell'affrontare queste cose, e il rispetto impone
che non sia un argomento di quest'aula posto in questi termini
accusatori e già forcaioli - consentitemi di dirlo -, ma che il
rispetto sia negli atti che la Regione fa e deve fare e che il
Presidente, in rappresentanza dell'Amministrazione, porta avanti,
atti legittimi e dovuti.
E qui si deve fermare la discussione perché la discussione in
questi ambiti deve restare e, in questo senso, come hanno già
espresso i nostri colleghi, anche noi rigetteremo la vostra
richiesta di sfiducia.
Président
- La parole au Conseiller Donzel.
Donzel (PD)
- Grazie Presidente.
Egregi colleghi, non credevo di dover intervenire, perché
ritengo sia stata estremamente chiara la Capogruppo Fontana su
questo argomento, così come anche l'illustrazione del collega
Louvin. Però, notando la malafede dei colleghi della maggioranza
nuova, che hanno usato davvero un linguaggio che giudico consono al
Parlamento romano, accusandoci di giustizialismo, eccetera, tirando
fuori la sinistra giustizialista, eccetera, e non ascoltando le
parole pronunciate dalla collega, che avevano ben altro tono, non
essendosi neanche andati a leggere gli atti, e quindi intervenendo
completamente a sproposito rispetto all'impostazione che era stata
data a questo dibattito...ma ovviamente bisogna far vedere chi è il
più bravo fra Stella Alpina, PdL e Fédération a difendere
Marguerettaz, chi di loro tre è il più bravo e avrà un posto in un
consiglio di amministrazione per questa difesa...siamo alle
scenette di Scilipoti e compagnia bella...allora dico con
chiarezza: io ritengo che Marguerettaz sia una persona innocente
che abbia tutto il diritto di difendersi in un'aula di
tribunale.
Qui non c'è nessuna aula di giustizia, l'avete chiamata in causa
voi, qui invece è in causa un altro ragionamento, profondamente
diverso, e se voi aveste letto gli atti sapreste che a portare qui,
questo dibattito, è stato l'Assessore Marguerettaz, non noi! È
stato lui che con i suoi tre avvocati...tre, non uno, tre!...non è
un povero signore abbandonato in mezzo alla strada che ha il suo
piccolo avvocatino, ne ha tre, e ai suoi tre avvocati fa scrivere:
il convenuto Marguerettaz domanda, qualora venga accertata una sua
eventuale responsabilità e pronunciato un qualsiasi tipo di
condanna - anche quella gravissima che dice sei colpevole, io penso
che sia innocente, però scrivono gli avvocati, mica ho scritto io,
scrivono gli avvocati Chieppa, Pumo e Raffaelli -, qualora sia
pronunciata qualsiasi condanna in suo danno, cioè sia condannato,
di essere però ritenuto indenne e manlevato dalla Regione! Allora
qui, ragazzi, ci ha portato l'Assessore Marguerettaz, scrivendo
questa cosa nella memoria difensiva, cioè dicendo: se io sono
condannato, sono colpevole, paga "mamma Regione"! Ah, grazie! È
pure taccagno questo Assessore! Cioè: seppure viene trovato
colpevole, pagano gli altri! E perché in caso di colpevolezza
dovrebbe pagare la Regione? Dice dopo: se proprio mi va male nella
difesa, dico che ho agito in nome e per conto dell'Amministrazione
regionale...lo dica subito che ha agito in nome e per conto della
Regione e diventa una causa... ma non poteva impostarla in quel
modo lì, perché in quel caso sarebbe stato ancora più evidente il
conflitto di interessi, quindi cerca di sbrogliarsela da solo, però
nel caso in cui risultasse colpevole dice: ragazzi, pagano i
cittadini valdostani!
Tanto per essere chiari, la chiamata in causa della Regione
Valle d'Aosta trae altresì fondamento dalla sottoscrizione da parte
della stessa, in qualità di contraente beneficiario, l'Assessore
Marguerettaz, di polizze di responsabilità verso terzi per gli atti
e le omissioni di questi (quindi siamo pure assicurati in quanto
Assessori, facciamo pagare le polizze di assicurazione). Quindi
questa non è un'aula di tribunale; qui nessuno, votando quella
mozione, dice che Marguerettaz è colpevole: è falso dire questo, in
quest'aula, davanti a gente che ascolta, qui non c'è nessuno che ha
detto che Marguerettaz è colpevole! Qui si dice semplicemente:
Marguerettaz si difenda in sede di processo civile con tutti gli
avvocati che vuole prendere a suo nome, eccetera, faccia il suo
processo e vada a difendersi, ma non tiri in ballo la Regione a suo
sostegno...
(interruzione di un Consigliere, fuori microfono)
...allora, se invece - come avviene - chiama in ballo la
Regione, certamente si apre un contenzioso anche con la Regione
stessa! Anche qui la delibera vi invito a leggerla, non è scritto
da nessuna parte che la Regione interviene in causa
ad
adiuvandum
a Marguerettaz, ma dice solo che la Regione si
costituisce in giudizio, quindi in evidente situazione di conflitto
di interessi con il suo stesso Assessore! Queste sono le parole con
cui si dice questa cosa e naturalmente la Regione, costituendosi in
giudizio, assume un avvocato e paga con i soldi dei
contribuenti.
È assolutamente evidente che qui le sentenze le hanno
pronunciate Lattanzi, condannando Trentaz, e l'Amministrazione,
tirando in causa una serie di questioni che qui non sono state
chiamate in causa, cioè valutare o meno se adesso funziona il
casinò o se funzionava prima. Poi ha usato anche un termine che non
è molto simpatico: siamo stati i "mandanti" di
Marguerettaz...potrebbe anche avere risvolti giudiziari, non lo so,
ma è un termine che preferirei non usare in un'aula...siamo stati i
mandanti di Marguerettaz! Allora mandanti di Marguerettaz, che è
chiamato in causa perché (leggo):
"le sue azioni presentino
connotati del tutto analoghi a quelli del fenomeno conosciuto come
mobbing, trattandosi di comportamenti reiterati al fine di
distruggere sul piano professionale e umano un lavoratore".
Non
spetta a me giudicare se questo è o non è, lo deciderà un
magistrato, ma questa è una cosa seria che deve svolgersi in
un'aula di giustizia.
Noi diciamo: il Consigliere Marguerettaz lascia la sua carica di
Assessore e si difende; quando è assolto ritorna con tutti gli
onori a sedersi su quegli scranni. E non facciamo invece quelle
azioni a cui abbiamo assistito più volte, tipo quella che abbiamo
visto ieri, che una maggioranza deve pronunciarsi su questioni che,
invece, dovrebbero andare nelle aule di tribunali con una
cert'altra procedura. D'altronde non mi stupisce la vostra reazione
animata. Ieri, in Parlamento, una parte vostra è riuscita a dire
che Berlusconi agiva per conto dello Stato ritenendo una ragazza
nipote di Mubarak, quindi si è riusciti a fare queste
cose...figuriamoci se non riuscite a sollevare polveroni in
quest'aula! Se non avete neanche pudore e vergogna di dire ai
cittadini che pensate che la signorina Ruby è la nipote di Mubarak,
allora non vi tiene più nessuno! E infatti qualcuno è pure scappato
e ha detto: ma sì, facciamo anche una legge per ricostituire il
partito nazionale fascista, non vi arginate più, siete in via
libera e già oggi ho notato che anche in Valle d'Aosta è arrivato
il via libera da questo punto di vista!
Pertanto rigettiamo tutte le accuse che sono volte a dire che
abbiamo emesso sentenze su Marguerettaz: noi non emettiamo alcuna
sentenza, anzi, abbiamo la presunzione della sua innocenza. Quello
che diciamo è che la procedura utilizzata per difendersi non è
quella del cittadino comune, ma è quella di trincerarsi dietro e
coprirsi le spalle in caso di condanna, così paga mamma Regione!
Questo non lo trovo corretto... è questo lo spirito di questa
mozione e quindi è una mozione che ha titolo ad essere posta in
quest'aula, perché volta a tutelare gli interessi dei cittadini
valdostani, di quelli che pagano le tasse, caro signor Lattanzi, di
quelli che pagano le tasse...
Lattanzi
(fuori microfono)
- ...anch'io...
Donzel (PD)
- ...la informo che anch'io ho una denuncia
dei redditi, se ha qualcosa da rilevare nel merito della mia
denuncia me lo faccia sapere! Assolutamente, caro collega Salzone,
questa non è un'aula di tribunale e non permetto che qualcuno dica
che qui si fa un processo...
Salzone
(fuori microfono)
- ...è un tono
arrabbiato...
Donzel (PD)
- ...è un tono arrabbiato perché lei ci ha
accusato di essere qui a giustiziare Marguerettaz, è tutt'altra
cosa: la giustizia seguirà un altro percorso in un altro luogo. Qui
si dice: caro signore, dimostra la tua innocenza e poi occupa quel
posto che ti spetta di diritto!
Anche qui, il fatto che Lattanzi abbia già anticipato la
sentenza, è lui, Lattanzi, che parla di "presunto cittadino" nei
confronti di Marguerettaz, cioè ha già deciso che il tribunale
evidenzierà l'azione di Marguerettaz come l'azione di un Assessore.
Questo lo deciderà il tribunale, è lei che ha parlato di presunto
cittadino e sarà il tribunale a dire queste cose.
Quello che ci interessa è che questa cosa non tiri in ballo in
modo inopportuno l'Amministrazione regionale.
Président
- La parole au Conseiller Lattanzi.
Lattanzi (PdL)
- Brevissimo Presidente, per una mozione
di chiarezza. Visto che prendo atto della marcia indietro che dal
piano giudiziario siete tornati al piano politico, quindi cercate
di riportare sul politico la questione, io "politicamente" vi
rilevo due cose.
A parte l'imbarazzo di vedere il Partito Democratico che si
mette a difesa del mobbing di un lavoratore da 1.300.000 euro -
saranno sicuramente contenti i vostri iscritti e i vostri
lavoratori -, vado sul secondo ragionamento. Portate pazienza, ma
stiamo parlando di vicende nelle quali voi tirate dentro la
responsabilità politica di Marguerettaz...ma voi dove eravate? Mi
risulta che il Partito Democratico fosse in maggioranza e
addirittura esprimesse un Assessore in Giunta. Mi risulta che il
Consigliere Louvin avesse incarichi istituzionali importanti nella
maggioranza...o no? Eri in maggioranza, eri nell'Union Valdôtaine?
Ah...no, perché sapete qui c'è una rimozione di memoria per cui
quando voi parlate sembra che fino all'altro ieri voi non siete mai
stati in maggioranza, voi non sapete nulla, non avete visto nulla,
non dicevate nulla...le tre scimmiette: non vedo, non sento, non
parlo! Noi l'abbiamo detto per 15 anni che voi dormivate e non
facevate nulla, però adesso arrivare alla politica di
responsabilizzazione per cui quando si parla del piano giudiziario
la colpa è degli altri, quando si parla del piano politico la colpa
è sempre degli altri, mi sembra politicamente scorretto! Quindi,
collega Raimondo, visto che hai avuto l'opportunità di alzarti e di
voler riportare - capisco l'imbarazzo - la questione non
dell'aspetto giudiziario, viste le accuse che ti sono state mosse
dai nostri banchi, ma sulla questione politica, mi permetto di
rilevare che "politicamente" siete fortemente inadempienti!
Président
- La parole au Conseiller Donzel pour deuxième
intervention.
Donzel (PD)
- Grazie Presidente.
Egregi colleghi, confermo in tutta serenità che non avete
studiato, confermo in tutta serenità che state cercando di dire che
noi facciamo marcia indietro. Non facciamo alcuna marcia indietro,
ancora più convinti di prima, a seguito di questo dibattito,
dell'azione che abbiamo fatto, tant'è che le leggo le dichiarazioni
a verbale di un processo in cui si dice che nella seduta di una
Giunta l'Assessore Marguerettaz - questi sono atti processuali, non
sono voci - ha formulato una proposta di revisione del CdA per
motivazioni essenzialmente di natura politica e di opportunità. Non
le sto a leggere tutto il resto che lei avrebbe dovuto leggere, in
fondo si dice (lo dice un Presidente della Giunta presente in
quella sede, lei gli darà del bugiardo magari, ma lo dovrà dire in
un'aula di tribunale):
"preciso che non sono state fatte in
Giunta valutazioni di merito sull'operato del CdA".
Allora
nessuno contesta che Marguerettaz e la maggioranza avessero tutta
la possibilità di dire: ma questo Consiglio di amministrazione
mandiamolo "a stendere", si viene, si vota e si manda a stendere.
Se non lo hanno fatto, è stato perché c'erano valutazioni politiche
per non farlo. Cosa c'entra questo con le accuse che vengono mosse
al signor Aurelio Marguerettaz? Non si mette mica in discussione
che i Consigli di amministrazione non possano essere rimossi, qui
si parla di modalità di azione. Quindi la invito a leggersi le
carte prima di intervenire in aula!
Président
- Pas d'autres? Je ferme la discussion
générale.
La parole au Président de la Région, Rollandin.
Rollandin (UV)
- Grazie Presidente.
Ho ascoltato con attenzione gli interventi dei colleghi. La
premessa di questo dibattito è stata che si tratta di una mozione
politica, questo è il tema, lo svolgimento è stato: "apriamo il
processo"...tant'è che nella discussione portata avanti si sono
voluti sottolineare i punti che sono oggetto di contestazione
nell'atto di citazione: cosa ne è del management, dubbi su quanto è
successo, eccetera.
Vorrei sottolineare alcuni aspetti, il primo: credo che faccia
pensare come mai dopo sette anni uno svolga un'azione di questo
tipo. Se ci sono delle situazioni che possono essere verificate, mi
sembrerebbe il minimo dare corso all'insoddisfazione e men che meno
arrivare a quell'accordo molto dettagliato, l'accordo finale dei
rapporti che nel 2004 chiude quella che è l'attività
dell'amministratore delegato come dirigente, nel quale si dice
naturalmente a fronte di una serie di azioni, che il dirigente è
libero da ogni impegno e vincolo professionale a far data dal 1°
luglio 2004, l'erogazione della somma di euro 953.000 assolve ogni
pretesa del dirigente di indennità supplementare e maggiorazione
per età ed esclude ogni impugnazione della risoluzione del rapporto
di lavoro, al quale il dirigente espressamente rinuncia con la
sottoscrizione del presente atto, dovendo intendersi, il rapporto
stesso, risolto contestualmente a far data dal 30 giugno 2004. Se
questo ha un senso, vorrebbe dire che da questa data non c'è più
possibilità di svolgere azioni nei confronti di...e, invece oggi,
dopo sette anni, non è forse un'anomalia sospetta?
La società dichiara di non avere nulla da lamentare per
l'attività, poi dopo si dice che le parti comunicheranno fra loro
il testo delle rispettive comunicazioni all'interno della società e
all'esterno della stessa e della cessazione del rapporto, le
comunicazioni dovute al fisco, eccetera; il dirigente si impegna a
riconsegnare alla società l'autovettura Jaguar modello X tipo 3
Executive e dichiara - la società - di mettere a disposizione un
posto auto nel garage del casinò, purché in data anteriore la
stessa non abbia necessità di utilizzare per scopi diversi il
suddetto garage. Il dirigente potrà trattenere senza alcun
corrispettivo il telefonino cellulare, marca Samsung, mantenendo
l'attuale numero telefonico. Ora, mi sembra una risoluzione
consensuale piuttosto dettagliata, anche a dire il posto macchina,
il cellulare, come avviene. E oggi, a sette anni, ci troviamo a
discutere di una mozione addirittura di sfiducia all'Assessore, che
fa parte di una Giunta che non ha nulla a che vedere con quello di
cui si parla; in più si citano una serie di fattori cercando
testimonianze anche fra coloro che sono presenti in questa sede,
quindi si vuole innestare una vicenda su fatti che sono riferibili
a tempi completamente diversi e che hanno avuto una loro logica
conclusione con questo atto... ora mi sembra francamente un po'
anomalo!
Noi come Giunta, e qui è la delibera di Giunta dove abbiamo dato
l'incarico al dottor Yeuillaz dello studio dell'Onorevole Vietti,
perché questo non deve...sì, capisco che è stato detto
en
passant
dal collega Louvin, come
en passant
posso dire
che il dottor Scipioni, legale di Trentaz, ha la stessa mail dello
studio Louvin, ma è un caso anche qui, difatti è domiciliato in via
Lostan. Per cui capisco che il collega Louvin è più informato di
noi...perché è dello studio! Ma il dottor Louvin è anche testimone,
quindi è in una situazione molto interessante: consigliere,
testimone, avvocato! E che! Fa tutto lui! Se la canta e se la suona
da oggi, ho capito che è una bella giornata per lui; però,
onestamente, qual è il risultato? Di voler dire che Marguerettaz
alla fine non ha mica lavorato tanto bene con i ferrovieri, tant'è
che c'è una petizione dei ferrovieri stanchi, quindi non va
bene...allora, caro Marguerettaz, devi andare a casa! Qui dobbiamo
capirci: se il discorso è che Aurelio Marguerettaz non è simpatico
e non va bene, ditelo, ma questo non giustifica una mozione che era
iniziata come una mozione politica...qui siamo un po' fuori dal
seminato!
La delibera di Giunta dà incarico, perché voglio sottolinearlo
ancora una volta, Marguerettaz in quel caso è citato come persona,
ma giustamente era la persona che aveva un incarico ufficiale di
Assessore e, come tale, aveva preso delle iniziative che - ricordo
- al di là delle dichiarazioni che compaiono sempre in Giunta...ma
io non ho capito, l'altro non c'era...ma in quel momento c'era
anche un Presidente della Giunta, nel 2004, di cui non ricordo il
nome, ma che gestiva la Giunta...
(interruzione del Consigliere Louvin, fuori
microfono)
...può darsi, comunque se si vuole imputare tutto questo
discorso alla Giunta bisogna tener conto dei personaggi che hanno
delle responsabilità. Se si vuole fare un discorso del genere,
francamente è una mozione che non ha nulla di concreto, non c'è un
punto che possa essere addebitato alla funzione che svolge oggi
Aurelio Marguerettaz. Quindi francamente ci stupisce che ci sia
stato questo tipo di impostazione per cercare di dimostrare
cosa...che al momento si poteva fare diversamente? Può darsi, ma è
stato detto e doveva essere detto da chi c'era allora, oggi è un
altro discorso! Oggi, per fortuna, nel casinò - come diremo dopo -
sono state fatte scelte diverse e ci sono situazioni diverse. Può
darsi che anche oggi si facciano degli errori, ma credo che andare
dopo anni a dire: adesso chiedo le dimissioni di quello che...
adesso lui è qui, ma potrebbe essere onorevole e dovrei fare una
mozione... se vado a vedere cosa ha fatto Nicco, dico: ma perché è
ancora lì, dovrebbe dimettersi! Capisci che arriviamo ai
paradossi...
Nella sostanza, la mozione di sfiducia trae origine dall'atto di
chiamata di terzo notificato all'Amministrazione regionale
dall'Assessore Marguerettaz il 24 febbraio 2011, a seguito della
citazione del medesimo da parte del signor Trentaz, già
amministratore e successivamente Direttore generale della casa da
gioco e si fonda sulla pretesa incompatibilità dell'Assessore
Marguerettaz per la lite pendente. In particolare, con atto di
citazione in data 15 ottobre 2010, Trentaz ha convenuto in giudizio
l'Assessore Marguerettaz unitamente al ragionier Bo, liquidatore
della Gestione straordinaria, chiedendo il risarcimento dei danni
conseguenti a presunte condotte illecite dei convenuti in relazione
all'interruzione del rapporto di lavoro al casinò. L'importo di
risarcimento è stato detto; l'Amministrazione, vista la chiamata in
causa - è questa la motivazione - ha deciso, con delibera n. 709,
di costituirsi in giudizio, non avendo potuto fare altrimenti a
rischio di rimanere contumace, cioè senza possibilità di difesa in
un giudizio nel quale si trova comunque coinvolta. Pur non
competendo alla Giunta regionale di esprimersi in merito alla
sussistenza di una causa d'incompatibilità sopravvenuta per lite
pendente in capo ad un Consigliere, nel caso di specie non si può
convenire con quanto affermato nella mozione di sfiducia.
Il Dipartimento legislativo e legale della Presidenza della
Regione, su richiesta degli uffici della Presidenza del Consiglio,
ha trasmesso a questi gli atti di citazione; l'istruttoria che è
stata condotta relativamente a quanto previsto dalla legge
regionale n. 20/2007 ha evidenziato che non sussistono i motivi per
dare corso alla procedura di contestazione indicata all'articolo 8,
comma 5, della legge n. 20, in quanto è ritenuta non comprovata la
sussistenza della causa d'incompatibilità sopravvenuta per lite
pendente a capo dell'Assessore Marguerettaz. Questo perché la legge
regionale n. 20, all'articolo 5, comma 1, lett. a) prevede, sì,
l'incompatibilità con la carica di Consigliere regionale in capo a
"coloro che hanno lite pendente con la Regione, in quanto parte
in un procedimento conseguente o promosso a seguito di un giudizio
definito con sentenza pendente in giudicato. Tuttavia l'articolo 8,
comma 1, lett. b) prevede che non costituisce causa di
incompatibilità e ineleggibilità l'essere parte attiva in un
procedimento civile o amministrativo. È indubbio che nel caso in
esame l'Assessore è parte attiva nel procedimento civile instaurato
in cui l'Amministrazione regionale è chiamata in causa in virtù del
rapporto di immedesimazione organica
- sono testi che mi
ritrovo, non sono miei -
che lega l'amministratore all'ente di
appartenenza e nella cui veste egli ha agito nell'interesse della
corretta amministrazione della casa da gioco".
Questo per dire
che la lite pendente e il conflitto di interessi che ne sta alla
base deve riflettere la pretesa di un soggetto di conseguire una
utilità per fatti del tutto avulsi dal mandato elettorale e quindi
riflette un effettivo scontro di interessi, che non può ritenersi
sussistente prima ancora che il giudizio abbia esito.
Voglio ricordare al collega Donzel che gli amministratori si
pagano le polizze per i danni; andare a dire che a livello
assicurativo paga "mamma Regione", mentre invece queste sono pagate
direttamente dagli amministratori, credo sia grave, perché fuori dà
l'idea che noi ne abusiamo, invece non è così. Quindi prego di
tenere buona nota che non è con questo che cerchiamo di fare in
modo che lui non paghi. Lui aveva l'assicurazione come tutti,
pagata da lui, quindi questo è il discorso...solo per
correttezza.
A conclusione, proprio perché a noi non interessa il processo in
aula, la parte politica dichiara che è assolutamente contraria a
questa mozione perché non ci sono ragioni politiche, men che meno
tenuto conto e attualizzando quello che è, e seguiremo gli
avvenimenti. Naturalmente siamo abbastanza dispiaciuti che si torni
su elementi che risalgono ad anni e anni addietro...anche su queste
questioni, o si ha la possibilità nell'immediato di fare
riscontri...invece, dopo sette anni, inizia una causa civile per un
discorso che era chiuso in modo consensuale! Permettetemi di dire
che questo sicuramente non è un gesto molto bello, né da parte di
chi lo fa, né per l'Amministrazione regionale che si vede coinvolta
in una situazione di cui avrebbe fatto volentieri a meno.
Grazie.
Président
- La parole au Conseiller Donzel.
Donzel (PD)
- Grazie Presidente. Una breve replica per
ribadire la nostra serenità rispetto ad una mozione che non è un
linciaggio politico, è un richiamare a procedure di maggiore
serietà e trasparenza l'intera classe dirigente.
Siamo stati accusati di aver intentato un processo e lei,
Presidente, avrà sicuramente capito le nostre intenzioni, però
tutti poi alla fine ci si fa trascinare, e anche a lei è capitato
di chiedersi come mai, dopo sette anni, uno fa queste azioni...è
anomalo che si facciano! Certamente, ma lasciamolo dire al
tribunale che è anomalo...perché lo dobbiamo dire noi? Ci sono
delle persone che sono state scelte per fare quel mestiere, i
magistrati, sappiamo che qualcuno ha in mente di sostituirli, di
nominarli magari direttamente, così obbediscono al potere politico
e non fanno più il loro dovere di imparzialità, però è una
discussione che vedremo come va a finire anche a livello
nazionale.
Dal mio punto di vista chiedevamo un gesto nobile all'Assessore
Marguerettaz, su questo rimaniamo nella conferma di chiedergli
questo gesto nobile di dimissioni. Intendiamoci: non verrebbe mica
mandato a casa, rimarrebbe a sedere tra i banchi del Consiglio
regionale, continuerebbe a percepire lo stipendio da Consigliere
regionale, non verrebbe buttato in mezzo ad una strada come i
ragazzi dei cantieri forestali, tanto per essere chiari! Sembra che
lo prendiamo e lo buttiamo in mezzo ad una strada...ma non è questo
che succede, semplicemente si fa un attimo da parte, si risolve
questo contenzioso; stabilita la sua innocenza, torna fra gli
applausi a fare questa cosa. Si vede che oggi, richiamati dalle
sirene nazionali per cui, se si può scampare un processo e se la
politica scende in campo per difendere chi deve andare davanti ai
giudici, richiamati da questa cosa, certamente...
(interruzione del Consigliere Zucchi, fuori
microfono)
...non ho alcun problema, Zucchi, a parlare di Assessori della
Puglia...quello che state facendo in Parlamento rimarrà nella
storia come la più grande umiliazione e vergogna di tutta la storia
d'Italia! Ve ne state facendo carico voi, ma umiliate tutto un
popolo che vi manderà a casa al più presto! Grazie.
Président
- La parole au Conseiller Louvin.
Louvin (ALPE)
- Per fortuna è intervenuto con tono
consolatorio nei confronti dell'Assessore Marguerettaz, quindi
riporta anche in termini di relatività questa vicenda, che è di una
mozione di sfiducia politica, di discesa soltanto di un gradino
dell'Assessore Marguerettaz rispetto ad un mandato elettorale che
non gli abbiamo mai contestato, non c'è l'ombra di una
sollecitazione a ritenere sussistenti delle cause di
incompatibilità o di ineleggibilità da parte sua, non ne abbiamo
mai fatto menzione e se ha ritenuto comunque il Presidente di fare
riferimento a questo, sarà stato...
Presidente
- ...chiedo scusa, collega Louvin, fuori c'è
un po' di rumore, come voi capite, ve lo rappresento, se volete
sentire... È chiaro che quando uno interviene con questo sottofondo
già si spegne la voce, se ancora qualcun altro ci parla sopra, non
si capisce più niente, per cui vi prego di abbassare il tono della
voce. Grazie.
Louvin (ALPE)
- Grazie Presidente. Non siamo disturbati
da questo rumore di fondo.
Dicevo che non abbiamo mai messo in discussione questo, tanto
meno c'è stata volontà o piacere di evocare vicende lontane, perché
tutta la questione non è nata sette anni fa, è nata 70 giorni fa!
Tutto nasce dal fatto che lei, Assessore Marguerettaz, porta in
giudizio la Regione; quello che sta a monte e che abbiamo dovuto
ricostruire - speriamo di averlo fatto in modo obiettivo, meno
spiacevole possibile - è una premessa che era necessaria per far
capire quanto lei sia chiamato in causa, non come amministratore,
ma come persona. Questo abbiamo detto, perché in questo
l'immedesimazione organica, cioè il fatto che lei in ogni momento
della sua esistenza sia la Regione stessa, non sussiste quando lei
eventualmente fa quella che il suo Presidente definiva una
possibile "falloppata". Se questo avviene, avviene con sua
responsabilità e se questo avviene, come si profila in quel
documento, forse tardivo, questo lo si deve vedere su un piano non
di solidarietà fra lei e la Regione, ma su un piano di distinzione
di ruoli e di responsabilità.
Non siamo interessati alla vicenda Trentaz in sé, siamo al di
fuori da questa rivendicazione e mi sono chiesto anch'io come mai
ci fosse un'azione, se c'era una chiusura di vertenza. Ma proprio
qui sta la spiegazione del problema, è che questo non è legato al
fatto che legittimamente si sia chiuso un rapporto di lavoro. Il
punto è che, secondo quanto si ritiene da questa parte
illegittimamente, lei sarebbe intervenuto per far andare le cose in
un certo modo, nient'altro. Quindi la ragione di questa richiesta è
semplicissima: che lei sciolga il suo rapporto con la Giunta
regionale, si difenda tranquillamente oppure ritiri la causa nei
confronti della Regione; lei rimane giustamente assistito da tutte
le garanzie. E sul fatto che noi siamo indicati come
giustizialisti, mi pare che sia un argomento molto debole,
velleitario, chiamatelo come volete; noi abbiamo semplicemente
chiesto che ci sia distinzione di ruoli.
Collega Lattanzi, lei forse è andato oltre quello che voleva
dire, ma è stato chiarissimo e ci denota perfettamente la sua
visione del rapporto fra politica e affari: ho difficoltà a
disgiungere il politico Marguerettaz dal privato Marguerettaz...noi
no! Noi distinguiamo fermamente la distinzione fra il privato e il
pubblico! Sappiamo che la sua forza politica sostiene fortemente
l'immedesimazione...
(interruzione del Consigliere Lattanzi, fuori
microfono)
...fra privato e pubblico, su questo siamo su linee totalmente
diverse. Non vogliamo fare castelli, non vogliamo evocare sangue,
vogliamo semplicemente che si sciolga questo nodo. Naturalmente
questo non avverrà, sappiamo dalla lezione romana che il conflitto
di interessi è cosa inesistente, impalpabile, inafferrabile, sta
diventando anche pane quotidiano da noi e cominceremo a praticare,
anche qui, delle situazioni che fino ad oggi erano rimaste estranee
alla nostra condotta politica.
Ci sono poi elementi quasi di amenità. Solo per ragioni
personali è doveroso un chiarimento: il Presidente Rollandin che è
stato mio ospite tre anni fa, di sfuggita, nello studio, ricorda di
essere entrato in locali che erano condivisi con il professionista
che è domiciliatario del ragionier Trentaz. Segnalo, siccome non ho
più avuto l'onore di una sua visita, di non essere più in quei
locali da oltre un anno e che non ho più avuto modo - glielo posso
assicurare, se lei si fida della mia lealtà - di avere alcuna
cointeressenza con dei miei inquilini. Se rimane un utilizzo di una
e-mail come indirizzo che era stata a suo tempo attivata, guardi,
non ne ho ricevute di quel genere, segnalerò al mio collega sul
piano professionale, ex collega di studio, ma è una questione che
possiamo tranquillamente regolare...la ringrazio, anzi, è perfino
gentile da parte sua farmi questa segnalazione, anche se messa
nell'insieme dei cellulari, delle Jaguar, eccetera, credo che
rischiasse di dare una nota di colore...ma lei è bravo in questo ed
è giustamente titolato a farlo!
No, non siamo qui a fare giustizialismo, siamo qui a difendere
gli interessi della Regione prima di tutto. Lo chiediamo con
fermezza: ribadiamo la richiesta di una mozione di sfiducia per la
decadenza immediata dell'Assessore Marguerettaz dalle sue funzioni
e l'assunzione dell'interinato da parte del Presidente della
Regione. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie Presidente. Brevemente per
ribadire che tutta l'attività svolta durante quelle che erano le
vicende legate al casinò è un'attività svolta nell'ambito del
mandato politico, nell'ambito della carica di Assessore e
Consigliere regionale. Credo che i colleghi che hanno avuto modo di
partecipare alla precedente legislatura ricordino come almeno due o
tre volte per ogni Consiglio ci fosse l'argomento "casinò"
all'ordine del giorno, quindi c'era un'attenzione molto
pesante.
Ora, rispetto a questo tema, non è che in quest'aula io mi devo
difendere, ci sono le aule del tribunale. Voglio confermare che
tutta l'attività svolta è stata legittima e farò un breve accenno;
in particolare ringrazio tutti i colleghi che hanno voluto dare un
contributo rispetto a questa attività e in questi momenti fa
piacere. Per coloro che vogliono studiare le carte, lo dico
en
passant
, sulla legittimità, ci sono una serie di atti fatti da
soggetti terzi che sono scritti e, vedendo che Donzel si appassiona
agli studi giuridici, glieli consiglio. C'è la sentenza nei
confronti di Arrigoni, tutto lecito, sono stati condannati anche
alle spese; l'Agenzia delle entrate ci ha fatto pagare i soldi dei
cittadini, quello che chiede Donzel, per benefit con nome e
cognome. All'Agenzia delle entrate c'è nome e cognome, e si vada a
vedere anche una serie di cose! Vada a fare un piccolo ragionamento
anche sul bilancio del 2003, glielo consiglio. Anche lì, vada in
Camera di commercio, è disponibile, si legga le cose! Quindi,
rispetto a questo, nessuna mia interpretazione, per chi vuole
studiare c'è da studiare. Ringrazio e spero di poter continuare con
la massima dedizione l'attività che ho l'onore e l'onere di
svolgere. Grazie.
Président
- La parole au Conseiller Empereur.
Empereur (UV)
- Grazie Presidente.
Brevemente, per dichiarazione di voto. Da parte di diversi
colleghi intervenuti c'è stato l'invito a rimanere sul piano
politico ed è a questo piano che mi atterrò in questa brevissima
dichiarazione di voto. Come sempre, siamo rispettosi dei processi
e, nella fattispecie, siamo rispettosi del processo in corso e
delle decisioni conseguenti. Per quanto concerne l'aspetto
politico, come gruppo dell'Union Valdôtaine non riscontriamo
presupposti per far venir meno la fiducia nell'Assessore
Marguerettaz che, anzi, in questa circostanza, ribadiamo con
assoluta serenità.
Pertanto la dichiarazione è di un voto contrario alla mozione
presentata dai gruppi ALPE e PD.
Président
- On passe à la votation, qui se déroulera par
appel nominal. On va faire l'appel et je dois donner la parole;
donc vous devez demander la parole, moi je vous donne la parole,
après on se lève debout et on dit: "favorable" ou "contraire".
Si svolgerà per appello nominale, però se da quel lato lì
venisse un po' più di silenzio sarebbe meglio...capisco che c'è
euforia, ma gradirei che ci fosse più rispetto, perché alla fine va
nel vostro interesse. La votazione si svolgerà per appello
nominale; ognuno di voi sarà chiamato, dopodiché dovrà prenotare la
parola, io gli darò la parola e lui esprimerà la sua intenzione di
voto: favorevole o contrario.
Il Presidente, ai sensi dell'articolo 72 del Regolamento
interno, invita quindi il Consigliere Segretario a procedere
all'appello nominale.
I Consiglieri si sono così espressi:
· Agostino Salvatore: contrario
· Benin Anacleto: contrario
· Bertin Alberto: favorevole
· Bieler Mauro: contrario
· Caveri Luciano: contrario
· Cerise Alberto: contrario
· Cerise Giuseppe: favorevole
· Chatrian Albert: favorevole
· Comé Dario: contrario
· Crétaz Alberto: contrario
· Donzel Raimondo: favorevole
· Empereur Diego: contrario
· Fontana Carmela: favorevole
· Impérial Hélène: contraria
· Isabellon Giuseppe: contrario
· La Torre Leonardo: contrario
· Lanièce André: contrario
· Lattanzi Massimo: contrario
· Lavoyer Claudio: contrario
· Louvin Roberto: favorevole
· Maquignaz Gabriele: contrario
· Marguerettaz Aurelio: astenuto
· Morelli Patrizia: favorevole
· Pastoret Ennio: contrario
· Prola Piero: contrario
· Rigo Gianni: favorevole
· Rini Émily: contraria
· Rollandin Augusto: contrario
· Rosset Andrea: contrario
· Salzone Francesco: contrario
· Tibaldi Enrico: contrario
· Viérin Laurent: contrario
· Viérin Marco: contrario
· Zublena Manuela: contraria
· Zucchi Alberto: contrario
Presidente
- Prima di annunciare l'esito della votazione,
visto che la stessa si è svolta con una modalità che badava più
all'efficienza che non alla ritualità con cui si svolge il
dibattito e viene concessa la parola, e quindi gli interventi,
tengo a ringraziare tutti voi per aver partecipato al voto ed aver
consentito che questo avvenisse in modo sereno.
Comunico l'esito della votazione:
Consiglieri presenti: 35
Votanti: 34
Favorevoli: 8
Contrari: 26
Astenuti: 1 (Marguerettaz)
Il Consiglio non approva.
Il Consiglio
Procedutosi a votazione per appello nominale, a cura del
Consigliere segretario Emily Rini, ai sensi dell'articolo 72 del
Regolamento interno,
Non approva
La mozione di sfiducia nei confronti dell'Assessore regionale
al turismo, sport, commercio e trasporti Aurelio Marguerettaz (ai
sensi dell'articolo 106 del Regolamento interno del
Consiglio).
