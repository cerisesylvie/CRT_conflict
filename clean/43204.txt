Classificazione
ENERGIA
Risparmio energetico e fonti alternative



Oggetto del Consiglio n. 632 del 27 maggio 2021 - Resoconto
OGGETTO N. 632/XVI - Interpellanza: "Predisposizione di un
piano di programmazione regionale in materia di promozione delle
fonti rinnovabili e del risparmio energetico".
Sammaritani (Presidente) -
Passiamo al punto n. 42
all'ordine del giorno. Per l'esposizione ha chiesto la parola il
consigliere Ganis, ne ha facoltà.
Ganis (LEGA VDA) -
Nel comune di Saint-Denis è stato
creato il primo parco eolico valdostano, di proprietà di CVA,
installando sul territorio tre pale eoliche che forniscono circa
850 kilowatt, con una potenza complessiva dell'impianto di 2,55
megawatt, per una produzione di energia elettrica eolica pari a
circa 4 megawatt all'anno. Un kilowatt corrisponde circa a 1,36
cavalli a vapore. Inoltre negli ultimi quattro anni il Comune ha
installato quattro impianti fotovoltaici con una potenza di circa
31 kilowatt: il tutto viene monitorato tramite un computer per la
misura, l'acquisizione, la memorizzazione e l'analisi dei consumi e
delle produzioni energetiche.
Alcune stime dicono che entro il 2030 sarà proprio il vento la
principale fonte di produzione dell'energia elettrica, occupando
circa il 30 percento del fabbisogno di energia. Ma quali sono i
motivi di questa crescita esponenziale? Un impianto eolico non
produce scarti o sostanze dannose per l'ambiente, non compromette
le attività agricole o di allevamento pur occupando vaste aree di
terreno e non necessita di acqua per funzionare, fattore non
trascurabile in anni come questi particolarmente poco piovosi.
Inoltre, i nuovi aerogeneratori di ultima generazione sono più
performanti.
Resta il fatto che in Italia l'energia eolica sta vivendo un
momento di forte crescita. Il nostro Paese, infatti, si posiziona
al terzo posto per parchi eolici, dopo Germania e Spagna. Ed è
proprio in Spagna che è nato un nuovo aerogeneratore che converte
il vento in elettricità sfruttando il movimento oscillante della
sua struttura, senza l'utilizzo delle pale. Questo a dimostrazione
del fatto che in campo eolico sono allo studio nuove tecnologie più
moderne, innovative ed efficienti, tutte finalizzate a un futuro
più green. Ecco perché bisogna avere un occhio di riguardo alle
energie alternative già spesso citate in questo Consiglio dal
nostro gruppo, come ad esempio l'idrogeno, da sviluppare in un
futuro non troppo lontano e a vantaggio delle generazioni
future.
Fatte queste considerazioni, siamo dunque qui a interpellare
l'assessore competente, ed in questo caso credo lei Presidente, per
sapere se l'Amministrazione regionale abbia elaborato una
programmazione riguardo le fonti alternative come quella eolica e
se esista la possibilità di creare nella nostra regione altri
parchi eolici come quello di Saint-Denis. Infine, se l'assessore
competente sia a conoscenza dei nuovi modelli di aerogeneratori
meno invasivi dal punto di vista dell'impatto ambientale.
Presidente -
Contrariamente alle sue previsioni,
consigliere - quindi non è dotato di capacità sciamaniche - ha
chiesto la parola l'assessore Bertschy, ne ha facoltà.
Bertschy (AV-SA) -
Per ora queste deleghe continuo a
gestirle io e non immagino dimissioni a breve, quindi le risponderò
io per questa volta. Il Dipartimento energia è sotto l'attività
dell'Assessorato allo sviluppo economico, quindi l'attenzione
rispetto alla sua interpellanza è da parte del nostro
assessorato.
Il tema è assolutamente interessante, come tutte le questioni
legate all'aumento della produzione delle energie rinnovabili.
Prima di dare una puntuale risposta alle tre domande che pone,
possiamo ricordare in premessa alcuni aspetti che regolamentano sia
il lavoro che la programmazione degli interventi. Innanzitutto, la
Regione si è mossa nel passato con tre leggi: la 10 del 1991, la 26
del 2012 e infine la 13 del 2015. Per dare a queste leggi una
concretezza è stato definito il piano energetico ambientale
regionale 2010-2020. All'interno di questo piano sono state
previste tutte le azioni per cercare di produrre quei significativi
miglioramenti, sia per quello che riguarda l'efficientamento e il
risparmio energetico, sia la produzione appunto di nuove energie.
La nostra regione, come tutti sappiamo, ha una produzione di fonti
rinnovabili importanti dell'idroelettrico, che praticamente
raggiunge quasi il 98,8 percento, lo 0,8 percento è prodotto dal
fotovoltaico e lo 0,1 percento da fonte eolica. Consumiamo per i
nostri bisogni il 37 percento dell'energia che produciamo e il 63
percento lo esportiamo.
Il piano energetico attuale ipotizzava di sviluppare almeno 8
megawatt derivanti dall'eolico, che avrebbero dovuto portare a una
produzione di circa 14 gigawatt/ora anno e il parco di Saint-Denis
che lei ha citato ha dato la spinta più importante a questa
iniziativa, ma ci si è fermati a 2,55 megawatt. Quindi quel piano
allo stato attuale ha un margine di crescita che evidentemente si
poneva come stima e non come una programmazione e non ha un limite
vincolante. Il perché non si è riusciti a raggiungere i risultati
che il piano si poneva è da ricondurre a tutta una serie di
questioni, che credo ci ritroveremo anche nel prossimo nuovo piano
energetico. Un conto è la stima, un conto è la volontà anche di
produrre certi investimenti, poi c'è l'aspetto pratico, quindi
abbiamo un sistema che va misurato zona per zona, territorio per
territorio, situazione per situazione, perché la nostra capacità di
produrre energia attraverso l'eolico è legata al sistema che
abbiamo in Valle d'Aosta. Soprattutto è da ricondurre al fatto che
tutti vorremmo produrre maggiore energia da fonti rinnovabili, vale
anche per il fotovoltaico, però poi ci sono delle forti limitazioni
a livello ambientale che si scontrano con questa componente. Direi
che il ministro Cingolani anche in questi ultimi giorni sotto
questo aspetto, e vale per tutta la produzione di energia
rinnovabile, ha più volte sottolineato come è necessario rimuovere
o quantomeno trovare soluzioni efficaci, perché altrimenti la
produzione non potrà aumentare con tutte le limitazioni che oggi ci
sono sul nostro territorio.
L'idea che completa questa premessa è che facciamo parte del
lavoro che a livello nazionale si sta conducendo attraverso il
coordinamento tecnico interregionale, che è proposto insieme alla
commissione energia su richiesta del MISE, che sta definendo su
tutto il territorio quali siano le possibilità che verranno date a
livello di criteri generali per sviluppare l'installazione degli
impianti eolici e fotovoltaici, quindi poi ogni Regione andrà a
fare una propria pianificazione sul territorio per dare massimo
sviluppo a questi criteri generali.
Detto questo, per venire alla risposta alle prime due domande,
lo sviluppo è contemplato all'interno del PEAR attuale e sarà parte
del nostro prossimo Piano energetico regionale, che stiamo
definendo e che dobbiamo definire entro fine anno. Quindi, alla
domanda se vi sia intenzione di elaborare un piano di
programmazione riguardo alle fonti energetiche, la risposta è sì,
all'interno di questa pianificazione strategica. Lo faremo, come
dicevo prima, definendo sulla nostra regione, una volta che
verranno individuate le aree idonee, il nostro progetto e direi in
questo senso dovremo essere bravi a sostenere, attraverso un
sistema di incentivazione messo a disposizione dalla comunità
europea in particolare, ma anche sotto il profilo dell'attività che
si fa a livello nazionale e per quello che potremo fare a livello
regionale, a sostenere questi investimenti soprattutto in termini
di ricerca e di sviluppo, perché rispetto a questo la particolarità
della nostra situazione dovrà essere ben presa in esame.
Il perché dobbiamo sviluppare questa strategia non è legato solo
a questioni di tipo economico o di tipo ambientale, anche perché ci
siamo dati una
road map
molto precisa sulla
fossil fuel
free
, cercando di individuare, e su questo dovremo riprendere
nei prossimi mesi l'argomento, una strategia che ci permetta di
anticipare al 2040 gli impegni che ci siamo assunti. Questo è uno
strumento che dovremo seguire ed essere molto concreti nel dargli
nei prossimi anni la forza necessaria per raggiungere
quell'obiettivo.
Nella programmazione di questi interventi da poco è stato
costituito un tavolo di lavoro insieme al Consiglio permanente
degli enti locali, che verrà allargato sicuramente alla CVA, ma
probabilmente anche ad altri, come alla Deval, perché una delle
questioni da prendere in considerazione è anche la trasmissione
dell'energia prodotta. Un tavolo di lavoro che affronti il tema
nuovo, ma di sicuro interesse che è quello delle comunità
energetiche e anche rispetto a questo bisognerà fare dei decisi
passi in avanti nei prossimi mesi. Quindi nella strategia si
cercherà, in accordo con tutti i soggetti, di inserire più progetti
per aumentare l'utilizzo delle fonti di energia rinnovabili e
soprattutto per cercare di utilizzare al meglio quello che il
nostro territorio può mettere a disposizione.
La terza domanda, se l'assessorato sia a conoscenza dei nuovi
aerogeneratori meno invasivi dal punto di vista dell'impatto
ambientale: ovviamente sì, anche se l'assessorato coordina le
politiche e ovviamente non le gestisce. C'è una grande e utile
collaborazione con il COA energia, che è insediato da tanti anni,
dove lavorano tecnici competenti e che forniscono il supporto
necessario alle attività di indirizzo e di coordinamento della
Regione. Soprattutto le aziende devono essere a conoscenza
ovviamente dello sviluppo dei nuovi prodotti e in questo senso noi
stiamo cercando di fornire le informazioni necessarie. Per esempio,
è nata da poco una
startup
spagnola che ha progettato
generatori ancora diversi da quelli che lei definisce.
Nel piano e nelle strategie c'è la volontà di dare massimo
sviluppo all'attenzione delle fonti rinnovabili, in particolare
all'eolico. Dobbiamo anche noi trovare una pianificazione a livello
paesaggistico ambientale che ci permetta di sviluppare sul nostro
territorio tutte le potenzialità che sono ancora da esprimere.
Presidente -
Per la replica la parola al consigliere
Ganis, prego.
Ganis (LEGA VDA) -
Grazie Assessore per le risposte. Mi
fa piacere che comunque il progetto venga preso in considerazione.
Certo, come lei ha detto, nella costruzione di un parco eolico non
sempre si può prevedere l'intensità del vento e quindi non è
semplice stimarne la resa, però a oggi la tecnologia è migliorata
notevolmente. Ci sono nuovi aerogeneratori che possono funzionare
anche in condizioni di bassa ventosità, ci sono nuove strutture a
traliccio in sostituzione della tradizionale torre tubolare, le
quali possono reggere turbine più grandi rendendoli altamente
performanti.
Detto questo, e mi sono informato, ci sono da un po' i progetti
in fase di sperimentazione, come lei hai detto, come quello della
società spagnola Vortex, una nuova turbina eolica che permette di
catturare l'energia del vento tramite le vibrazioni e trasformarla
in elettricità; quindi, mi sono informato. Si tratta di un cilindro
alto circa tre metri progettato per oscillare rimanendo ancorato
allo stelo. Per ora si tratta di prototipi in fase di
sperimentazione, ma la cosa da tenere in conto è che la tecnologia
è in continua evoluzione e il nostro compito è anche quello di
saper programmare al meglio gli investimenti futuri.
Aziende spagnole, certo, ma anche italiane sono all'avanguardia
nella costruzione di nuovi aerogeneratori, come la Eolart di Napoli
che opera anche nel minieolico, impianti di piccole taglie
installabili nei giardini, sui tetti del balcone di casa, in grado
di produrre fino a 200 kilowatt. Diciamo che i costi iniziali da
sostenere per installare un mini impianto non sono contenuti, ma a
conti fatti un investimento di questo tipo verrebbe ammortizzato in
sei o sette anni, inoltre ci sarebbe pure la possibilità di
metterlo in detrazione fino al 60 percento. Questo a dimostrazione
del fatto che le fonti alternative rappresentano il futuro e che
sta a noi saperle valorizzare al meglio, ponendoci come obiettivo
un futuro per le nuove generazioni sempre più
green
, in
vista anche del fatto che la Regione ha come traguardo il
carbon
free
.
