Classificazione
SPORT E TEMPO LIBERO
TRASPORTI E VIABILITÀ
Viabilità



Oggetto del Consiglio n. 736 del 23 giugno 2021 - Resoconto
OGGETTO N. 736/XVI - Interpellanza: "Interventi per
un'agevole percorribilità dell'intero itinerario ciclopedonale
"Dora Baltea".
Bertin (Presidente) -
Punto n. 29. Per l'illustrazione,
Consigliere Ganis ne ha facoltà.
Ganis (LEGA VDA) -
La nostra interpellanza è finalizzata
a evidenziare lo stato della viabilità lungo il percorso
ciclopedonale Dora Baltea, nel tratto che intercorre fra il ponte
sulla Dora sito a Chambave e la discarica di Pontey. Infatti su
segnalazione di alcuni cittadini, il tratto risulta essere
interrotto a causa di una pianta caduta a seguito degli eventi
calamitosi dello scorso ottobre, che ne occupa il passaggio.
La seconda segnalazione invece è dovuta alla caduta di materiale
franoso nella scarpata sovrastante, una situazione che perdura da
più di un anno. Bisogna evidenziare che la stessa zona era già
stata interessata da un precedente intervento manutentivo ma non
risolutivo.
Il percorso ciclopedonale è destinato a soddisfare le esigenze
sportive e ricreative ed è d'interesse regionale, come previsto
dalla legge regionale n. 16 del 29 giugno 2007.
Ecco perché, evidenziata l'importanza di questo percorso
cicloturistico adatto ai biker, alla corsa ma anche alle famiglie
che desiderano pedalare all'aria aperta lontano dal traffico e in
tutta sicurezza, vogliamo sottolineare come queste due interruzioni
nei limitino fortemente l'utilizzo.
Non bisogna dimenticare inoltre l'importanza del percorso che
offre la possibilità di visitare alcuni tra i più interessanti
luoghi e castelli della Valle.
Per questo motivo, chiediamo quindi all'Assessore competente se
sia a conoscenza delle summenzionate segnalazioni, in caso
affermativo se siano state poste le necessarie interlocuzioni per
addivenire a un rapido intervento teso a garantire l'agevole
percorribilità del percorso ciclopedonale, anche in vista della
stagione estiva.
Infine chiediamo come s'intenda procedere per realizzare
tempestivamente tale intervento.
Presidente -
Per la risposta, l'assessore Marzi, a cui
passo la parola.
Marzi (AV-SA) -
Il tragitto ciclistico di Fondovalle, la
cosiddetta ciclo Via Baltea, inserita nella più ampia rete
ciclabile nazionale denominata Bicitalia, è parte integrante della
bozza di piano generale della mobilità ciclistica che a sua volta
costituisce la rete infrastrutturale integrata nel sistema della
rete ciclabile trans-europea Eurovelo.
Il progetto complessivo della ciclovia incentiva la fruizione
culturale e turistica dei territori, collegando zone di particolare
pregio ambientale e storico-culturale e promuovendo una mobilità
sostenibile, anche orientata alle attività motorie e sportive.
È quindi rilevante l'importanza che tale percorso assume
nell'ambito di uno sviluppo sostenibile in ambito ricreativo,
sportivo e turistico su cui questa Amministrazione ha
prioritariamente investito e sta investendo per il suo
completamento, attraverso l'azione di reperimento di risorse
proprie nell'ambito dei programmi comunitari.
L'attività di gestione delle piste ciclopedonali riconosciute di
interesse regionale poste sull'asse di Fondovalle è in capo agli
enti locali competenti, identificabili nei Comuni o nelle Unité des
Communes territorialmente coinvolti.
Avendo ricevuto notizia delle problematiche presenti sul
tracciato del Comune di Chambave circa una frana abbattutasi per
circa 30 metri sulla pista, la struttura regionale competente ha
avviato prontamente i contatti con l'Amministrazione comunale
coinvolta dall'evento.
All'Amministrazione comunale è stato proposto d'inserire il
ripristino della pista nell'ambito di un finanziamento ministeriale
complessivamente legato alla valorizzazione della Via Francigena
per il quale, tra l'altro, la medesima struttura regionale aveva
già presentato la propria candidatura.
Evidenzio che la possibilità di accedere al finanziamento
statale ha permesso di aumentare il contributo fino alla totale
copertura della spesa e quindi il 100%, circostanza abitualmente
non consentita nel caso in cui la copertura finanziaria sia
garantita dal bilancio regionale, per il quale abitualmente si
applica una percentuale massima del 50%.
Il Comune di Chambave, per il tramite dell'Unité des Communes
Mont-Cervin, ha aderito alla proposta con l'impegno di garantire la
necessaria attività di progettazione e di realizzare direttamente
l'intervento per lavori quantificabili in complessivi euro 275
mila, comprendenti la rimozione del materiale depositato sul tratto
di pista e la messa in sicurezza del versante sovrastante.
La formalizzazione dell'intervento è avvenuta mediante
approvazione della deliberazione della Giunta regionale n.
656/2020, recante l'approvazione del progetto Via Francigena,
interventi di messa in sicurezza e completamento sul tratto
valdostano ciclabile Saint-Marcel e Fénis.
Il progetto finanziato sul fondo sviluppo e coesione FSC
2014-2020 prevede, anche ai sensi della legge regionale 16/2007, la
concessione di un contributo all'Unité des Communes Valdôtaines
Mont-Cervin per l'esecuzione di un intervento di manutenzione
straordinaria presso il percorso ciclopedonale denominato Dora
Baltea nel tratto interessante il Comune di Chambave.
Tale contributo, concesso per l'intera spesa sostenuta, ammonta
a euro 275 mila ed è stato impegnato con provvedimento dirigenziale
3886/2020.
A seguire, in data 10 agosto 2020 è stata stipulata la
convenzione che regola i rapporti tra la Regione concedente e
l'Unité des Communes.
Al momento le risorse sono quindi disponibili sul bilancio
regionale ed è in corso di ultimazione la progettazione esecutiva
dell'intervento, sviluppata sulla base di una serie d'incontri che
i progettisti incaricati hanno avviato con le strutture regionali
competenti dal punto di vista geologico.
Ad avvenuta approvazione della progettazione, l'Unité potrà
avviare la gara per l'esecuzione dei lavori necessari alla
risoluzione definitiva della problematica e la Regione potrà
conseguentemente erogare i relativi contributi già concessi.
Presidente -
Per la replica, consigliere Ganis ne ha
facoltà.
Ganis (LEGA VDA) -
Siamo fiduciosi affinché, in tempi
brevi, si possa riaprire il tratto chiuso, infatti questa chiusura
costringe i ciclisti a un percorso alternativo, quello lungo la
statale, risultando così molto pericoloso.
Ecco perché il nostro obiettivo non è soltanto mettere in
sicurezza il cittadino ma - come abbiamo evidenziato dalle nostre
numerose iniziative - è anche valorizzare al meglio i nostri
itinerari cicloturistici, quelli outdoor, la Via Francigena, come
lei ha detto; tutto questo in vista della stagione estiva che dovrà
permetterci di recuperare in parte i mancati introiti della
stagione invernale a causa della pandemia.
Infatti questa stagione estiva dovrà permettere a tutti gli
imprenditori di ripartire con le proprie attività e le strutture
turistiche e sportive della Regione Valle d'Aosta dovranno essere
all'altezza della situazione.
Vorremmo inoltre evidenziare una criticità in un tratto alquanto
suggestivo ma particolarmente critico, che è l'imbocco della
Mongiovetta: infatti anche qui i ciclisti sono quasi obbligati a
salire verso il centro del paese e poi raggiungere il castello di
Saint-Germain per evitare di transitare sul tratto
summenzionato.
Ecco perché bisognerebbe studiare un percorso fattibile,
percorribile da tutti ma soprattutto in totale sicurezza perché la
Valle d'Aosta è bella viverla anche in bicicletta.
Presidente -
Considerata l'ora, interrompiamo i lavori
della giornata di oggi del Consiglio regionale che riprenderanno
domani alle ore 09:00.
---
La seduta termina alle ore 19:45.
