Classificazione
TRASPORTI E VIABILITÀ
Viabilità


Resoconto integrale del dibattito dell'aula
Oggetto del Consiglio n. 447 del 24 febbraio 1999 - Resoconto
SÉANCE DU 24 FÉVRIER 1999 (APRÈS-MIDI)
OGGETTO N. 447/XI Rifacimento di un ulteriore tronco della S.S.
n. 27 del Gran San Bernardo. (Interpellanza)
Interpellanza Appreso che la Società Sitrasb (controllata dalla
Regione) ha elaborato un progetto per il totale rifacimento della
strada statale n. 27 del Gran San Bernardo nel territorio dei
Comuni di Etroubles e Saint-Oyen;
Ritenuto che tale progetto, finalizzato alla "valorizzazione dei
corridoi plurimodali individuati dal Piano Generale dei Trasporti",
sia sbagliato nella sua concezione, comporti un notevole impatto
ambientale e sia estremamente costoso (136 miliardi per 4
chilometri circa);
Evidenziato che l'allargamento e potenziamento di un ulteriore
tronco della strada statale del Gran San Bernardo sul versante
valdostano è in totale contrasto con la politica dei trasporti
decisa dalla Svizzera che vuole trasferire il traffico di transito
dalla strada alla ferrovia e che non prevede opere di allargamento
e potenziamento della strada del Gran San Bernardo;
Rilevato che il disagio degli abitanti dei Comuni di Etroubles e
Saint-Oyen è determinato dal traffico commerciale e che quindi la
soluzione al problema è costituito da un impegno per una ulteriore
drastica riduzione di tale traffico e non certo da politiche di
sostanziale incentivazione del traffico;
il sottoscritto Consigliere regionale
Interpella
l'Assessore al Territorio e Ambiente per conoscere:
1) gli estremi dei provvedimenti che hanno deliberato il
finanziamento dell'intervento sulla strada statale del Gran San
Bernardo nei Comuni di Etroubles e Saint-Oyen;
2) per quale motivo la Società Sitrasb si è fatta carico della
progettazione di un mega-progetto di potenziamento di una strada
statale di competenza dell'Anas;
3) che cosa intende fare per evitare che la Regione Valle
d'Aosta rimanga l'ultima Regione dell'arco alpino che progetta e
sostiene opere di allargamento delle strade di transito attraverso
le Alpi.
F.to: Curtaz
Président La parole au Conseiller Curtaz.
Curtaz (PVA-cU) Scopo di quest'interpellanza è quello di porre
all'attenzione del Consiglio la vicenda di un progetto stradale di
una significativa consistenza.
Abbiamo appreso che la società Sitrasb, che è una controllata
della Regione, ha elaborato un progetto per il totale rifacimento
di un tratto della strada statale n. 27 riguardante i Comuni di
Etroubles e di Saint-Oyen; si tratta di un progetto piuttosto
significativo anche in termini numerici perché si tratterebbe di
una spesa di 136 miliardi per circa 4 chilometri di strada che
sarebbero percorsi parte in galleria e parte su viadotto.
Il nostro giudizio rispetto a questa variante è negativo per una
serie di ragioni che mi riserverò di specificare meglio in sede di
replica perché lo scopo primo dell'interpellanza è quello di avere
dei dati conoscitivi rispetto a questa vicenda anche perché appare
piuttosto curioso che rispetto ad un tratto di strada di proprietà
statale ANAS, sia una società controllata valdostana che si prende
la briga di eseguire e di pagare un progetto. Ma soprattutto mi
sembra che con questa scelta si risponda ad una necessità reale che
è quella di evitare che il traffico commerciale passi nei centri
abitati di Etroubles e di Saint-Oyen, ma con una risposta che a
nostro giudizio è sbagliata perché si va a costruire un tratto di
strada che è in contraddizione con quello che sta avvenendo
soprattutto sull'altra parte del versante delle Alpi.
Sappiamo che dalla parte svizzera si stanno facendo delle scelte
politiche intese a privilegiare il trasporto ferroviario, sappiamo
che in Svizzera si sta disincentivando attraverso pesanti
tassazioni il traffico dei TIR, sappiamo che in Svizzera non è
possibile l'ampliamento della strada del Gran San Bernardo per
scelte legislative fatte in quella sede e quindi riteniamo che
questo tratto di strada sia incoerente con quella impostazione.
Per questo motivo interpelliamo l'Assessore competente per
conoscere, oltre che gli estremi dei provvedimenti che hanno
deliberato il finanziamento dell'intervento, per quale motivo la
società Sitrasb si è fatta carico della progettazione di questo
progetto e cosa intende fare la Regione per evitare di essere
ultima regione dell'arco alpino che progetta e sostiene opere di
allargamento delle strade di transito attraverso le Alpi.
Président La parole à l'Assesseur au territoire, à
l'environnement et ouvrages publics, Vallet.
Vallet (UV) Nel corso del 1994, a seguito di una gara bandita
dalla Direzione generale dell'ANAS, la Sitrasb - 67 percento di
proprietà regionale - si è aggiudicata l'incarico per la
progettazione di massima dell'ammodernamento della strada statale
n. 27 del Gran San Bernardo, da Etroubles fino all'innesto del
raccordo del Traforo.
Verso la fine del 1996 con uno stanziamento di 10 miliardi, darò
poi copia dei decreti della Direzione ANAS al Consigliere, furono
stanziati 10 miliardi che consentirono l'appalto
dell'ammodernamento di un tratto che va da Cré, a monte di
Saint-Oyen, all'imbocco del tratto autostradale.
Nel 1998 la Sitrasb ha stipulato una convenzione con ANAS
facendosi carico del 50 percento, l'altro 50 percento è a carico di
ANAS, per delle spese di progettazione per la realizzazione della
variante da Etroubles a Saint-Rhémy. Tale progetto è stato
sottoposto alla procedura di valutazione di impatto ambientale, ha
ottenuto il parere favorevole del Comitato scientifico per
l'ambiente e quanto prima verrà sottoposto al parere della
Giunta.
Per quanto concerne l'interesse della società Sitrasb al
miglioramento della strada statale che porta al Gran San Bernando,
quest'interesse non è di oggi, ma è un interesse che la società ha
dimostrato sin dall'apertura del Traforo risalente al 1964; la
società Sitrasb si è fatta carico negli anni delle spese di
progettazione di tutta una serie di varianti ed ammodernamenti che
su quella strada statale sono stati fatti.
È evidente che lo studio, la progettazione e poi la
realizzazione di quest'ulteriore ed ultimo tratto di variante non
va nella direzione di voler aumentare il volume di traffico pesante
al Traforo del Gran San Bernardo; sappiamo bene e il Consigliere
Curtaz ha citato quali sono i vincoli e le regole che impediscono
il traffico pesante di un certo tipo al Traforo del Gran San
Bernando, ma la preoccupazione di Sitrasb, che è anche la nostra, è
volta alla miglioria, alla sicurezza e alla buona percorribilità di
quel tratto di strada statale soprattutto in relazione alle elevate
pendenze e ai problemi durante la stagione invernale.
Per quanto riguarda le migliorie fatte e da fare al tratto sul
versante elvetico della strada che porta al Gran San Bernando, al
di là di quanto prevedono le leggi e le normative svizzere,
evidentemente ci sono delle notizie diverse perché a nostra
conoscenza sul versante elvetico si stanno progettando interventi
per qualcosa come 170 miliardi, per la precisione: la deviazione di
San Brancher per 2100 metri per un importo di 70 milioni di franchi
svizzeri; la sistemazione del tratto Creuse Fontaine Dessous per
2700 metri per un importo di 25 milioni di franchi svizzeri; la
deviazione di Liddes per 2,5 km per un importo di 45 milioni di
franchi svizzeri. Evidentemente questi interventi, volti a
migliorare il tracciato, volti a migliorarne la percorribilità e ad
aumentarne la sicurezza probabilmente sono valutati essere
compatibili con quanto è disceso dalla "Initiative des Alpes",
citata dal Consigliere.
Concludo dicendo, in risposta al terzo punto dell'interpellanza,
che su quest'argomento abbiamo valutazioni diverse rispetto a
quelle del Consigliere Curtaz.
La nostra azione andrà quindi nella direzione di sostenere fino
in fondo quest'iniziativa, ci adopereremo per ottenere i
finanziamenti mancanti, per portare a termine una realizzazione che
da almeno 15 anni è attesa dalle popolazioni e dalle
amministrazioni dei Comuni di Etroubles, Saint-Oyen e Saint-Rhémy,
finalmente è stato messo a punto un progetto che ha ottenuto il
parere favorevole di tutte le amministrazioni comunali.
Sarà nostra cura, questo sì, verificare che prescrizioni e
soluzioni progettuali previste vengano realizzate così come
effettivamente previste perché si tratta di un tracciato che non è
in parte in viadotto e in parte in galleria, ma consiste
sostanzialmente in un tratto di viadotto di almeno 4/5 di tratto in
galleria.
Un tracciato che comporta dal nostro punto di vista un impatto
ambientale minimo che sarà sicuramente compensato dai benefici e
dai vantaggi in termini di sicurezza e di percorribilità e per chi
avrà da passare su quella strada e per gli abitanti dei comuni
transitati dalla statale n. 27.
Président La parole au Conseiller Curtaz.
Curtaz (PVA-cU) Personalmente sono soddisfatto sotto il profilo
formale, nel senso che l'Assessore ha risposto, come è suo solito,
in maniera corretta ed esauriente rispetto alle domande formulate.
Questo però non significa che mi abbia fatto cambiare idea rispetto
alle riserve che mantengo altissime su questo tipo di progetto
perché fare una variante di questo tipo significa - nonostante la
normativa svizzera - incentivare il traffico. Noi abbiamo, per
fortuna dal mio punto di vista, meno per la società di gestione,
dei dati che ci dicono che il traffico al Gran San Bernando sta via
via calando.
Il traffico sotto il Tunnel del Gran San Bernando aveva
raggiunto il suo apice nel 1980 con 530 mila veicoli turistici e
circa 80 mila veicoli di traffico commerciale; traffico che poi è
andato calando fino a raggiungere oggi - sono dati ufficiali del
1997 - i 450 mila veicoli turistici, quindi circa 80 mila in meno
all'anno e un decremento ancora più consistente in termini
percentuali del traffico pesante e del traffico commerciale dei TIR
che sono scesi a 50 mila con un calo nel giro di questi 17 anni di
ben 30 mila unità.
Di fronte a queste inversioni di tendenza che reputo molto
positive in termini di sicurezza e via dicendo, trovo
incomprensibile che si faccia una variante, perché laddove si fanno
strade a percorrenza più agevolata, più ampie, con meno curve, più
larghe eccetera, il traffico necessariamente aumenta; questo credo
sia un dato di esperienza inconfutabile. Mi sembra quindi che si
dia una risposta sbagliata ad un problema reale.
Voglio fare altre due osservazioni. La prima è che per certi
tratti ci troveremo ad avere, con il nuovo tunnel a Etroubles, tre
strade in sostituzione della ex strada statale n. 26 perché dopo
quell'orribile raddoppio che c'è per entrare ad Etroubles, un
viadotto che non fa onore all'estetica della zona, ci troveremo
appena sopra con un altro tunnel e quindi costituirebbe la terza
strada che attraversa quel Comune e questo è un dato di carattere
estetico.
Non condivido per niente l'osservazione fatta dall'Assessore a
proposito dell'impatto ambientale perché è vero che parte della
strada viene fatta in galleria e questo è positivo, però è anche
vero che c'è un viadotto molto ampio che coprirà la visuale
sull'intera alta Valle del Gran San Bernardo. Sicuramente un
viadotto di alto impatto ambientale.
Un secondo tipo di osservazione - che raramente interessa
quest'aula - riguarda un problema costi-benefici; qua stiamo
parlando di 4 chilometri di strada per 136 miliardi. Sono convinto
anch'io che qualche beneficio indiretto potrà venire da questa
variante, ma stiamo parlando di 136 miliardi. Mi si dirà che questi
costi li paga l'ANAS, ma questo non è un ragionamento sano perché
quando si fa un'opera bisogna valutare se dal punto di vista
finanziario questa sta in piedi, non importa se la paga la Regione
o qualcun altro.
A mio giudizio se rapportata ai benefici complessivi, mi sembra
un'opera faraonica, senza tener conto che i 136 miliardi sono
inevitabilmente destinati a crescere con l'esecuzione dei lavori
perché sappiamo che questa è purtroppo una regola.
Quindi ritengo questo progetto assai criticabile, mi dispiace
per questa decisione, preannunciata, della Giunta che va in senso
da me non condiviso.
Se mi è consentita la battuta, rispetto al problema del traffico
delle Alpi, mi sa che i pochi Valdostani interessati a
quest'aspetto ambientale, alla tutela di questa nostra unica
risorsa che è il nostro territorio dovranno fare affidamento sulla
Svizzera perché sulla Valle d'Aosta c'è poco da contare.
