Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 911 del 15 novembre 1984 - Resoconto
OGGETTO N. 911/VIII - PROBLEMI CONCERNENTI IL SERVIZIO
FERROVIARIO IN VALLE D'AOSTA. (Interpellanze).
PRESIDENTE:
Signori Consiglieri, se non vi sono
obiezioni, ritornerei ai punti 16 e 17 all'ordine del giorno che
erano stati sospesi in attesa dell'arrivo dell'Assessore
all'Industria, Commercio, Artigianato e Trasporti Lanivi. Se i
Consiglieri proponenti sono d'accordo, le due interpellanze
potrebbero essere discusse insieme.
Do lettura del testo delle interpellanze iscritte al punto 16
dell'ordine del giorno, presentata dal Consigliere Riccarand, e al
punto 17, presentata dai Consiglieri Millet e Torrione:
INTERPELLANZA
PREMESSO il fatto che al sottoscritto Consigliere non è mai
giunta risposta ad una interrogazione con risposta scritta,
presentata il 17 aprile 1984, con cui si chiedeva di conoscere:
1) lo stato di esecuzione dei lavori relativi alla linea
Chivasso-Aosta-Pré-Saint-Didier finanziati con il "Programma
integrativo" del 1981;
2) gli estremi, e possibilmente le copie, delle richieste
presentate dalla Regione Valle d'Aosta al Governo, negli ultimi
quattro anni, per il potenziamento della linea ferroviaria e per la
sua smilitarizzazione;
3) le caratteristiche, o meglio la copia, della Bozza di "Piano
Poliennale di sviluppo delle ferrovie" presentato il 27 settembre
1983 dal Ministro Signorile, in particolare per quanto concerne la
Valle d'Aosta.
4) le caratteristiche, o meglio le copie dei progetti, studi e
documenti finora pervenuti all'Amministrazione regionale e relativi
all'ipotesi di un tunnel ferroviario fra Aosta e Martigny;
5) se sono stati effettuati studi di fattibilità per la
realizzazione in Valle d'Aosta di uno scalo ferroviario attrezzato
per il carico e lo scarico di container, o se è comunque intenzione
della Giunta regionale di prendere in considerazione tale
prospettiva.
PREMESSO ALTRESI' il fatto che non ha finora trovato
applicazione la mozione approvata all'unanimità dal Consiglio
regionale il 27 giugno 1984 con cui si impegnava l'Assessore ai
Trasporti a riferire alle competenti Commissioni consiliari sullo
stato delle iniziative per il potenziamento del trasporto
ferroviario in Valle d'Aosta;
PRESO ATTO che dal comportamento della Giunta regionale pare
emergere una completa sottovalutazione e disattenzione per il ruolo
della ferrovia in Valle d'Aosta e ciò in contrasto con lo stesso
contenuto del documento programmatico dell'attuale maggioranza;
AL FINE di appurare se gli impegni programmatici della
maggioranza e della Giunta regionale sono rimasti inalterati o si
sono modificati;
il sottoscritto Consigliere regionale di "Nuova Sinistra"
della Valle d'Aosta
INTERPELLA
la Giunta regionale per conoscere se rimangono validi gli
obiettivi contenuti nelle linee programmatiche per quanto riguarda
la ferrovia (e cioè raddoppio o modernizzazione Chivasso-Aosta;
smilitarizzazione; razionalizzazione tratto Aosta-Pré-Saint-Didier;
prolungamento fino a Courmayeur; collegamento ferroviario Aosta
Martigny).
Nel caso di una risposta positiva si chiede di conoscere in che
modo e con quali tempi si intende affrontare l'impegnativa
problematica ed inoltre quali sono i motivi che hanno impedito
finora l'applicazione della mozione approvata all'unanimità dal
Consiglio regionale il 27 giugno scorso.
F.to: E. Riccarand
INTERPELLANZA
RICORDATO che dal 14 giugno 1984 al 30 settembre 1984 è stata
sospesa la circolazione dei treni da Aosta a Pré-Saint-Didier a
causa dei lavori sulla linea ferroviaria nel Comune di La Salle,
per la costruzione di una galleria paramassi;
CONSTATATO che detta decisione ha creato in primo luogo disagi
ai cittadini dell'Alta Valle che normalmente utilizzano il
trasporto ferroviario ed in secondo luogo problemi al personale,
che ha dovuto essere trasferito, per un certo periodo, fuori
Valle;
AVENDO APPRESO che tale situazione si ripeterà anche nel 1985
per la prosecuzione dei lavori sopracitati, con l'aggravante per il
personale di dover essere trasferito fuori Valle per un periodo più
lungo, in quanto nel 1984 aveva a disposizione giornate di ferie
arretrate ancora da usufruire (cosa che nel 1985 non si verificherà
più);
CONSIDERATO che oltre a questo problema contingente è necessario
che la Regione affronti con precisi indirizzi politici l'intera
questione del trasporto ferroviario in Valle d'Aosta, occupandosi
in particolare della smilitarizzazione e dell'automazione della
linea Aosta-Chivasso e del suo prolungamento da Pré-Saint-Didier a
Courmayeur;
i sottoscritti Consiglieri regionali
INTERPELLANO
l'Assessore regionale competente per sapere:
1)
se ritiene necessario predisporre un incontro con
il Compartimento di Torino delle Ferrovie dello Stato al fine di
limitare per il 1985 la sospensione della circolazione dei treni
soltanto al tratto Avise-Pre-Saint-Didier, in modo da contenere il
disagio dei passeggeri e garantire al personale di non essere
trasferito fuori Valle;
2)
se ritiene opportuno affrontare con un'azione
regionale più complessiva e precisa la questione del trasporto
ferroviario in Valle.
F.to: Millet, Torrione
PRESIDENTE:
Ha chiesto di illustrare l'interpellanza
iscritta al n. 16 il Consigliere Riccarand, ne ha facoltà.
RICCARAND: (N.S.):
Ho ritenuto necessario tornare sulla
questione del potenziamento ferroviario in Valle d'Aosta, perché,
nonostante una serie di iniziative, abbiamo la sensazione che
questo problema, che è molto importante e che riveste un grosso
significato strategico, sia gravemente trascurato da parte
dell'Amministrazione regionale.
Al momento della costituzione dell'attuale maggioranza era stato
presentato un programma in cui si prevedevano dei sostanziosi
interventi per il potenziamento della ferrovia presente in Valle
d'Aosta; in particolare si prevedevano iniziative per giungere ad
un raddoppio della ferrovia fra Aosta e Chivasso,
l'elettrificazione, un eventuale congiungimento ferroviario fra
Pré-Saint-Didier ed Aosta, uno studio di fattibilità per il
collegamento ferroviario tramite tunnel fra Aosta e Martigny, ed
infine la smilitarizzazione della tratta Aosta-Chivasso.
A questo punto possiamo dire che tutte queste ipotesi di lavoro
non hanno avuto un supporto di attività continuativo; finora si è
discusso molto poco di ipotesi concrete di intervento e mi pare che
anone le iniziative rispetto agli organi centrali, al Ministero dei
Trasporti, siano carenti, o comunque il Consiglio non è informato
su tutta questa partita. Si tratta quindi di cercare di dare una
svolta, di imprimere un segno maggiormente efficace all'azione in
questo campo.
Il nostro Gruppo in passato aveva già assunto diverse iniziative
ed, in particolare, avevo presentato nell'aprile 1984 una
interrogazione con risposta scritta per avere delle notizie
rispetto a tutta una serie di punti che riguardavano il
potenziamento della ferrovia: a quella interrogazione non è mai
pervenuta risposta. Pensando che esistessero delle difficoltà di
ordine tecnico per dare una risposta, avevo presentato una mozione
per chiedere all'Assessore competente di riferire in Commissione
entro 15 giorni, mozione che venne approvata all'unanimità dal
Consiglio il 27 giugno: invece di 15 giorni sono passati quasi
cinque mesi e neppure questa comunicazione alla Commissione
competente è finora avvenuta.
Qui ci troviamo di fronte quantomeno ad una lentezza nel modo di
procedere che è pericolosa, per cui se questa volta non si mette in
moto una iniziativa più efficace, si rischia davvero di perdere ...
il treno! O noi sfruttiamo le opportunità che ci vengono offerte
dal piano poliennale di sviluppo delle ferrovie e dal piano
generale dei trasporti, che è in corso di elaborazione, per
inserire all'interno di questi piani degli interventi corposi per
la ferrovia in Valle, oppure la ferrovia diventerà un ramo secco
ancor più di quanto non lo sia già adesso, quindi una rete senza
più alcuna possibilità di sviluppo, con il rischio anzi di subire
ulteriori decurtazioni.
Non devono essere scartate neppure le ipotesi di collegamento
internazionale fra Aosta e Martigny, che vanno invece sottoposte ad
una attenta valutazione. Mi ricordo che in occasione di una
precedente interpellanza su questi argomenti, che risale allo
scorso anno, l'allora Assessore Pollicini aveva detto che era stato
formulato un auspicio da parte del Comitato dei Ministri della CEE
per realizzare questo tunnel ferroviario fra Aosta e Martigny e che
c'era anche una disponibilità della CEE a finanziare lo studio di
fattibilità. Questa è una ipotesi che va portata avanti, dopo di
che si andrà a valutare se è opportuna o meno una simile
realizzazione, però almeno uno studio andrebbe fatto.
Così come non andrebbero scartate altre ipotesi di collegamento
ferroviario a livello internazionale; infatti ho visto one
recentemente "La Vallée d'Aoste", che è l'organo degli emigrati
valdostani a Parigi, ha pubblicato nel numero di ottobre un ampio
resoconto di quelli che erano state in passato le ipotesi, anche
sorrette da studi scientifici, di collegamento ferroviario fra
Aosta, la Francia e la Svizzera. Si era parlato lungamente, oltre
al collegamento Aosta-Martigny, di una ipotesi di collegamento
sotto il tunnel del Monte Bianco, come pure sotto il Piccolo San
Bernardo; si tratta di ipotesi che possono avere un loro
significato, un loro rilievo. Non dico che tutte queste ipotesi
siano valide, chiedo che siano vagliate per arrivare ad esprimere
un parere.
Credo inoltre che sia molto importante seguire anche i piani
ferroviari fuori della Valle d'Aosta per l'incidenza che possono
avere per noi: un collegamento ferroviario diretto ad esempio fra
Ivrea e Santhià accorcerebbe enormemente i nostri collegamenti con
Milano, o anche fra Ivrea, Biella e Novara.
In sede di Conferenza dei Capigruppo abbiamo affrontato la
questione della smilitarizzazione, che riveste enorme importanza
sia per il potenziamento delle linee sia per il suo significato
occupazionale: anche questa va seguita con estrema cura.
Però se di questi argomenti non discutiamo quanto meno nella
competente Commissione, se non ci diamo delle scadenze, dei tempi,
dei programmi, rischiamo di andare incontro ad un fallimento per
questo mezzo di trasporto, che invece dovrebbe essere privilegiato
da parte della pubblica amministrazione.
PRESIDENTE:
Ha chiesto di parlare il Consigliere Millet,
ne ha facoltà.
MILLET: (P.C.I.):
Con questa interpellanza abbiamo voluto
porre due questioni: una più contingente, l'altra più generale che
è legata con l'interpellanza che ha ora illustrato il Consigliere
Riccarand.
La parte più contingente è quella relativa al tratto
Aosta-Pré-Saint-Didier. Il Gruppo comunista e quello socialista
sono stati interessati dai Sindacati, per cui abbiamo ritenuto
opportuno portare in Consiglio questo problema per invitare
l'Assessore competente a far si che per il 1985 si possa arrivare
ad una soluzione diversa da quella adottata per il 1984.
Brevemente: nel 1984, dal 14 giugno al 30 settembre, è stata
sospesa la circolazione ferroviaria Aosta-Pré-Saint-Didier e questo
ha posto alcuni problemi, sia per gli utenti dell'alta Valle, sia
per il personale. Tutto questo derivava dal fatto che si doveva
costruire una galleria paramassi nel Comune di La Salle, la quale
viene portata avanti a varie riprese, ed infatti interessa anche il
1985 e probabilmente il 1986, per cui nel 1984 si è dovuto pensare
ad un servizio sostitutivo di pullman, e si capisce anche la
difficoltà di creare un tale servizio, che all'azienda è costato
non poco. Nonostante che la linea Aosta-Pré-Saint-Didier sia quella
che è, dai giudizi che abbiamo raccolto risulta che il servizio non
è stato efficiente.
Ci sono stati problemi per il personale - che comprende anche
donne, per cui si crea un problema contingente perché una parte si
è dovuta trasferire fuori Valle: per il 1984 hanno potuto usufruire
delle ferie che avevano maturato ma per il 1985 questo non potrà
ripetersi.
Quindi, per quanto riguarda questo aspetto noi chiediamo che per
il 1985, dal momento che si prevede un allungamento, ci sia un
incontro con il Dipartimento di Torino in modo che l'interruzione
sia fatta da Avise in su. Questa soluzione consentirebbe un
servizio meno costoso, più efficiente, permettendo di fare lo
stesso lavoro, anche se qui in certi tratti il lavoro lo si può
fare con i treni in circolazione; ne deriva allora un minor disagio
per gli utenti, ma soprattutto permette al personale che opera
sulla linea di avere lavoro in Valle, perché il problema è appunto
quello di permettere agli attuali dipendenti di trovare lavoro
alternativo in Valle, tenendo conto che per il 1985 il loro
trasferimento sarebbe più lungo che nel 1984, non potendo più
usufruire delle ferie.
Per quanto riguarda la seconda questione, più generale, tenendo
conto che si è a scadenza della militarizzazione di questa
concessione, c'è stato un ordine del giorno dei Capigruppo, per cui
non è detto che sia sempre la Valle d'Aosta a sopportare questa
necessità nazionale, può anche esserci una rotazione, pur con tutte
le difficoltà che ci sono. La questione è legata anche con
l'automazione della linea, perché andando avanti con questo
processo si arriverebbe ad una riduzione del personale, quindi la
smilitarizzazione si potrebbe vedere anche in quest'ottica.
Riteniamo che sia importante affrontare questo problema, come
pure l'altro del prolungamento fino a Courmayeur; da voci sembra
che le ferrovie non vedrebbero nella realizzazione di questa opera
un grossa difficoltà.
Però questo aspetto comporta un discorso più generale, che è
quello di fissare un obiettivo per il ruolo delle ferrovie. Non
dobbiamo cullarci nel fatto che il trasporto in Valle possa essere
risolto solo sulle autolinee, perché sappiamo bene cosa costa, al
di là di chi paga, questo servizio, per cui sarebbe bene tener
presente che il servizio ferroviario deve avere un suo
sviluppo.
Non voglio ripetere quello che ha detto il Consigliere
Riccarand; è opportuno verificare le compatibilità dei costi, ma è
comunque necessario che la Regione dedichi, nel suo programma di
lavori, un certo interessamento a questo problema.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Mi pare che le interpellanze
richiedano una precisazione in merito a due richieste fondamentali:
la prima, il ribadire una volontà politica che non solo più volte è
stata ribadita in questo Consiglio regionale, ma che è anche
contenuta nelle linee programmatiche della Giunta; la seconda, una
richiesta di informazione sulla intera materia.
Per quanto riguarda la prima richiesta, sottolineo che gli
obiettivi che già sono stati ricordati nell'interpellanza rimangono
punti fermi dell'azione del governo regionale, quindi tutti gli
argomenti ricordati quali il raddoppio della Chivasso-Aosta, la
smilitarizzazione, la razionalizzazione del tratto
Aosta-Pré-Saint-Didier, come il collegamento ferroviario
Aosta-Martigny.
Unificando le due altre domande circa il dato informativo, per
quanto riguarda la sospensione della circolazione dei treni sulla
tratta Aosta-Pré-Saint-Didier, voglio dire che nella prima
quindicina del mese di dicembre ci sarà una riunione in cui sarà
affrontato questo problema del comitato di coordinamento
Regione-Azienda delle Ferrovie dello Stato. Alla riunione saranno
invitate le organizzazioni sindacali ferroviarie per quanto attiene
i problemi del personale interessato dall'eventualità della
sospensione.
Per quanto riguarda la seconda parte, sono qui per dire che
possiamo stabilire già oggi la data della riunione con la
competente Commissione per esaminare l'intera materia.
Fra i motivi dei ritardi vorrei sottolinearne alcuni: il cambio
di titolarità dell'Assessorato e della direzione generale delle
Ferrovie dello Stato, dove è stato sostituito il Dott. Semenza; la
ridefinizione, attualmente in atto, delle opzioni in materia
ferroviaria da parte dello Stato in concomitanza con l'elaborazione
del "piano zero" nell'ambito del piano generale dei trasporti, che
è stato avviato con legge successiva alle interpellanze e alle
mozioni che trattiamo oggi.
L'Amministrazione regionale, in questo momento, sta già
lavorando assieme agli Studi che stanno predisponendo le grandi
opzioni per quanto riguarda l'intera materia a livello nazionale e
che in particolare interessano la Regione Valle d'Aosta.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN (U.V.)
: Je voudrais reconsidérer un aspect que
M. Riccarand avait souligné, c'est-à-dire le problème de la
démilitarisation; à cet égard on a déjà eu des rencontres, et on a
demandé aussi une rencontre plus spécifique, vu que la convention
vient à échéance l'année prochaine. Donc il s'agit d'à peu près 500
places de travail, et o'est normal, au-delà des problèmes de
principe, le fait qu'il
y
ait une étude concernant la
manière à remplacer les militaires par des dépendants régionaux. Là
il y a des problèmes pour remplacer tout court, c'est-à-dire d'une
année à l'autre.
Il faudra faire ça par degrés, dans les différentes années, et
on est en train d'étudier le problème. Le problème a été suivi
d'ailleurs de la part de nos parlementaires, qui depuis longtemps
l'avaient soumis à l'attention du Parlement. Je crois que c'est le
moment pour reprendre ce discours et pour mettre en oeuvre les
moyens pour aller à cette substitution, même si dans un certain
délai de temps.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND (N.S.):
Prendo atto delle affermazioni del
Presidente della Giunta e dell'Assessore, che riconfermano gli
impegni programmatici della maggioranza su questo punto, su cui noi
eravamo d'accordo. Tuttavia ribadisco il giudizio che ad impegni
programmatici non è corrisposta poi una adeguata azione per
perseguire quegli obiettivi, anche se sappiamo che si tratta di
scelte difficili, che devono però essere fatte, e devono essere
fatte prioritariamente rispetto ad altre che concernono la
viabilità.
Mi riservo di esprimere una valutazione più completa e puntuale
sull'operato della Giunta in questa materia dopo la riunione di
questa Commissione, in cui spero emerga un quadro finalmente chiaro
di quelle che sono le iniziative intraprese, che non possono essere
descritte in modo esauriente nel corso di questo dibattito
consiliare. In quella sede potremo verificare quali iniziative sono
state assunte, quali tempi si hanno per questi interventi e che
prospettive può avere in futuro lo sviluppo della rete ferroviaria
in Valle.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.):
Le risposte dell'Assessore Lanivi
possono essere per qualche verso tranquillizzanti e prendiamo atto
che gli obiettivi di fondo, per quanto riguarda il trasporto su
rotaia, rimangono punti fermi. Non vorrei però che all'aggettivo
"fermo" fosse dato un significato di immobilità, quando invece si
deve dare quello di dinamismo; ad ogni modo i problemi sono di tale
portata che avere la pretesa di risolverli da un giorno all'altro
equivarrebbe a fare solo una petizione di principio.
Alcune cose però - stando a quanto ha detto il Presidente della
Giunta - paiono muoversi proprio per effetto di scadenze che sono a
breve termine; per quanto riguarda la smilitarizzazione ci sono
notizie secondo cui, per esigenze di tipo militare che riguardano
proprio il Ministero della Difesa, sarebbe più opportuno spostare
questa linea altrove, soprattutto nel meridione. Se questo è vero,
diventa più facile sbloccare un problema che è da anni sul tappeto
e che necessita di una parola definitiva, perché di petizioni di
principio, come diceva giustamente anche il Consigliere Riccarand,
ne abbiamo fatte troppe.
Gli altri due argomenti che abbiamo sollevato meritano una
attenzione particolare da parte dell'Assessore: prendiamo atto che
ci sarà questa riunione, dove saranno trattati questi problemi;
però devo rimarcare il fatto che durante lo scorso anno il
personale addetto alla tratta Aosta-Pré-Saint-Didier ha sofferto
disagi notevolissimi. A seguito dell'incontro che abbiamo avuto con
le organizzazioni sindacali è emersa chiaramente la possibilità di
effettuare ugualmente i lavori senza chiudere al traffico l'intera
linea: infatti ci hanno detto che anche in passato questo è stato
fatto. E' chiaro che dal problema della smilitarizzazione, del
collegamento ferroviario Aosta-Martigny, al problema del personale,
ci sono due livelli: non confondiamoli, sono due cose
sostanzialmente diverse.
Chiediamo un impegno costante da parte dell'Assessore,
soprattutto in previsione di questo incontro, per risolvere non
dico i problemi più grossi che richiederanno un approfondimento
maggiore, ma almeno questi che toccano da vicino esigenze di
lavoratori.
