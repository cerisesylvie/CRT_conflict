Classificazione
FINANZA REGIONALE E LOCALE
Partecipazioni azionarie regionali
INFORMAZIONE
Radiotelecomunicazioni



Oggetto del Consiglio n. 2446 del 24 gennaio 2007 - Resoconto
OGGETTO N. 2446/XII - Approvazione dell'acquisto di n.
400.000 azioni di INVA S.p.A. da Telecom S.p.A. ai sensi della l.r.
n. 12/1997.
Il Consiglio
Richiamata la legge regionale 17 agosto 1987, n. 81, e
successive modificazioni, con la quale la Regione ha promosso la
costituzione di una società per azioni denominata INVA S.p.A.
operante nel settore dello sviluppo dell'informatica;
Sottolineata l'importanza che assume l'innovazione
tecnologica nell'ambito della evoluzione della Pubblica
Amministrazione secondo quanto disposto dal D.Lgs. n. 82 del 2005,
Codice della Pubblica Amministrazione Digitale, che rende
obbligatoria l'innovazione nella PA attraverso il posizionamento in
rete dei propri servizi ed informazioni; rendendo gli stessi
accessibili sempre ed ovunque ai cittadini ed alle imprese;
Ricordate le ulteriori sfide cui sono chiamate le pubbliche
amministrazioni nel recepire la comunicazione COM (2005) 229 del
giugno 2005 della Commissione delle Comunità Europee, denominata
I2010, che, nel definire gli orientamenti di massima per le
politiche europee della società dell'informazione e dei media,
propone tre obiettivi prioritari: la realizzazione di uno spazio
unico europeo dell'informazione; il rafforzamento dell'innovazione
e degli investimenti nella ricerca sulle tecnologie
dell'informazione e della comunicazione (TIC); la realizzazione di
una società dell'informazione e dei media basata
sull'inclusione;
Ricordato che, sulla base di quanto disposto dall'articolo 3
della l.r. n. 81/1987 (sostituito dall'articolo 4 della l.r. 12
luglio 1996, n. 16) e dell'articolo 2 dello Statuto della INVA
S.p.A., la sua finalità sociale esclusiva è la realizzazione e la
gestione del sistema informativo della Regione e che, "in analogia,
tale esclusiva finalità sociale può essere applicata anche in
riferimento agli enti pubblici territoriali valdostani e all'USL,
in possesso della qualità di socio";
Viste le valutazioni positive espresse durante le assemblee
della società, oltre che dalla Regione anche dal Comune di Aosta e
dall'azienda USL, circa l'importanza di poter disporre di
un'organizzazione propria di supporto agli enti che, grazie alla
continuità del rapporto, alla valorizzazione delle competenze
organizzative, normative e tecnologiche, permetta agli stessi di
attuare quanto indicato nei piani di e-government e nel quadro
strategico I2010;
Ricordato inoltre, come, nel corso degli anni, la società
INVA S.p.A. abbia rappresentato un costante supporto per lo
sviluppo di progetti applicativi, tecnologici e di servizi promossi
dalla Regione e dagli enti pubblici soci;
Rilevato che il tema dell'affidamento di servizi e di
concessione di servizi pubblici alle società miste pubblico-privato
(c.d. "in house") è stato oggetto, in questi ultimi anni, di
numerosi orientamenti giuridici e giurisprudenziali a livello
comunitario e a livello nazionale, volti a stabilire precise
condizioni e vincoli;
Richiamato il comma 1 dell'articolo 4 della l.r. n. 81/1987
che prevede che alla Regione sia riservata la proprietà di almeno
il quaranta per cento delle azioni e la somma delle azioni di
proprietà della Regione, degli altri enti pubblici territoriali
valdostani e dell'USL debba essere superiore al cinquanta per cento
delle azioni stesse;
Ricordato che, attualmente, la società è partecipata al 40%
dalla Regione, al 15% dal Comune di Aosta, al 5% dall'Azienda USL
e, per il restante 40%, da un partner privato Telecom Italia
S.p.A., società risultante dall'operazione di fusione con la "Ing.
Camillo Olivetti & C. S.p.A.", già socio di INVA S.p.A. dalla
data della sua costituzione;
Visto che si è proceduto ad un confronto con il socio privato
per condividere un percorso evolutivo verso un assetto societario
interamente pubblico, percorso che si è concluso con la
disponibilità della Telecom Italia S.p.A. a cedere le azioni di
INVA S.p.A.;
Considerato che l'Azienda USL ha manifestato, con nota in
data 14 novembre u.s., l'intenzione di sottoscrivere n. 50.000
azioni delle 400.000 messe in vendita da Telecom Italia
S.p.A.;
Rilevato che in relazione al prezzo richiesto da Telecom
Italia S.p.A. per la cessione delle azioni, di euro 1.300.000, è
stata incaricata, con deliberazione n. 3487 in data 24 novembre
u.s., la Finaosta S.p.A., ai sensi dell'articolo 6 della legge
regionale 16 marzo 2006, n. 7, di effettuare, tramite una società
specializzata, la verifica del valore richiesto;
Considerato che, con nota prot. n. 181/SAI in data 5 dicembre
u.s., la Finaosta S.p.A. ha comunicato gli esiti della verifica del
valore richiesto da Telecom Italia S.p.A., ritenuto congruo,
propone di acquistare n. 400.000 azioni, pari al 40% delle azioni
di INVA S.p.A. da Telecom Italia S.p.A., al prezzo di euro
1.300.000, o un numero di azioni inferiore, nel caso di esercizio
del diritto di prelazione da parte degli attuali altri soci, al
prezzo proporzionale alla quota di azioni da acquistare;
Atteso che l'obiettivo di assetto societario a medio termine
prevede l'allargamento della compagine societaria a favore di altri
enti pubblici valdostani e/o l'incremento della quota da parte
degli attuali soci, pur mantenendo la maggioranza delle azioni in
capo alla Regione;
Ricordato che, ai sensi dell'articolo 32 della legge
regionale 10 aprile 1997, n. 12, trattandosi di partecipazione che
supera il 50%, l'acquisizione è di competenza del Consiglio
regionale;
Richiamata la deliberazione della Giunta regionale n. 1766 in
data 15 giugno 2006 concernente l'approvazione del bilancio di
gestione per il triennio 2006/2008, con decorrenza 16 giugno 2006,
e di disposizioni applicative;
Visto il parere favorevole rilasciato dal Direttore delle
Finanze del Dipartimento Bilancio, Finanze, Programmazione e
Partecipazioni regionali, ai sensi del combinato disposto degli
articoli 13, comma 1, lettera e) e 59, comma 2, della legge
regionale 23 ottobre 1995, n. 45, sulla legittimità della presente
deliberazione;
Visto il parere della II Commissione consiliare
permanente;
Con l'emendamento della Commissione stessa;
Delibera
1) di approvare l'acquisto di n. 400.000 azioni di INVA
S.p.A., pari al 40% del capitale sociale, dalla Telecom Italia
S.p.A., al prezzo di euro 1.300.000 (unmilionetrecentomila), o di
un numero di azioni inferiore, nel caso di esercizio del diritto di
prelazione da parte degli attuali altri soci, al prezzo
proporzionale alla quota di azioni da acquistare;
2) di delegare la Giunta regionale ad adottare ogni
provvedimento di esecuzione per addivenire alla stipulazione
dell'atto di acquisto di cui si tratta;
3) di autorizzare la Giunta regionale a cedere azioni della
INVA S.p.A. ad altri enti pubblici, mantenendo la proprietà di
almeno il 51% del capitale sociale in capo alla Regione.
Presidente
- Originariamente il titolo della proposta di
atto amministrativo pervenuta dalla Giunta regionale recava la
seguente dicitura:
"Approvazione dell'acquisto di n. 350.000
azioni di INVA S.p.A. da TELECOM S.p.A. ai sensi della l.r. n.
12/1997.".
Su tale atto c'è il parere unanime della II
Commissione con l'emendamento sostitutivo del titolo, proposto
dalla Commissione stessa, il cui testo recita:
Emendamento
Il titolo della proposta di atto amministrativo è così
sostituito: "Approvazione dell'acquisto di n. 400.000 azioni di
INVA S.p.A. da TELECOM S.p.A. ai sensi della l.r. n.
12/1997.".
Presidente
- La parola al Presidente della Regione,
Caveri.
Caveri (UV)
- Credo che la questione sia ben nota e
deriva da una serie di vicende molto complesse che originano da una
serie di sentenze della Corte europea di giustizia che si sono
occupate delle cosiddette "società in house", cioè interamente o
parzialmente pubbliche, che in passato si occupavano, nei diversi
settori dei servizi, di fornire questi medesimi servizi ai soci
pubblici. La Corte europea di giustizia ha chiarito nel tempo e, in
ultimo, si è meglio definito il quadro normativo nazionale sulla
base della celebre e recente "legge Bersani"; questo quadro
giuridico esplicita in maniera netta la tipologia di necessità che
ci deriva dalla situazione di "INVA", con un socio "Telecom" che è
in "Telecom", perché questa società ha ereditato le azioni ex
"Olivetti".
La scelta di acquisizione di queste azioni consente alla Regione
di avere in questo settore strategico per la Valle d'Aosta una
"società in house" che possa operare con i limiti della
legislazione vigente, in particolare oggi la legislazione vigente -
la "Bersani" - fa sì che da una parte le "società in house" non
abbiano impedimenti per lavorare per i propri soci, mentre allo
stato attuale, con grande protesta di grandi società pubbliche che
operano nei servizi, non c'è la possibilità da parte loro di
partecipare alle gare di appalto. Questo è un tema oggi di grande
discussione soprattutto da parte di chi, come il Friuli Venezia
Giulia o altre Regioni italiane, come le Marche, hanno società che,
pur essendo a capitale regionale, sono estremamente performanti
anche sul mercato, ma questo è altro argomento.
Oggi, con questo acquisto, fotografiamo la situazione, ci
dotiamo di una "società in house" senza quei limiti e quegli
impedimenti che, invece, derivavano da una parte dalle direttive
comunitarie, dalle susseguenti e molto chiare determinazioni
giurisprudenziali della Corte europea di giustizia e, in ultimo,
anche dalle definizioni ulteriormente calzanti che sono derivate
dall'ultima legge nota come "legge Bersani".
Presidente
- Dichiaro aperta la discussione generale.
La parola al Consigliere Bortot.
Bortot (Arc-VA)
- Ci dispiace che non abbiamo potuto
discutere dell'interpellanza al punto 21, perché siamo favorevoli
all'acquisto, ma vorremmo discutere delle strategie che il
Consiglio dovrà darsi e delle indicazioni programmatiche e
operative da dare a "INVA". Ho già detto prima: abbiamo previsto
dal bilancio, nel triennio a disposizione, decine di milioni di
euro; dovremo far sì che vengano spesi non tanto con una serie di
deliberazioni scollegate una dall'altra, quanto invece con una
strategia precisa, perché si sia in grado di fornire dei servizi
agli abitanti della Valle d'Aosta.
Discuteremo dopo l'interpellanza... siamo per il voto
favorevole.
Presidente
- La parola al Consigliere Tibaldi.
Tibaldi (CdL)
- Il Presidente Caveri ha giustificato
questa operazione esclusivamente da un punto di vista giuridico,
imputando al recente "decreto Bersani" la necessità di perfezionare
un assetto societario di "INVA" quale esigenza imprescindibile
altrimenti determinati servizi non potrebbero essere erogati
secondo l'attuale normativa.
Anzitutto diciamo che, al di là di giustificazioni giuridiche,
c'è una scelta politica che non so come mai il Presidente non ha
voluto evidenziare. La scelta politica è quella di allargare a
quasi la totalità del capitale la partecipazione della Regione in
questa società "INVA", che indubbiamente si occupa di un settore
strategico che è quello dell'informatizzazione del comparto della
pubblica Amministrazione regionale, ma che è diventato strategico -
e una risposta dell'Assessore Marguerettaz ad una nostra
interpellanza nella scorsa edizione consiliare è stata illuminante
-, perché chi ha avuto le responsabilità politiche nei vari
momenti, dal 1985 ad oggi, ha fatto sì che crescesse a dismisura
questa società.
È una società che è cresciuta a dismisura, fino a far diventare
la sua presenza potremmo dire "tentacolare" e che ha messo fuori
mercato qualsiasi altra iniziativa analoga proveniente da operatori
privati che volessero intraprendere rapporti di servizio con la
pubblica amministrazione. Questa crescita smisurata si è verificata
anche da un punto di vista occupazionale, con "INVA" che è passata
dai 15 dipendenti di 20 anni fa ai 200 dipendenti attuali, ma sta
di fatto che è diventata una monopolista del mercato. Allora non è
la prima volta che la Regione alimenta situazioni di monopolio di
mercato in una Valle d'Aosta dove l'economia è già frenata e
condizionata da una presenza del pubblico eccessiva in rapporto a
un dinamismo privato che lo stesso Presidente Caveri, più volte, ha
detto di essere piuttosto "fiacco". Sinceramente non è che abbiamo
questo entusiasmo che ha dimostrato poco fa il collega Bortot,
forse più per ragioni di disciplina di partito che non può
contestare il "decreto Bersani", ma sinceramente, Presidente, le
motivazioni politiche ci è parso di non sentirle assolutamente!
Come giustificare questa sottoscrizione di capitale che anche in
questa s.p.a. vede la Regione protagonista di un'altra fetta di
mercato importante e che marginalizza altre iniziative che
potrebbero essere invece utilmente avviate nella nostra Regione nel
settore informatico e telematico. Penso che il Presidente Caveri
sia a conoscenza delle iniziative che in questi anni sono sorte e
che sono morte sul nascere, perché il privato è stato fagocitato o
emarginato da "INVA", e questo senza nulla togliere alla
professionalità di "INVA", che è qualitativamente cresciuta grazie
all'importanza che ha via via assunto, ma è una "INVA" oggi che va
ad invadere anche il mercato occupazionale! Sappiamo che diverse
professionalità umane sono prestate da "INVA" alla pubblica
amministrazione e a vari enti e organismi e assessorati della
pubblica amministrazione, e ciò in palese elusione delle norme
concorsuali per l'accesso ai pubblici ruoli.
A noi piacerebbe capire da lei, Presidente, qual è la strategia
di fondo che la Regione intende attuare in questa società, oggi,
alla luce di questa partecipazione maggioritaria e accresciuta che
ci sarà a seguito dell'approvazione di questa deliberazione; è
un'altra situazione di mercato che riteniamo preoccupante, perché
dove c'è il monopolio spesso il servizio perde di qualità e di
attrattività e questo a danno dell'utenza. L'utenza in questo caso
è la pubblica amministrazione, "in primis" la Regione con questa
sua "società in house" che agirà in questo regime di protezione e
di esclusività, ma naturalmente non riusciamo a capire quali
possano essere le garanzie di affidabilità e di qualità un domani
per la Regione che diventa percipiente di questo servizio da parte
di "INVA".
Crediamo quindi, Presidente, che, al di là di qualche
giustificazione giuridica che lei ha voluto annunciare in esordio
di dibattito, siano necessarie delle motivazioni politiche più
profonde, perché ad oggi ci sono sconosciute, o perlomeno riusciamo
a interpretarle secondo i canoni che poc'anzi ho finito di
illustrare.
Presidente
- Se nessun altro chiede la parola, dichiaro
chiusa la discussione generale.
La parola al Presidente della Regione, Caveri.
Caveri (UV)
- Sono talvolta stupito, collega Tibaldi, di
considerare il fatto che lei più volte si è fatto dire da questi
banchi le ragioni per le quali riteniamo che "INVA" debba diventare
una "società in house", quindi era per brevità che avevo riassunto
le ragioni giuridiche che oggi ci portano a questa scelta, che però
è una scelta politica che, non più tardi del Consiglio scorso, le è
stata ampiamente motivata dall'Assessore responsabile. Le è stato
anche ricordato che questo assioma che lei fa fra assenza e
scomparsa eventuale di "INVA" e maggiore prosperità delle aziende
locali del settore, sia un assioma facilmente smontabile, perché se
non avessimo in una logica protettiva del nostro mercato, non
protezionistica del mercato, la presenza di un'impresa
significativa qual è "INVA", è assai probabile che il lavoro che
passa attraverso "INVA" con l'importante presenza di capitale umano
residente in Valle d'Aosta e con una miriade di aziende che ruotano
attorno a "INVA", sono convinto che, come è facilmente dimostrabile
nel settore ad esempio affine delle telecomunicazioni, ci
troveremmo di fronte a un triste "
Deserto dei Tartari"
dell'imprenditoria locale, aggrediti come saremmo da autentici
colossi di provenienza esterna, che si farebbero un baffo della
necessità di far lavorare, che è invece implicita nella "mission"
di "INVA", le aziende locali.
Io non cerco quindi di convincere lei, lei non credo che
convincerà me; abbiamo una visione del liberismo che è diversa,
ritengo che il mercato in alcuni settori strategici vada attenuato
anche da una mano pubblica che possa consentire di evitare delle
storture; lei, invece, come più volte ha affermato, è un liberista
puro, quindi ritiene che la mano invisibile del mercato possa agire
in settori delicati qual è questo. Credo che anche se passassimo
l'intero pomeriggio come il serpente di Kipling, a ipnotizzarci
reciprocamente, non ci potremmo convincere. Ritengo che questo tipo
di scelta sia una scelta giusta sotto il profilo giuridico, ma il
profilo giuridico sottende sempre una scelta politica.
Presidente
- La parola al Consigliere Sandri, per
dichiarazione di voto.
Sandri (GV-DS-PSE)
- Apprezziamo questo provvedimento, in
quanto giunge al termine di una fase abbastanza difficile,
soprattutto giunge come "il cacio sui maccheroni", in quanto
consente di avere una società totalmente di proprietà pubblica, che
può rientrare in tutta quell'evoluzione della normativa nazionale
che si è prodotta a partire dal "decreto Bersani", con tutte le
liberalizzazioni. Fra l'altro credo che in queste ore si stia
trattando il testo della Lanzillotta, per andare a mettere nuovi
paletti sulla liberalizzazione in questo settore.
Avere una società totalmente pubblica credo sia assolutamente
positivo e i dati positivi poi sono altri 2 che volevo segnalare,
che saranno poi occasione di un dibattito in un'interpellanza il
prossimo Consiglio e che abbiamo già predisposto. Il primo è che si
è messo in questa deliberazione di poter rivendere queste azioni ad
altri enti pubblici della Valle d'Aosta: questo è importante,
perché consente che "INVA" diventi punto di riferimento per tutti
gli enti locali e gli enti pubblici regionali, e non abbia
limitazioni di sorta in questa sua attività. La seconda questione è
che credo si possa valorizzare la capacità di "INVA" in termini di
telecomunicazioni. Bisogna sapere che "INVA" è un operatore di
telecomunicazioni a tutti gli effetti, che potrebbe quindi mettersi
a gestire un servizio di telefonia pubblica, sia fissa che mobile,
potrebbe gestire un "ADSL" oltre che tutta una serie di passaggi
estremamente importanti, perché abbiamo visto in questi anni che le
grandi società privatizzate "Telecom", "Fastweb"..., vengono a
mettere la banda larga ad Aosta, ma ovviamente non si curano di
Saint-Barthélemy o di altre zone. "INVA" potrebbe quindi avere come
operatore delle telecomunicazioni una straordinaria funzione per
mettere tutti i Valdostani, indipendentemente dalla loro residenza,
nelle stesse condizioni di fronte alla nuova società
dell'informazione e dell'innovazione.
Approveremo pertanto questo progetto di legge e ci riserviamo,
nel prossimo Consiglio, di affrontare più nel dettaglio gli
obiettivi che riteniamo opportuno dare a questa società, che
finalmente diventa della Valle d'Aosta.
Si dà atto che, dalle ore 17,29, presiede il Presidente
Perron.
Président
- S'il n'y a pas d'autres collègues qui
souhaitent intervenir, je soumets au vote l'acte avec l'amendement
de la II
e
Commission:
Conseillers présents et votants: 29
Pour: 26
Contre: 3
Le Conseil approuve.
