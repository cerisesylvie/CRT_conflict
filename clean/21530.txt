Classificazione
TURISMO E INDUSTRIA ALBERGHIERA



Oggetto del Consiglio n. 1298 del 11 maggio 2005 - Resoconto
OGGETTO N. 1298/XII - Indagine amministrativa sulla gestione
dell'AIAT di Aosta. (Interrogazione)
Interrogazione
Premesso:
- che un'indagine della Magistratura, avviata nell'autunno
2003, ha evidenziato numerose irregolarità nel censimento dei dati
turistici da parte dell'AIAT di Aosta;
- che, sull'argomento specifico e sull'esigenza generale di
avere dati più attendibili in merito ai flussi turistici in Valle
d'Aosta, il gruppo consiliare de La Casa delle Libertà ha proposto
un'interpellanza nel dicembre 2003;
- che, per fare chiarezza sulla gestione pregressa dell'AIAT
di Aosta, la Regione ha successivamente avviato un'indagine
amministrativa per effettuare i doverosi approfondimenti;
- che, anche se l'inchiesta della Magistratura non ha
ravvisato l'esistenza di precise responsabilità penali, è comunque
emersa una situazione di totale disordine all'interno dell'AIAT di
Aosta;
ciò premesso, i sottoscritti Consiglieri regionali
Interrogano
l'Assessore delegato per sapere:
1) a quale periodo si riferisce l'indagine amministrativa di
cui in Premessa e quali esperti sono stati incaricati a tal
fine;
2) quali conclusioni sono emerse dall'indagine avviata dalla
Regione;
3) se corrisponde al vero la notizia di un eccesso di spese
di rappresentanza e di ospitalità: in caso affermativo, quali sono
stati i beneficiari e qual è stata - nel periodo considerato -
l'incidenza dei rispettivi ammontare sul bilancio
dell'ente;
4) se sono ravvisabili responsabilità in capo ad alcuno degli
amministratori o dei dipendenti dell'AIAT aostana.
F.to: Tibaldi - Lattanzi - Frassy
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Prima di affrontare le questioni poste con
l'interrogazione, vorrei ricordare che le AIAT, come previsto dalla
legge regionale vigente - n. 6/2001 -, sono enti dotati di
autonomia amministrativa, gestionale, patrimoniale, contabile e
finanziaria, rispetto alle quali la Regione dispone di un potere di
controllo limitato all'esame preventivo delle deliberazioni
concernenti lo statuto, i bilanci di previsione e il rendiconto. La
gestione amministrativo-contabile di ogni azienda è inoltre
sottoposta al controllo esercitato dal Collegio dei revisori dei
conti, i quali riferiscono all'assemblea dell'esito degli
accertamenti effettuati formulando eventuali rilievi e
suggerimenti. I revisori dei conti sono inoltre tenuti a fornire
alla Regione sia informazioni sulle eventuali ispezioni effettuate,
sia - su espressa richiesta - ogni informazione e notizia che essi
abbiano facoltà di ottenere per effetto della loro appartenenza al
Collegio. Vorrei ancora segnalare che la Regione esercita il potere
di scioglimento degli organi delle aziende in caso di gravi
irregolarità amministrative per gravi violazioni di leggi, di
regolamenti o di direttive regionali, e per altre gravi disfunzioni
o mancanze tali da compromettere il normale funzionamento
dell'AIAT.
La legge regionale istitutiva delle AIAT ha dunque conferito ai
nuovi enti un'ampia autonomia, cui viene correlata la conseguente
responsabilità, nella gestione delle risorse disponibili,
demandando alla Regione il controllo di sola legittimità sugli
atti, e ai revisori dei conti quello sempre di mera legittimità su
tutti gli atti di competenza degli enti con esclusione per l'una
come per gli altri di ogni potere di controllo e di sindacato sul
merito degli atti compiuti dagli enti medesimi. Vorrei aggiungere
inoltre sulla questione che questa Giunta scelse a suo tempo di
cambiare il proprio rappresentante nell'AIAT, che era il Presidente
all'atto delle vicende segnalate, e ciò fra l'altro mi avrebbe
creato qualche "mal di pancia", secondo alcune rivelazioni di
stampa, di cui il mio avvocato ed io seguiamo con curiosità gli
esiti. Ciò premesso, si offrono le seguenti indicazioni sulle
questioni poste.
Per quel riguarda le prime due domande, in sede di rilevazione
dei dati di affluenza turistica nel territorio di competenza
dell'AIAT di Aosta occorre precisare che da parte della Regione non
è stata disposta un'indagine amministrativa, ma quanto indicato fa
riferimento a un controllo effettuato dagli uffici competenti verso
la fine del 2003, in relazione ai dati che la medesima azienda
aveva fornito relativamente al 2002, i quali ad un esame più
puntuale e anche guardando delle statistiche, erano parsi per
alcuni periodi del medesimo anno di dubbia esattezza, atteso che
gli stessi indicavano in taluni casi dei dati palesemente errati:
presenze superiori alla capacità ricettiva dei singoli esercizi,
solo per fare un esempio, e andamenti complessivi in controtendenza
rispetto a quelli registrati nei medesimi periodi nelle altre
località della regione. Va precisato che analoghe incongruenze
erano state d'altra parte registrate in sede di chiusure mensili
nel corso del medesimo anno 2003 e che le stesse avevano costretto
gli uffici dell'Assessorato, in più occasioni, a formulare all'AIAT
di Aosta richieste di ulteriori verifiche e conseguenti rettifiche
dei dati forniti. Al riguardo era stato interpellato in più
occasioni l'operatore dell'azienda incaricato dell'imputazione nel
sistema informatico regionale dei dati risultanti dalle schede
cartacee denominate "modello C 59 ISTAT", il quale candidamente e
sistematicamente conveniva su quanto di volta in volta rilevato,
attribuendone la causa a meri errori materiali o a semplici
dimenticanze, impegnandosi nel contempo a correggere i dati
rivelatisi grossolanamente errati.
Dei frequenti problemi di corretta imputazione dei dati era
stato anche informato il Presidente dell'azienda in questione, che
comunicò l'intenzione di affidare l'operazione di cui trattasi ad
altro impiegato. Mentre dunque i dati dei diversi mesi del 2003
venivano di volta in volta, sia pure faticosamente, ripristinati
nella loro esattezza, permanevano ancora dei dubbi su quelli
relativi all'anno precedente, il 2002, in relazione ai quali
l'Assessorato ritenne opportuno un approfondimento, decidendo
infine di acquisire direttamente presso gli esercizi ricettivi
tutti i modelli "C 59" dell'anno in questione, per un controllo "a
tappeto". Devo dire che non è stato semplice perché le schede
ammontavano ad alcune decine di migliaia. Nel frattempo la Procura
della Repubblica di Aosta chiedeva all'Assessorato informazioni
riguardanti i dati di affluenza turistica forniti dall'AIAT e la
consegna dei suddetti modelli "C 59".
Come è noto l'indagine effettuata non rilevò fatti penalmente
rilevanti, benché il conteggio manuale effettuato sui modelli
acquisiti avesse evidenziato un'eccedenza di presenze riferita al
2002 di circa 150 mila unità. Avvalendosi dei conteggi effettuati
dalla Procura, la Regione perveniva quindi ad una rideterminazione
dei contributi spettanti all'azienda interessata per il 2003, i
contributi regionali a favore dell'azienda sono commisurati
all'entità delle presenze turistiche registrate nell'anno
precedente. Il contributo spettante all'azienda veniva - sulla base
dei dati corretti - ridotto di circa 50 mila euro, che sono stati
reincamerati con un meccanismo di riacquisizione.
Nella risposta ai punti 3 e 4, premesso quanto inizialmente
precisato sulla questione dei controlli effettuati dalla Regione
nei confronti delle AIAT, occorre evidenziare che la questione
riguardante le spese di rappresentanza e di ospitalità effettuate
dall'ente, non è collegata alla vicenda di cui sopra, riguardante
unicamente la rilevazione dei dati statistici. Sulla questione
delle spese di ospitalità e di rappresentanza l'Assessorato è
intervenuto mediante una formale richiesta risalente al dicembre
2003 al Collegio dei revisori dei conti, volta a verificare se da
parte degli stessi fossero state riscontrate anomalie sulla
legittimità. La richiesta faceva riferimento al triennio 2001-2003.
Il Collegio rispondeva con una relazione in cui, pur evidenziando
imperfezione negli atti esaminati e nelle procedure seguite, non
evidenziava tuttavia puntuali censure di legittimità in merito sia
ad un eventuale eccesso di spese sostenute a tal fine, sia in
ordine all'inerenza delle spese stesse rispetto alle finalità
istituzionali dell'ente.
Naturalmente se confrontiamo le spese in questo settore fra
l'AIAT di Aosta in quel periodo e le altre AIAT, c'è da rimanere
vivamente colpiti. In proposito va precisato che a dette
conclusioni il Collegio è pervenuto soprattutto per quanto attiene
l'inerenza delle spese rispetto alle finalità istituzionali,
nell'impossibilità di sindacare in termini di legittimità scelte
riferibili sostanzialmente al merito di determinate iniziative.
Dovessi operare una sintesi, direi che il Collegio, su nostra
richiesta, ha verificato una grave confusione amministrativa,
confusione che ha portato la gestione successiva a mettere ordine e
che riguardava nei suoi aspetti sostanziali secondo la relazione
presentata il 26 febbraio 2004 dai dottori Claudio Benzo, Luigi
D'Aquino e Paolo Della Valle, errori contabili, tardive
regolarizzazioni della liquidazione delle spese, non sono stati
trovati alcuni mandati di pagamento, si sono evidenziate delle
differenze di importo fra i giustificati di spese e i mandati di
pagamento.
Questa vicenda - che, come ripeto, su nostra esplicita richiesta
di approfondimento - non ha evidenziato nulla che secondo il
Collegio avesse una rilevanza di tipo penale, ci fa riflettere sul
futuro dei controlli. È molto giusto, in una logica federalistica,
che la Regione si limiti a un visto di legittimità, ma è probabile
che in un prossimo futuro una qualche riflessione su degli
indicatori minimi, che evitino il paradosso che un presidente di
azienda di soggiorno spenda infinitamente di più in spese di
rappresentanza di quanto possa spendere un assessore regionale,
questi sono meccanismi di tutela che porremo nella discussione sul
nuovo provvedimento. Già oggi il Collegio dei revisori, che
controlla tutte le AIAT, ha segnalato a tutti i presidenti la
necessità di un'attenzione a queste vicende.
Presidente - La parola al Consigliere Tibaldi.
Tibaldi (CdL) - Sono soddisfatto della risposta, anche perché se
è vero che questa interrogazione ha una visione retrospettiva di
alcuni fatti accaduti in passato, si evince che c'è una volontà di
legiferare e di controllare in maniera più puntuale l'attività
svolta da certi enti come le AIAT, la cui autonomia deve essere
garantita, ma la cui sobrietà di gestione amministrativa deve
essere puntualmente verificata.
È vero che dalle indagini relative alle irregolari attribuzioni
delle presenze dell'AIAT di Aosta i due indagati, che sono un
dipendente e un ex Presidente, sono stati assolti dalla
Magistratura, ma è molto interessante l'osservazione con cui il
Pubblico Ministero ha ordinato l'archiviazione del procedimento.
Dall'inchiesta è emersa una situazione di totale disordine
nell'AIAT di Aosta e questo è un fatto molto grave; si legge che
l'indagato immetteva "a casaccio" dati in un computer per poi
passarli alla Regione e anche in base a questi dati di pura
fantasia la Regione provvedeva a liquidare delle somme a favore
dell'AIAT aostana. Questi sono passaggi che fanno riflettere su
come si sia consumata una certa gestione. In un altro passaggio il
Magistrato afferma che non riesce a capire se questo comportamento
fosse dovuto ad assoluta negligenza o imperizia o agisse sotto
ispirazione altrui. Questo è il quadro entro il quale lavoravano,
fino a qualche tempo fa, i dipendenti dell'AIAT di Aosta e
l'aspetto paradossale è che, nonostante questa situazione fosse più
o meno conosciuta dalla Regione, le varie Giunte regionali hanno
riconfermato l'allora Presidente al vertice dell'AIAT di Aosta.
Bisogna "spezzare una lancia" a favore dell'Assessore che ha
avuto il coraggio di prendere le distanze da questo tipo di
gestione. Lei si ricorderà che abbiamo sollevato con
un'interrogazione la questione, lei nel risponderci annunciava
l'inizio di un controllo, forse da noi erroneamente indicato come
indagine amministrativa, ma da lei precisato come "controllo",
tramite revisori dei conti sulle faccende che si erano consumate
nell'AIAT e anche il risultato finale dell'analisi dei revisori ha
evidenziato numerose anomalie. Nella gestione dell'azienda del
turismo di Aosta venivano approvati provvedimenti pur in carenza
del principio di inerenza, cioè si facevano cose non perfettamente
in linea con gli scopi dell'ente, e in alcuni casi non era neppure
rispettato il principio di competenza, cioè le spese venivano
pagate su esercizi differenti. Lo stesso fatto che le spese di
rappresentanza e di promozione - più personale che non a favore
dell'ente - fossero a un livello di esosità superiore addirittura
ai budget disponibili per un assessore regionale, ci fa capire a
che punto eravamo arrivati.
Assessore, la ringraziamo per queste precisazioni, non escludo
che il nostro gruppo torni sull'argomento. Abbiamo appreso che a
livello contabile la Regione ha provveduto a ridurre il contributo
nell'esercizio successivo in ragione del fatto che i valori delle
presenze, gonfiati, avevano creato un moltiplicatore fasullo delle
competenze che dovevano essere attribuite all'AIAT aostana, il
nostro auspicio è che le parole pronunciate a conclusione della sua
risposta siano la volontà di questo Esecutivo nel voler modificare
la legge regionale n. 6/2001 e soprattutto non "abbassare la
guardia" sulla gestione delle AIAT valdostane.
