Classificazione
ASSISTENZA SANITARIA E OSPEDALIERA



Oggetto del Consiglio n. 1241 del 20 maggio 2015 - Resoconto
OGGETTO N. 1241/XIV - Interpellanza: "Notizie in merito
all'uso del nuovo farmaco Sofusbovir da parte delle strutture
sanitarie per la cura dell'epatite C".
Presidente
- Per l'illustrazione, la parola al
Consigliere Fabbri.
Fabbri (UVP)
- Grazie Presidente. Grazie Assessore.
Innanzitutto devo chiedere scusa perché nell'enunciazione
dell'interpellanza c'è stato un refuso nel descrivere il farmaco e
sono state invertite due vocali: non si tratta di Sofusbovir, ma di
Sofosbuvir; comunque, detto questo, tanto non è che la sostanza
cambi. Questa mattina ci siamo occupati di pazienti diabetici e ora
vogliamo anche considerare altri pazienti valdostani che sono
affetti da una gravissima malattia: l'epatite di tipo C, che è
un'infezione virale che ha sull'organismo degli effetti veramente
gravi e devastanti. Si tratta fortunatamente di un numero di
pazienti inferiore ai diabetici, ma non per questo non sono meno
degni di considerazione e di attenzione da parte nostra. Ora,
fortunatamente la ricerca scientifica ha ultimamente messo a punto
questo nuovo farmaco, che non è altro che il capostipite di altri
nuovi farmaci, che sembra avere, almeno su alcuni tipi di
quest'infezione virale, un'azione veramente...come possiamo dire?
risolutiva, in quanto è in grado di sopprimere l'infezione. Questo
farmaco ha una controindicazione: la sua estrema costosità, per
cui, proprio per questo fatto, è stato studiato a lungo anche da
parte delle nostre organizzazioni che si occupano della
rimborsabilità di questi farmaci. L'AIFA e quindi il Ministero
della sanità hanno dato via libera all'applicazione sul territorio
nazionale di questo farmaco e il Ministero della sanità ha
stanziato un miliardo in due anni per la cura di questa patologia
attraverso questo nuovo farmaco. Ora, è una malattia che ha uno
sviluppo epidemiologico, che se non ha, come dicevo prima,
l'importanza del diabete, ha pur sempre una diffusione abbastanza
ampia e presumibilmente anche quella valdostana.
Con quest'interpellanza vogliamo chiedere se in Valle si applica
questa terapia e se i pazienti che necessitano di tale cura abbiano
tutti avuto la possibilità di accedervi vista anche la polemica che
sta montando proprio negli ultimi giorni, indipendentemente poi
dall'interpellanza che è stata presentata. Dicevo, polemica perché
sembra che la diffusione di questa terapia sia un po' a macchia di
leopardo nelle varie regioni italiane, alcune si sono attivate più
di altre e noi ci auguriamo che la nostra, con la sua sanità di
eccellenza, abbia fatto altrettanto.
Allora, le domande che facciamo all'Assessore sono:
"se tale
tipo di terapia venga prevista anche presso le nostre strutture
sanitarie e, qualora ciò non avvenisse, quali siano i motivi;
quanti pazienti sono stati trattati e quanti siano in
trattamento"
e
"quali siano i protocolli che stabiliscono la
possibilità di accesso a tale terapia"
.
Presidente
- Per la risposta, la parola all'Assessore
Fosson.
Fosson (UV) -
Sì, grazie.
Una risposta molto tecnica, tra tecnici, il problema non è
sicuramente da poco ed è stato accompagnato da un ampio dibattito,
emerso anche da alcuni scontri tra Regioni e Ministero in questi
ultimi giorni. Penso che dopo le elezioni regionali lo scontro si
acuirà ancora, perché il problema del finanziamento del nuovo
farmaco è importante. In particolare c'è da considerare l'esposto
del Codacons che ha diffidato il Ministero e le Regioni a livello
centrale per il fatto che, secondo la stessa associazione, quelle
istituzioni dovrebbero acquistarlo loro. Inoltre c'è il Procuratore
Guariniello che prevede un reato addirittura di omissione di cure.
In questi giorni: il Presidente Rossi della Toscana ha detto:
"lo daremo a tutti a quelli con l'epatite C"
, al quale gli
ha risposto il Presidente dell'AIFA Pani dicendo:
"questa è una
boutade soltanto elettorale, perché il protocollo è ben
preciso"
. Come vede, Consigliera Morelli, come in questo caso,
non parlo sempre bene del Presidente della Toscana. È un problema
sanitario importante, a causa dei costi, come lei ha detto, però il
significato sanitario di questo farmaco è davvero risolutivo e
fondamentale se usato per certe categorie.
Rispondo comunque ai suoi quesiti precisi con quanto dice l'ASL:
"nell'Azienda ASL della Valle d'Aosta è autorizzato l'uso del
Sofosbuvir per il trattamento dell'epatite C ed è già da due mesi
che i protocolli sono applicati. Attualmente sono in cura 26
pazienti, 13 dei quali assumono Sofosbuvir in associazione con
ribavirina e 13 che assumono il farmaco con Simeprevir, un altro
nuovo farmaco innovativo per il trattamento dell'epatite C.
Considerata la grande diffusione della malattia e l'elevato
impatto dei costi dei farmaci ad azione antivirale diretta di nuova
generazione, l'AIFA, cioè l'Agenzia Italiana del Farmaco, ha
definito insieme all'AISF (l'Associazione Italiana per lo Studio
del Fegato) un processo di modulazione di accesso alle nuove
terapie, che prevede in via prioritaria il trattamento dei pazienti
in base ad un criterio di urgenza clinica, come definito appunto
dalla Commissione tecnico-scientifica dell'AIFA.
È stato
quindi definito un algoritmo che identifica la migliore terapia per
pazienti affetti da epatite C cronica secondo i criteri di
rimborsabilità approvati dall'AIFA. Le categorie dei pazienti che
rientrano in questo protocollo sono le seguenti:
pazienti
con cirrosi
in classe di Child,...
con risposta
completa a terapia chirurgica, pazienti con recidiva di epatite
dopo il trapianto del fegato, pazienti con epatite cronica con
gravi manifestazioni extra-epatiche,
pazienti con epatite
cronica..."
, e forse questo è il criterio un po' più ampio. Il
protocollo che l'AIFA ha siglato in modo preciso è quindi applicato
alla lettera da noi ormai da due mesi, attraverso un sistema
appropriato, nel senso che le divisioni che danno questo farmaco
sono Gastroenterologia e Malattie infettive, che sulla base
dell'anamnesi scrivono i dati del protocollo, che vengono inviati
all'AIFA la quale in breve tempo li restituisce, dando quindi corso
all'inizio della terapia. Si incrociano dunque il sistema della
rimborsabilità con quello dell'appropriatezza. Le posso dire che, a
mia conoscenza, nessuno dei pazienti che ha fatto richiesta è stato
escluso, anzi mi permetto di dire che addirittura in alcuni casi è
stato applicato il criterio della terapia compassionevole e in
alcuni casi è stato sottolineato anche un allargamento delle
indicazioni.
Rimane quindi questa grossa questione che lei dice: 500 milioni
all'anno che, come ho già riferito al Consiglio, non sono
assolutamente sufficienti; c'è un fondo straordinario stabilito dal
Ministero di cui però non si è ancora stabilita l'erogazione. In
ogni caso i 500 milioni all'anno però non sarebbero sufficienti
assolutamente per la spesa di questa terapia in tutta Italia. Come
le ho riferito, poi in quella riunione degli Assessori cui ho
partecipato, abbiamo insieme all'Alto Adige chiesto se in questi
500 milioni c'erano anche le Regioni a Statuto speciale, creando un
certo disorientamento, perché di questo fondo di 500 milioni 400
milioni erano stati destinati, in realtà, verso altri progetti da
cui noi siamo fuori dal computo. In quella sede quindi mi hanno
risposto che noi di questi 500 milioni ne avremmo in realtà da
dividere con le altre regioni e provincie Autonome solo una parte
ammontante a circa 100 milioni di euro. Con l'Assessore dell'Alto
Adige abbiamo preparato una lettera firmata anche dai Presidenti in
cui significhiamo come questo sia un fondo al di fuori del normale
finanziamento del sistema sanitario. La questione delle recenti
elezioni ha poi bloccato tutto per cui, come le dicevo prima, sarà
sicuramente una questione da rivedere però noi stiamo dando queste
medicine a tutti quelli che rientrano in questo protocollo. Le dico
anche che in assestamento di bilancio abbiamo previsto una somma di
1 milione di euro all'anno per questa terapia, che è salvavita, su
cui mi sembra non si possa discutere.
Presidente -
Ha chiesto la parola il Consigliere
Fabbri.
Fabbri (UVP) -
Sì, grazie. Grazie Assessore.
Certamente l'autonomia ha oneri e onori, lei mi ha detto adesso
che purtroppo rientriamo solo in parte in questo finanziamento, ciò
non toglie che...almeno speriamo che poi si riesca a controbattere
questo tipo di suddivisione. Ciò non toglie che giustamente la
nostra sanità è sempre stata...come possiamo dire? gestita
nell'ottica di dare la copertura maggiore ai nostri concittadini e
in questo caso veramente potremo dare un farmaco salvavita ad un
numero tutto sommato abbastanza limitato di pazienti e che da
questa terapia avranno un beneficio addirittura vitale da quello
che si sa. Sono terapie costose, costosissime, è vero, però mano a
mano che il numero di queste terapie aumenta diminuisce il prezzo;
addirittura se si riuscisse a trattare tutti i pazienti italiani
che necessitano, secondo il protocollo AIFA, di questa terapia, da
quelle note che io ho avuto addirittura il prezzo scenderebbe
proprio drasticamente. Speriamo che così avverrà in futuro, nel
frattempo possiamo tranquillizzare i nostri concittadini che
vengono curati nel modo migliore possibile, soprattutto devo dire
qui che vengono curati secondo i protocolli dell'AIFA, senza figli
e figliastri, e questa è una cosa estremamente importante ed
estremamente consolatoria. Grazie.
Presidente -
Punto 21 all'ordine del giorno.
