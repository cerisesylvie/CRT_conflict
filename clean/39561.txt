Classificazione
CREDITO
Consorzi garanzia fidi



Oggetto del Consiglio n. 2705 del 18 aprile 2017 - Resoconto
OGGETTO N. 2705/XIV - Interpellanza: "Tutela del credito
vantato dalla Regione nei confronti del Confidi CTS".
Rosset (Presidente) -
Punto 21 all'ordine del giorno; ha
chiesto la parola il consigliere Perron, ne ha facoltà.
Perron (UV) -
Non è in aula il Presidente Marquis, quindi
mi rivolgo a lei, Assessore, per dirle che avremmo gradito nello
scorso Consiglio - quello ancora prima, non questo - che il
Presidente Marquis facesse comunicazione di una sentenza
particolarmente importante. Nel senso che è prassi che il Governo
comunichi all'esame del Consiglio almeno le sentenze dove la
Regione risulta vincitrice. Qui la posta in campo è anche
importante. È una sentenza (n. 15/2017) che riafferma da una parte
un principio molto forte, cioè che le risorse che la Regione
indirizza ai Confidi devono - in questo caso dovevano - essere
destinate a sostegno di medie e piccole imprese operanti sul
territorio della Valle d'Aosta. Dall'altra parte c'è anche una
questione di entità della posta in gioco: a seguito del percorso
che decise di intraprendere il CTS, noi indirizzammo una lettera -
lei, Assessore, avrà avuto modo di vederla - chiedendo la
restituzione di questo denaro, parliamo di qualcosa come di 5
milioni di euro. Quindi non è proprio un passaggio di poco conto.
Ecco perché avremmo gradito che ci fosse stata data una
comunicazione in questo senso. La sentenza è molto chiara, nel
senso che il costituitosi nuovo consorzio ha pacificamente
modificato, in un ambito totalmente diverso, il destinatario dei
finanziamenti. Quindi, da questo punto di vista, ha incluso nelle
imprese che beneficiano, o beneficiavano, di questi finanziamenti
un territorio molto più ampio e forse - noi osiamo dire - anche un
po' a discapito delle imprese operanti in Valle d'Aosta. Questa
sentenza
remet les pendules à l'heure
, per usare
un'espressione che piace a lei, stabilisce che la restituzione del
denaro doveva essere disposta dalla Regione per una vincolata
coerenza, proprio per allineare la nuova situazione
giuridico-fattuale determinatasi imponendo ancora una coerenza
attuativo-normativa. E fu il motivo per cui noi chiedemmo a
Confidi, dopo il passaggio che aveva fatto, la restituzione di
questo denaro.
Noi le chiediamo, Assessore, anche un giudizio. Ci siamo
permessi di dirlo, perché, nel momento in cui - pur riconoscendogli
ovviamente totale autonomia di comportamento e di indirizzo -fece
la scelta di consorziarsi con un consorzio del Piemonte, Confidi
CTS precluse, a nostro modo di vedere, la possibilità di costruire
invece magari un grande unico consorzio operante in Valle d'Aosta
con la fusione dei due consorzi esistenti. E questo è il motivo per
cui chiediamo quale giudizio ha lei, quale giudizio ha il Governo
su questo percorso e se sia possibile, in qualche modo, andare a
recuperare questa situazione. Lei sa meglio di me che i due
consorzi vigilati entro un certo termine dovranno produrre delle
garanzie per poter essere ancora iscritti nei consorzi vigilati
della Banca d'Italia. È in atto un percorso perlomeno di dialogo.
Noi avevamo auspicato che i due consorzi si unissero, in tempi
ragionevolmente brevi, in un unico consorzio; vorremmo sapere qual
è il suo giudizio su questo percorso e poi, nel merito di ciò che
produce questa sentenza, vorremmo sapere quali siano le azioni che
il Governo, in modo particolare lei, intende intraprendere per dare
una pronta esecuzione a questa sentenza e se è possibile sapere con
quale tempistica si immagina di procedere, perché la posta in gioco
è abbastanza alta: parliamo di 5 milioni di euro. A questo punto -
è lapalissiano che la Regione abbia un credito - quali sono gli
atti che intende avviare per la tutela di questo credito che si è
originato da questa sentenza?
Presidente -
Ha chiesto la parola l'assessore Chatrian.
Ne ha facoltà.
Chatrian (ALPE) -
. Il collega Perron ci dà la possibilità
di fare il punto della situazione per quanto riguarda la sentenza e
l'illustrazione, che ha già fatto il collega. Nel merito della
risposta, lo stato dell'arte è abbastanza delineato, chiaro a
seguito della sentenza e mi sembra che anche la sentenza entri
pienamente nel merito. Questa interpellanza mi permette di
esprimere soddisfazione per l'esito del contenzioso instaurato da
Confidi CTS, nel frattempo trasformatosi in AscomFidi Nord-Ovest
per effetto della fusione con un consorzio piemontese. La Regione
aveva ritenuto che la fusione comportasse l'obbligo di restituzione
delle somme accantonate nel fondo rischi per il venire meno dei
presupposti stessi del finanziamento regionale. Presupposti
chiaramente individuabili nella volontà legislativa espressa, da
parte nostra, di aderire a quei soli consorzi che operassero in via
esclusiva nel contesto valdostano - conoscete penso molto bene la
parte nostra legislativa - al fine di veicolare, attraverso gli
stessi, contributi pubblici alle imprese locali. Il legislatore
aveva deciso quel percorso per poter sostenere, e quindi aiutare,
le aziende valdostane, le aziende locali.
Con questa sentenza di due mesi fa (14 febbraio 2017) il Tar ha
dato ragione alla Regione, confermando la legittimità dell'operato
dell'Amministrazione regionale, che aveva chiesto al consorzio -
ritenuto privo, a seguito della fusione, dei requisiti previsti
dalla legge per operare come suo intermediario - la restituzione
delle somme accantonate nel fondo rischi e non utilizzate alla data
della fusione. Questo è il passaggio importante e fondamentale. Per
un importo complessivo di circa 5,7 milioni di euro, questo è
l'importo massimo, collega, immagino che lei lo conosca.
Ovviamente, oltre alla giusta soddisfazione per il
riconoscimento del corretto operato dell'Amministrazione, esprimo
un po' di amarezza, perché, per risolvere una situazione che
trovava una chiara e ragionevole disciplina nelle norme di legge
regionale si è dovuto arrivare a una sentenza da parte di un
giudice.
Un po' di amarezza indubbiamente c'è all'interno di questo
percorso, di fronte a una disciplina che mi sembra, e ci sembra,
chiara dal punto di vista normativo di legge regionale. Anche per
questo motivo, da parte mia, e da parte nostra, abbiamo maturato
l'intenzione di proporre alla Giunta, e conseguentemente al
Consiglio regionale, che le somme riversate alla Regione in esito
alla sentenza vengano in ogni caso riassegnate al "sistema
Confidi", affinché a beneficiarne continuino a essere le imprese
locali, lo dicevo poc'anzi. La forma di tale riassegnazione - e qui
il duplice percorso: il fondo di garanzia o di contributo in conto
interessi, quindi le due strade percorribili - e i tempi verranno
condivisi con i consorzi legittimati a operare nel territorio con
l'obiettivo di stimolare gli investimenti e supportare le imprese
operanti in Valle d'Aosta. Il
fil rouge
che gradiremmo, che
vorremmo percorrere, è quello di condividere con i consorzi
legittimati ad operare nel territorio l'obiettivo di stimolare gli
investimenti e supportare le imprese locali nelle misure, nei modi
e nei tempi che dicevo prima.
Per quanto riguarda la seconda domanda ("Quali siano le azioni
che intende intraprendere per dare pronta esecuzione alla sentenza
e con quale tempistica"): considerata la conferma della legittimità
e dell'efficacia del provvedimento che dispone la restituzione
delle somme, il Dipartimento legislativo, quindi in collaborazione
con la Presidenza e con la struttura dell'Assessorato, nel
comunicare l'esito del contenzioso ha precisato che si provvederà
in prima battuta a richiedere l'adempimento spontaneo - quindi in
questi giorni - ad AscomFidi Nord-Ovest. In seconda battuta,
ritengo utile precisare che l'importo che Confidi CTS dovrà
restituire si riferisce solo alla parte non utilizzata per la
copertura di garanzie già in essere; è un "di cui" comunque
importante, a tutela delle garanzie già operanti a favore delle
aziende valdostane. Anche quella parte del fondo, oggi utilizzata a
copertura di operazioni in essere, verrà restituita, ma in un tempo
prolungato - per le motivazioni che dicevo prima - ovvero
proporzionalmente all'estinguersi dei mutui garantiti.
Terzo quesito che ci ha posto ("Quali atti intende avviare per
la tutela del credito vantato dall'ente Regione e originatasi della
sentenza stessa"): nel caso in cui AscomFidi non dovesse procedere
all'adempimento spontaneo dell'obbligo di restituzione, vi sarà il
coinvolgimento dell'Avvocatura regionale per l'avvio delle
procedure di recupero coattivo del reddito. Resta naturalmente
ferma la possibilità, da parte del consorzio, di interporre appello
avverso la sentenza del Tar entro sei mesi dalla data del deposito
della stessa, quindi la scadenza ultima è il 24 ottobre 2017. In
questo caso, la Regione si costituirà in giudizio per difendere le
ragioni già riconosciute in primo grado, opponendosi anche a
eventuali richieste di sospensione dell'esecuzione della sentenza
del Tar.
Dal punto di vista generale, mi sembra di aver cercato di
rispondere ai tre quesiti che ci ha posto. C'è 'amarezza in merito
all'oggetto della seconda domanda, probabilmente si poteva, o si
doveva, evitare di procedere in quei termini quando una legge
legiferata a livello regionale andava in una direzione comunque
diversa rispetto a quanto è accaduto, ciò al di là delle questioni
legali che in questo momento hanno chiuso un primo cerchio legato
alla sentenza di metà febbraio. Questo è un po' il
fil rouge
che, come Governo, intendiamo tenere a seguito della sentenza, come
dicevo poc'anzi.
Presidente -
Per la replica ha chiesto la parola il
consigliere Perron. Ne ha facoltà.
Perron (UV) -
Grazie Assessore. Credo che l'amarezza di
cui lei parla sia un'amarezza che - certamente condividerà con me -
non può essere espressa da nessuno in quest'aula per il
comportamento della Regione. Quando ci sono delle regole, credo che
per tutti, soprattutto per coloro che beneficiano di queste regole,
in modo particolare l'aver ottenuto dei contributi finalizzati a
investire, il rispetto delle regole è certamente dovuto, anche
quando si tratta di regole che forse non coincidono con la propria
visione.
Noi la ringraziamo per le delucidazioni forniteci. Confidiamo
poco nell'adempimento spontaneo, comunque staremo a vedere. Non ci
ha risposto sui tempi, è un argomento sul quale torneremo, in modo
dettagliato, seguiremo l'evolversi della vicenda, perché ci sono
dei tempi - come lei ha citato - legati comunque alla possibilità o
meno di fare ricorso, per il momento la ringraziamo delle
informazioni supplementari forniteci.
