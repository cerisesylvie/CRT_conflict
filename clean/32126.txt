Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI
Corpo forestale valdostano e relative strutture
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Protezione civile
Vigili del fuoco - Difesa antincendi



Oggetto del Consiglio n. 944 del 17 dicembre 2009 - Resoconto
OGGETTO N. 944/XIII - Proposta di regolamento n. 5:
"Disposizioni concernenti la guida e l'immatricolazione dei veicoli
e delle imbarcazioni in dotazione al Corpo valdostano dei Vigili
del fuoco, al Corpo forestale della Valle d'Aosta e alla Protezione
civile della Regione Valle d'Aosta".
CAPO I
DISPOSIZIONI GENERALI
Articolo 1
(Oggetto e finalità)
1. Con il presente regolamento, la Regione autonoma Valle
d'Aosta/Vallée d'Aoste, in attuazione degli articoli 138, comma 11,
del decreto legislativo 30 aprile 1992, n. 285 (Nuovo codice della
strada), e 7 della legge regionale 29 marzo 2007, n. 4
(Manutenzione, per l'anno 2007, del sistema normativo regionale.
Modificazioni di leggi regionali e altre disposizioni), disciplina
la guida e l'immatricolazione dei veicoli e delle imbarcazioni in
dotazione:
a) al Corpo valdostano dei vigili del fuoco;
b) al Corpo forestale della Valle d'Aosta, di seguito
denominato Corpo forestale;
c) alla struttura regionale competente in materia di
protezione civile e alle associazioni di volontariato operanti nel
campo della protezione civile convenzionate con la Regione,
limitatamente, con riguardo a quest'ultime, ai veicoli individuati
con provvedimento del dirigente della medesima struttura.
Articolo 2
(Competenze)
1. Ai sensi dell'articolo 7 della l.r. 4/2007, la struttura
regionale competente in materia di motorizzazione civile assicura
il raccordo e il coordinamento tra le strutture regionali di cui
all'articolo 1, comma 1, svolgendo le relative funzioni
amministrative e tecniche, come definite dalla Giunta regionale con
propria deliberazione.
2. Nelle more dell'adozione della deliberazione di cui al
comma 1, l'esercizio delle funzioni resta assicurato dalle
strutture regionali di cui all'articolo 1, comma 1, ciascuna
limitatamente agli ambiti di competenza.
CAPO II
DISPOSIZIONI RELATIVE ALLA GUIDA DEI VEICOLI IN DOTAZIONE AL
CORPO VALDOSTANO DEI VIGILI DEL FUOCO
Articolo 3
(Patente di servizio)
1. La patente di servizio per la guida dei veicoli in
dotazione al Corpo valdostano dei vigili del fuoco, conforme al
modello approvato con deliberazione della Giunta regionale, si
articola nelle seguenti categorie:
a) prima categoria: di abilitazione alla guida di
motoveicoli, macchine operatrici e autoveicoli di massa complessiva
non superiore a 3,5 tonnellate, il cui numero di posti a sedere,
escluso quello del conducente, non è superiore a otto, anche se
trainanti un rimorchio leggero ovvero un rimorchio che non ecceda
la massa a vuoto del veicolo trainante e non comporti una massa
complessiva a pieno carico per i due veicoli superiore a 3,5
tonnellate;
b) seconda categoria: di abilitazione alla guida di
autoveicoli di massa complessiva a pieno carico superiore a 3,5
tonnellate, anche se trainanti un rimorchio di peso non superiore a
1,5 tonnellate, e di macchine operatrici di massa complessiva
superiore a 3,5 tonnellate eccezionali, esclusi gli autoveicoli per
la cui guida è richiesta la patente di terza categoria;
c) terza categoria: di abilitazione alla guida di autobus e
di altri autoveicoli destinati al trasporto di persone il cui
numero di posti a sedere, escluso quello del conducente, è
superiore a otto, anche se trainanti un rimorchio di peso non
superiore a 1,5 tonnellate;
d) quarta categoria: di abilitazione alla guida di
autoveicoli compresi nella prima, seconda o terza categoria quando
trainano un rimorchio che non rientra in quelli indicati per
ciascuna delle predette categorie e di autoarticolati destinati al
trasporto di persone e di autosnodati, purché il conducente sia
abilitato alla guida degli autoveicoli per i quali è richiesta la
patente di terza categoria, e di altri autoarticolati, purché il
conducente sia abilitato alla guida di autoveicoli per i quali è
richiesta la patente di seconda categoria.
2. La patente di servizio relativa alle imbarcazioni in
dotazione al Corpo valdostano dei vigili del fuoco, conforme al
modello approvato con deliberazione della Giunta regionale, si
articola nelle seguenti categorie:
a) prima categoria: di abilitazione alla guida di
imbarcazioni e natanti di lunghezza fuori tutto non superiore a 10
metri, con motori di potenza complessiva non superiore a 60
Kilowatt (81,6 CV), entro le sei miglia dalla costa e in acque
interne;
b) seconda categoria: di abilitazione alla guida di
imbarcazioni e natanti di lunghezza fuori tutto non superiore a 14
metri, con motori entro o fuori bordo di potenza massima
complessiva non superiore a 900 Kilowatt, con un massimo di 450
Kilowatt per ciascun asse, entro le dodici miglia dalla costa e in
acque interne.
3. Previa intesa tra la Regione e gli organi dello Stato
competenti per i servizi antincendi o dei corrispondenti Corpi o
servizi delle Regioni a Statuto speciale e delle Province autonome,
la patente di servizio di cui ai commi 1 e 2 abilita, nel rispetto
delle predette intese, alla guida dei veicoli e delle imbarcazioni
in dotazione al Corpo nazionale dei vigili del fuoco o ai
corrispondenti Corpi o servizi delle Regioni a Statuto speciale e
delle Province autonome.
Articolo 4
(Definizioni)
1. Ai fini del presente capo si intendono per:
a) rimorchi leggeri: i rimorchi di massa complessiva a pieno
carico fino 0,75 tonnellate;
b) natanti a motore: le unità aventi lunghezza fuori tutto
non superiore a metri 7,50;
c) imbarcazioni a motore: le unità aventi lunghezza fuori
tutto superiore a metri 7,50;
d) mezzi nautici speciali: ogni unità galleggiante, a motore,
dotata di speciali caratteristiche o prestazioni quali, ad esempio,
gli anfibi, gli hovercraft e le moto d'acqua;
e) mezzi anfibi: i fuoristrada completamente chiusi sul
fondo, omologati per la circolazione stradale e dotati di elica,
pump-jet o altro propulsore che li renda in grado di muoversi
sull'acqua.
Articolo 5
(Rilascio della patente di servizio)
1. La patente di servizio può essere rilasciata ai dirigenti
preposti alle strutture dirigenziali del Corpo valdostano dei
vigili del fuoco, al personale professionista appartenente all'area
operativa-tecnica e al personale volontario operativo e di supporto
che abbiano compiuto il diciottesimo anno di età e che abbiano
frequentato, con esito positivo, il corso di formazione di cui
all'articolo 11, comma 1, oppure siano in possesso di patente di
guida ordinaria o di patente nautica ordinaria, secondo le
corrispondenze di seguito elencate:
a) patente di guida ordinaria di categoria B, corrispondente
alla patente di servizio di prima categoria;
b) patente di guida ordinaria di categoria B ed E,
corrispondente alla patente di servizio di prima e quarta
categoria;
c) patente di guida ordinaria di categoria C, corrispondente
alla patente di servizio di prima e seconda categoria;
d) patente di guida ordinaria di categoria C ed E,
corrispondente alla patente di servizio di prima, seconda e quarta
categoria;
e) patente di guida ordinaria di categoria D, corrispondente
alla patente di servizio di prima, seconda e terza
categoria;
f) patente di guida ordinaria di categoria D ed E,
corrispondente alla patente di servizio di prima, seconda, terza e
quarta categoria;
g) patente nautica ordinaria per il comando e la condotta di
unità da diporto entro dodici miglia dalla costa, corrispondente
alla patente nautica di servizio di seconda categoria.
2. Per la guida relativa ai servizi di emergenza, il
personale del Corpo valdostano dei vigili del fuoco in possesso di
una delle patenti di cui all'articolo 3, comma 1, lettere b), c) e
d), deve aver superato un apposito corso di formazione il cui
programma è approvato con provvedimento del dirigente
competente.
3. Il superamento del corso di formazione di cui al comma 2
non è richiesto per la guida dei veicoli:
a) di cui all'articolo 3, comma 1, lettera a), per il
personale in possesso di patente di servizio di seconda, terza e
quarta categoria;
b) di cui all'articolo 3, comma 1, lettera b), per il
personale in possesso di patente di servizio di terza e quarta
categoria;
c) di cui all'articolo 3, comma 1, lettera c), per il
personale in possesso di patente di servizio di quarta
categoria.
4. È inoltre richiesto, oltre al possesso della patente
nautica di servizio, il superamento di un apposito corso di
formazione, il cui programma è approvato con provvedimento del
dirigente competente, per la conduzione di:
a) mezzi anfibi, hovercraft, moto d'acqua e altri mezzi
speciali;
b) imbarcazioni con caratteristiche tecnico strutturali e di
motorizzazione, in grado di raggiungere velocità superiori a 40
nodi in condizioni di pieno carico.
5. La patente di servizio di prima categoria può essere
inoltre rilasciata per esigenze di servizio al personale
professionista appartenente all'area amministrativo-contabile del
Corpo valdostano dei vigili del fuoco e al personale volontario
onorario del medesimo Corpo, titolari di patente di guida
ordinaria.
6. Il personale appartenente al Corpo nazionale dei vigili
del fuoco e ai Corpi o servizi delle Regioni a Statuto speciale e
delle Province autonome in possesso di patente di servizio è
abilitato alla guida dei veicoli o delle imbarcazioni in dotazione
al Corpo valdostano dei vigili del fuoco, con le modalità e le
limitazioni previste presso gli enti di appartenenza.
CAPO III
DISPOSIZIONI RELATIVE ALLA GUIDA DEI VEICOLI IN DOTAZIONE AL
CORPO FORESTALE
Articolo 6
(Patente di servizio)
1. La patente di servizio per la guida dei veicoli in
dotazione al Corpo forestale, conforme al modello approvato con
deliberazione della Giunta regionale, si articola nelle seguenti
categorie:
a) prima categoria: di abilitazione alla guida di motoveicoli
di massa a vuoto non superiore a 400 chilogrammi e di massa
complessiva non superiore a 1.300 chilogrammi;
b) seconda categoria: di abilitazione alla guida di
motoveicoli, esclusi i motocicli, e di autoveicoli di massa
complessiva non superiore a 3,5 tonnellate il cui numero di posti a
sedere, escluso quello del conducente, non è superiore a otto,
anche se trainanti un rimorchio leggero ovvero un rimorchio che non
eccede la massa a vuoto del veicolo trainante e non comporta una
massa complessiva totale a pieno carico per i due veicoli superiore
a 3,5 tonnellate;
c) terza categoria: di abilitazione alla guida di
autoveicoli, esclusi quelli appartenenti alla quarta categoria, di
massa complessiva a pieno carico superiore a 3,5 tonnellate, anche
se trainanti un rimorchio leggero;
d) quarta categoria: di abilitazione alla guida di autobus e
di altri autoveicoli destinati al trasporto di persone il cui
numero di posti a sedere, escluso quello del conducente, è
superiore a otto, anche se trainanti un rimorchio leggero;
e) quinta categoria: di abilitazione alla guida di
autoveicoli appartenenti alle categorie seconda, terza e quarta
quando trainano un rimorchio che non rientra in quelli indicati in
ciascuna delle predette categorie, di autoarticolati e di
autosnodati destinati al trasporto di persone, purché il conducente
sia abilitato alla guida di autoveicoli della quarta categoria. La
patente di servizio di quinta categoria rilasciata ai sensi
dell'articolo 11, comma 1, abilita alla guida di autoveicoli
appartenenti alla seconda categoria per la quale il conducente sia
abilitato, quando trainano un rimorchio che non rientri in quelli
ammessi per la medesima categoria;
f) sesta categoria: di abilitazione alla guida di mezzi
speciali quali, in particolare, motoslitte, quad con cingoli e
tutti i veicoli non compresi nelle categorie di cui alle lettere
a), b), c) d) ed e), limitatamente al veicolo indicato sulla
patente medesima.
Articolo 7
(Rilascio della patente di servizio)
1. La patente di servizio può essere rilasciata al personale
del Corpo forestale di cui all'articolo 5, comma 2, lettera a),
della legge regionale 8 luglio 2002, n. 12 (Nuove norme
sull'ordinamento e sul funzionamento del Corpo forestale della
Valle d'Aosta e sulla disciplina del relativo personale.
Modificazione alla legge regionale 23 ottobre 1995, n. 45, e
abrogazione di leggi regionali in materia di personale forestale),
che abbia compiuto il diciottesimo anno di età e che abbia
frequentato, con esito positivo, il corso di formazione di cui
all'articolo 11, comma 1, oppure che sia in possesso di patente di
guida ordinaria, secondo le corrispondenze di seguito
elencate:
a) patente di guida ordinaria di categoria A, corrispondente
alla patente di servizio di prima categoria;
b) patente di guida ordinaria di categoria B, corrispondente
alla patente di servizio di seconda categoria;
c) patente di guida ordinaria di categoria C, corrispondente
alla patente di servizio di terza categoria;
d) patente di guida ordinaria di categoria D, corrispondente
alla patente di servizio di quarta categoria;
e) patente di guida ordinaria di categoria E, corrispondente
alla patente di servizio di quinta categoria.
2. La patente di servizio di sesta categoria può essere
rilasciata previa partecipazione, con esito positivo, ad apposito
corso di formazione il cui programma è approvato con provvedimento
del Comandante del Corpo forestale.
3. Ai fini del rilascio della patente di servizio, il
personale di cui al comma 1 deve inoltre frequentare un corso di
formazione sulla guida in fuoristrada e sull'utilizzo degli
apparati operativi installati sui veicoli, il cui programma è
approvato con provvedimento del Comandante del Corpo
forestale.
4. La patente di servizio può inoltre essere rilasciata al
seguente personale del Corpo forestale:
a) personale in servizio presso il nucleo antincendio
boschivo;
b) personale in servizio presso l'officina del Corpo
forestale, limitatamente per la guida dei veicoli in dotazione al
Corpo medesimo che necessitano di riparazioni o
manutenzioni;
c) personale che svolge attività amministrativo-contabile,
limitatamente per la guida dei veicoli indicati sulla patente
medesima.
5. Per la guida relativa ai servizi di emergenza, il
personale del Corpo forestale di cui ai commi 1 e 4, lettera a), in
possesso della patente di servizio, deve aver superato un apposito
corso di formazione il cui programma è approvato con provvedimento
del Comandante del Corpo forestale.
CAPO IV
DISPOSIZIONI RELATIVE ALLA GUIDA DEI VEICOLI IN DOTAZIONE
ALLA PROTEZIONE CIVILE DELLA REGIONE VALLE D'AOSTA
Articolo 8
(Patente di servizio)
1. La patente di servizio per la guida dei veicoli in
dotazione alla struttura regionale competente in materia di
protezione civile e alle associazioni di volontariato di cui
all'articolo 1, comma 1, lettera c), conforme al modello approvato
con deliberazione della Giunta regionale, si articola nelle
seguenti categorie:
a) prima categoria: di abilitazione alla guida di motoveicoli
di massa a vuoto non superiore a 400 chilogrammi e di massa
complessiva non superiore a 1300 chilogrammi;
b) seconda categoria: di abilitazione alla guida di
motoveicoli e autoveicoli di massa complessiva non superiore a 3,5
tonnellate e il cui numero di posti a sedere, escluso quello del
conducente, non è superiore a otto, anche se trainanti un rimorchio
leggero ovvero un rimorchio che non ecceda la massa a vuoto del
veicolo trainante e non comporti una massa complessiva a pieno
carico per i due veicoli superiore a 3,5 tonnellate;
c) terza categoria: di abilitazione alla guida di autoveicoli
di massa complessiva a pieno carico superiore a 3,5 tonnellate,
anche se trainanti un rimorchio leggero, esclusi gli autoveicoli
per la cui guida è richiesta la patente di quarta
categoria;
d) quarta categoria: di abilitazione alla guida di autobus e
di altri autoveicoli destinati al trasporto di persone il cui
numero di posti a sedere, escluso quello del conducente, è
superiore ad otto, anche se trainanti un rimorchio leggero;
e) quinta categoria: di abilitazione alla guida di
autoveicoli compresi nella seconda, terza e quarta categoria,
quando trainano un rimorchio che non rientra in quelli indicati per
ciascuna delle predette categorie, nonché di autoarticolati e di
autosnodati destinati al trasporto di persone, purché il conducente
sia abilitato alla guida degli autoveicoli per i quali è richiesta
la patente di quarta categoria, e di altri autoarticolati, purché
il conducente sia abilitato alla guida di autoveicoli per i quali è
richiesta la patente di terza categoria;
f) sesta categoria: di abilitazione alla guida di mezzi
speciali quali motoslitte, motocarrelli, macchine operatrici,
macchine agricole, sistemi di sollevamento e tutti quei veicoli non
compresi nelle categorie di cui alle lettere a), b), c), d) ed e),
limitatamente al veicolo indicato.
Articolo 9
(Rilascio della patente di servizio)
1. La patente di servizio può essere rilasciata ai dirigenti
e al personale della struttura regionale competente in materia di
protezione civile e agli organi, ai dirigenti e al personale delle
strutture regionali che svolgono funzioni o attività di protezione
civile che abbiano compiuto il diciottesimo anno di età e che
abbiano frequentato, con esito positivo, il corso di formazione di
cui all'articolo 11, comma 1, oppure che siano in possesso di
patente di guida ordinaria, secondo le corrispondenze di seguito
elencate:
a) patente di guida ordinaria di categoria A, corrispondente
alla patente di servizio di prima categoria;
b) patente di guida ordinaria di categoria B, corrispondente
alla patente di servizio di seconda categoria;
c) patente di guida ordinaria di categoria C, corrispondente
alla patente di servizio di terza categoria;
d) patente di guida ordinaria di categoria D, corrispondente
alla patente di servizio di quarta categoria;
e) patente di guida ordinaria di categoria E, corrispondente
alla patente di servizio di quinta categoria.
2. La patente di servizio può essere inoltre rilasciata, nei
limiti quantitativi stabiliti con provvedimento del dirigente
competente, al personale delle associazioni di volontariato di cui
all'articolo 1, comma 1, lettera c), che abbia compiuto il
diciottesimo anno di età e che abbia frequentato, con esito
positivo, il corso di formazione di cui all'articolo 11, comma 1,
oppure che sia in possesso di patente di guida ordinaria, secondo
le corrispondenze di cui al comma 1.
3. La patente di servizio di sesta categoria può essere
rilasciata previa partecipazione ad apposito corso di formazione il
cui programma è approvato con provvedimento del dirigente
competente.
4. Ai fini del rilascio della patente di servizio, il
personale di cui ai commi 1 e 2, già in possesso della patente di
guida ordinaria, deve in ogni caso superare una prova pratica di
guida valutata da un istruttore abilitato ai sensi dell'articolo
14.
5. La patente di servizio abilita alla guida relativa ai
servizi di emergenza solo nel caso in cui il titolare abbia
superato un apposito corso di formazione il cui programma è
approvato dal dirigente competente. In tali casi, il veicolo deve
essere dotato di dispositivi permanenti o movibili di segnalazione
acustica e visiva di colore blu.
CAPO V
DISPOSIZIONI COMUNI
Articolo 10
(Rilascio della patente di servizio)
1. La domanda per il rilascio della patente di servizio deve
essere presentata alla struttura regionale competente corredata
della seguente documentazione:
a) copia della patente di guida ordinaria o della patente
nautica ordinaria in corso di validità;
b) una fotografia in formato tessera del richiedente;
c) certificato medico rilasciato ai sensi dell'articolo 15,
comma 1, qualora il richiedente non sia titolare di patente di
guida ordinaria o patente nautica ordinaria.
Articolo 11
(Corsi di formazione e di aggiornamento)
1. Al fine del rilascio della patente di servizio, gli
interessati che non siano in possesso della corrispondente patente
di guida ordinaria devono frequentare un corso di formazione il cui
programma è approvato con provvedimento del dirigente competente e
superare il relativo esame di idoneità finale.
2. Tutti i corsi di formazione di cui al presente regolamento
regionale sono tenuti da insegnanti e da istruttori,
rispettivamente per la parte teorica e la parte pratica, nominati
dal dirigente competente tra gli iscritti nell'albo di cui
all'articolo 14.
3. Per l'insegnamento di specifiche materie il dirigente
competente può individuare formatori non iscritti all'albo di cui
all'articolo 14.
4. Gli insegnanti e gli istruttori di cui al comma 2 svolgono
inoltre i corsi di abilitazione per nuovi istruttori e
insegnanti.
5. I veicoli impiegati nelle esercitazioni di guida devono
essere muniti di apposito contrassegno recante la scritta scuola
guida ai sensi degli articoli 122, comma 4, del d.lgs. 285/1992 e
334, comma 2, del decreto del Presidente della Repubblica 16
dicembre 1992, n. 495 (Regolamento di esecuzione e di attuazione
del nuovo codice della strada).
6. Durante le esercitazioni pratiche di guida, gli
interessati sono autorizzati a condurre veicoli o imbarcazioni
della categoria corrispondente alla patente di servizio che
intendono conseguire, purché siano muniti di attestato di
iscrizione al corso di formazione e le esercitazioni siano
effettuate con un istruttore o con personale in possesso di patente
di servizio della corrispondente categoria, conseguita da almeno
dieci anni, oppure di patente di categoria superiore.
7. Al fine di garantire un'effettiva preparazione dei
soggetti titolari di patenti di servizio, degli insegnanti e degli
istruttori, ciascun dirigente competente può stabilire, con proprio
provvedimento, l'organizzazione di corsi di aggiornamento e
definire le relative modalità di svolgimento.
8. Il dirigente competente favorisce la partecipazione del
personale interessato ai corsi di formazione e di aggiornamento
organizzati da altre strutture regionali, limitatamente ai posti
disponibili e compatibilmente con i programmi proposti.
Articolo 12
(Esami di idoneità)
1. Agli esami di idoneità per il conseguimento della patente
di servizio sono ammessi coloro che hanno frequentato le lezioni
teoriche e che hanno effettuato le ore di guida previste nel
programma del corso di formazione.
2. L'esame di idoneità consiste in:
a) una prova teorica;
b) una prova pratica di guida del veicolo o dell'imbarcazione
appartenenti alla categoria di patente di servizio che si intende
conseguire. I veicoli impiegati in tale prova possono non essere
dotati del doppio comando;
c) una prova pratica di utilizzo delle apparecchiature e
delle installazioni fisse posizionate sui veicoli o sulle
imbarcazioni appartenenti alla categoria di patente di servizio che
si intende conseguire.
3. Per ciascuna delle prove di cui al comma 2, i voti sono
espressi in decimi. Il candidato consegue l'idoneità alla guida
qualora riporti una votazione complessiva non inferiore a sette
decimi e, per ciascuna prova, una votazione non inferiore a sei
decimi.
4. I candidati che non hanno superato una o più prove d'esame
sono dichiarati non idonei alla guida e possono ripetere le prove
se sono trascorsi almeno trenta giorni dalla data del precedente
esame.
5. Il dirigente competente rilascia ai soggetti idonei la
patente di servizio abilitante alla guida di veicoli o imbarcazioni
appartenenti alla corrispondente categoria.
Articolo 13
(Commissione esaminatrice)
1. La commissione esaminatrice per il conseguimento della
patente di servizio è nominata con provvedimento del dirigente
competente ed è composta:
a) dal dirigente competente, o suo sostituto, che la
presiede;
b) da almeno due istruttori o insegnanti iscritti all'albo di
cui all'articolo 14.
2. Le funzioni di segreteria sono svolte da un dipendente
della struttura regionale competente.
Articolo 14
(Albo)
1. Presso la struttura regionale competente in materia di
motorizzazione civile è istituito l'albo degli insegnanti e degli
istruttori di guida abilitati alla formazione teorica e pratica per
il conseguimento delle patenti di servizio.
2. La Giunta regionale, con propria deliberazione, definisce
i requisiti per l'iscrizione, le modalità di articolazione e di
aggiornamento dell'albo e ogni altro aspetto inerente alle modalità
di tenuta del medesimo.
3. Fino all'istituzione dell'albo di cui al comma 1, le
strutture regionali di cui all'articolo 1, comma 1, possono
avvalersi:
a) di istruttori e di insegnanti abilitati dalle medesime
strutture;
b) di insegnanti e di istruttori di scuola guida;
c) di istruttori militari di guida;
d) di formatori di guida della Croce Rossa Italiana;
e) di istruttori di guida fuori strada;
f) di formatori individuati ai sensi dell'articolo 11, comma
3.
Articolo 15
(Accertamento dei requisiti fisici e psichici)
1. Il rilascio della patente di servizio è subordinato
all'accertamento del possesso dei requisiti fisici e psichici
previsti dalla normativa vigente per il rilascio della
corrispondente patente di guida ordinaria e nautica ordinaria,
risultante dalla certificazione di cui all'articolo 119 del d.lgs.
285/1992 e all'articolo 36 del decreto del Ministro delle
infrastrutture e dei trasporti 29 luglio 2008, n. 146 (Regolamento
di attuazione dell'articolo 65 del decreto legislativo 18 luglio
2005, n. 171, recante il codice della nautica di diporto).
2. Si prescinde dall'accertamento dei requisiti fisici e
psichici qualora l'interessato sia titolare di corrispondente
patente di guida ordinaria o di patente nautica ordinaria, in corso
di validità.
3. Qualora circostanze oggettive facciano presumere un
peggioramento della condizione fisica o psichica del titolare della
patente di servizio, il dirigente competente può disporre, in
qualsiasi momento, accertamenti medico-legali.
Articolo 16
(Elenco dei conducenti)
1. Presso ciascuna struttura regionale competente è istituito
l'elenco dei soggetti in possesso della patente di
servizio.
2. Per ogni soggetto iscritto nell'elenco di cui al comma 1,
sono riportate le seguenti informazioni:
a) il numero della patente e la data di rilascio;
b) il tipo di abilitazione cui la patente si
riferisce;
c) l'indicazione del rilascio della patente tramite esame di
idoneità o mediante conversione, per corrispondenza, della patente
di guida ordinaria;
d) le prescrizioni tecniche, le limitazioni e le restrizioni
alla guida;
e) le conferme di validità della patente a seguito di
rinnovo;
f) i sinistri verificatisi nel corso di validità della
patente nonché le sospensioni, le revoche e le revisioni della
medesima.
Articolo 17
(Autorizzazioni temporanee speciali)
1. Il dirigente competente può, in caso di motivata
necessità, rilasciare speciali autorizzazioni temporanee nominative
alla guida dei veicoli o delle imbarcazioni in dotazione alla
struttura regionale di competenza a soggetti titolari di patente di
guida ordinaria, nel rispetto delle corrispondenze di cui agli
articoli 5, comma 1, 7, comma 1, e 9, comma 1. Lo stesso dirigente
provvede inoltre alla sospensione e alla revoca delle predette
autorizzazioni ai sensi degli articoli 19 e 20.
2. Presso ciascuna struttura regionale competente è istituito
l'elenco dei soggetti in possesso delle autorizzazioni di cui al
comma 1.
Articolo 18
(Validità e rinnovo della patente di servizio)
1. La patente di servizio ha la stessa validità della
corrispondente patente di guida ordinaria.
2. La patente di servizio di sesta categoria ha una validità
di dieci anni dalla data del rilascio.
3. Ai fini del rinnovo della patente di servizio,
l'interessato deve presentare alla struttura regionale competente
una copia della patente di guida ordinaria rinnovata oppure una
copia del certificato medico rilasciato per il rinnovo della
medesima. Il titolare della sola patente di servizio deve
presentare il certificato medico richiesto per il rinnovo della
corrispondente patente di guida ordinaria. La conferma di validità
della patente di servizio è comprovata mediante l'emissione di un
nuovo documento aggiornato.
4. Ai fini del rinnovo della patente di servizio di sesta
categoria, l'interessato deve superare una prova pratica di guida o
di utilizzo del mezzo.
5. Il titolare della patente di servizio deve comunicare
senza ritardo al dirigente competente ogni modificazione
intervenuta sulla patente di guida ordinaria.
6. La patente di servizio consente la guida all'estero solo
se il titolare è in possesso della corrispondente patente di guida
ordinaria.
Articolo 19
(Sospensione della patente di servizio)
1. Il dirigente competente può disporre la sospensione della
patente di servizio, su iniziativa o segnalazione delle autorità di
pubblica sicurezza, quando il titolare della medesima, in servizio
di emergenza, abbia cagionato danni a persone o cose per imperizia,
negligenza, imprudenza, inosservanza delle norme sulla conduzione o
sull'impiego dei veicoli per gravi infrazioni al d.lgs. 285/1992.
In tali casi, il periodo di sospensione della patente di servizio
non può superare la durata massima di un anno.
2. Il dirigente competente può disporre la sospensione della
patente di servizio quando il titolare, non in servizio di
emergenza, incorra nella violazione di una delle disposizioni di
cui al titolo V del d.lgs. 285/1992 e del d.p.r. 495/1992, per il
periodo ivi stabilito.
3. Il dirigente competente può disporre la sospensione della
patente di servizio, per il corrispondente periodo, ogni qualvolta
è sospesa la patente di guida ordinaria, ai sensi dell'articolo 129
del d.lgs. 285/1992, o la patente nautica ordinaria, ai sensi
dell'articolo 40 del decreto del Ministro delle infrastrutture e
dei trasporti 146/2008. A tal fine, il titolare della patente di
servizio deve comunicare immediatamente l'avvenuta sospensione
della patente di guida ordinaria o della patente nautica ordinaria
al dirigente competente, indicando gli estremi del relativo
provvedimento.
4. Il dirigente competente può disporre, inoltre, la
sospensione della patente di servizio in caso di sospensione dal
servizio del titolare o di perdita temporanea dei prescritti
requisiti fisici e psichici.
5. La sospensione della patente di servizio comporta per il
titolare l'obbligo di consegnarla, entro dieci giorni dalla
notifica del relativo provvedimento, alla struttura regionale
competente, che ne cura la custodia.
6. Decorso il periodo di sospensione, il titolare, prima di
rientrarne in possesso, può essere sottoposto agli accertamenti
tecnici, fisici o psichici disposti dal dirigente
competente.
Articolo 20
(Revoca e declassamento della patente di servizio)
1. Il dirigente competente dispone la revoca della patente di
servizio qualora il titolare della medesima cessi dal servizio
attivo, non faccia più parte di un'associazione di volontariato di
cui all'articolo 1, comma 1, lettera c), oppure quando vengano
meno, con carattere permanente, i prescritti requisiti fisici e
psichici.
2. Il dirigente competente dispone, inoltre, la revoca della
patente di servizio qualora al titolare della patente di servizio
sia stata revocata la patente di guida ordinaria ai sensi
dell'articolo 130bis del d.lgs. 285/1992.
3. Nel caso di reiterazione delle infrazioni di cui
all'articolo 19, commi 1 e 2, la patente di servizio può essere
revocata. In tal caso, la nuova patente di servizio può essere
rilasciata decorsi almeno due anni dall'adozione del provvedimento
di revoca e il dirigente competente può disporre accertamenti
tecnici, fisici o psichici, anche nel caso in cui la nuova patente
di servizio è richiesta mediante conversione, per corrispondenza,
della patente di guida ordinaria.
4. La revoca della patente di servizio comporta per il
titolare l'obbligo di consegnarla, entro dieci giorni dalla
notifica del relativo provvedimento, alla struttura regionale
competente, che ne cura la distruzione.
5. Qualora vengano meno i motivi che hanno determinato
l'adozione del provvedimento di revoca, l'interessato può acquisire
una nuova patente, a condizione che sia in possesso dei prescritti
requisiti fisici e psichici.
6. Il dirigente competente può rilasciare al titolare di
patente di servizio che non sia più in possesso dei requisiti
fisici o psichici richiesti una patente di categoria inferiore, a
condizione che sussistano i requisiti fisici e psichici richiesti
per quella categoria.
7. Il titolare di patente di servizio deve comunicare
immediatamente al dirigente competente l'eventuale declassamento
della propria patente di guida ordinaria.
Articolo 21
(Immatricolazione)
1. L'immatricolazione dei veicoli di servizio è disposta dal
dirigente competente a seguito dell'acquisizione della seguente
documentazione:
a) dichiarazione di conformità del veicolo omologato o
certificato di conformità CE del costruttore o, in alternativa,
certificato di approvazione di cui all'articolo 76, comma 1, del
d.lgs. 285/1992;
b) certificato d'origine completo dei dati tecnici e
attestato di corretta esecuzione dell'allestimento secondo le
indicazioni di montaggio della casa costruttrice dell'autotelaio,
solo nel caso di autotelaio allestito o trasformato da costruttore
diverso dal costruttore dell'autotelaio originale;
c) copia dell'atto di omologazione completo delle schede
tecniche contenenti tutte le caratteristiche tecniche del veicolo,
conforme ai modelli rilasciati dall'ufficio competente per
l'omologazione dei veicoli con targa civile;
d) dichiarazione di conformità CE del costruttore, nel caso
di autoscala e di autogru;
e) copia del certificato di proprietà o del contratto di
compravendita registrato o di comodato.
2. Per l'immatricolazione dei veicoli in dotazione al Corpo
valdostano dei vigili del fuoco è richiesta, inoltre, la seguente
documentazione:
a) certificato di collaudo recante l'indicazione del genere,
della marca e del tipo di veicolo ed attestante il rispetto della
normativa vigente in materia di circolazione su strada. Il
certificato deve indicare, inoltre, l'esito della prova
tecnico-funzionale del mezzo e dell'attrezzatura in installazione
fissa eventualmente presente che deve essere effettuata, prima
dell'immatricolazione dei veicoli, da tecnici individuati dal
dirigente competente;
b) copia del foglio matricolare contenente i dati
caratteristici del veicolo.
3. Per l'immatricolazione dei veicoli già immatricolati come
veicoli civili, la richiesta deve essere corredata delle copie
della carta di circolazione e del certificato di proprietà.
4. Nel caso di veicolo speciale non del tutto conforme alle
norme sulla disciplina della circolazione stradale, il documento di
cui al comma 1, lettera a), può essere sostituito da un certificato
di approvazione redatto sulla base delle verifiche e delle prove
effettuate da un ente certificatore operante in ambito
comunitario.
5. Per particolari esigenze di servizio è ammessa la doppia
immatricolazione dei veicoli sia presso il Pubblico registro
automobilistico (PRA), sia presso il registro dei veicoli di cui
all'articolo 22, con la possibilità dell'uso delle relative targhe
di riconoscimento accompagnate dai documenti di
immatricolazione.
6. I documenti di cui al comma 1, lettere a), b) e d), sono
conservati presso la struttura regionale competente e sono resi
disponibili qualora l'ente proprietario intenda alienare il veicolo
al termine del suo ciclo operativo o immatricolarlo con targa
civile.
7. Il dirigente competente può richiedere l'acquisizione di
ulteriori documenti o di documenti sostitutivi, in relazione alla
specificità dei veicoli da immatricolare.
8. Il dirigente competente, verificata la completezza e la
regolarità della documentazione di cui ai commi 1 e 2, rilascia per
i veicoli a motore e per i veicoli da essi trainati la carta di
circolazione conforme ai modelli approvati con deliberazione della
Giunta regionale, attribuendo la relativa targa.
Articolo 22
(Registro dei veicoli)
1. Ciascuna struttura regionale competente cura la tenuta del
registro dei veicoli e delle imbarcazioni di propria
competenza.
2. Il registro dei veicoli riporta, in corrispondenza di
ciascuna targa di riconoscimento, i dati contenuti nella carta di
circolazione, la data di immatricolazione e il titolo che attesta
la disponibilità del veicolo.
3. Ciascuna struttura regionale competente cura inoltre la
tenuta del registro dei veicoli storici di propria competenza
immatricolati da oltre trent'anni e non più in servizio. I veicoli
iscritti nel registro dei veicoli storici non sono soggetti a
visita periodica e per la circolazione su strada devono essere
dotati di apposita autorizzazione rilasciata dal dirigente
competente.
4. I veicoli e le imbarcazioni di servizio dichiarati fuori
uso con provvedimento del dirigente competente possono essere
utilizzati, prima della loro distruzione ai sensi dell'articolo 26,
comma 2, della legge regionale 10 aprile 1997, n. 12 (Regime dei
beni della Regione autonoma Valle d'Aosta), per le esercitazioni e
le simulazioni.
Articolo 23
(Verifiche periodiche)
1. Il dirigente competente provvede alle verifiche periodiche
di idoneità dei veicoli di servizio, con la seguente
periodicità:
a) ogni anno dalla data della prima immatricolazione per i
veicoli di peso totale superiore a 3,5 tonnellate, per i veicoli
destinati al trasporto di persone con numero di posti superiore a
nove, compreso il conducente, e per i veicoli trasportanti
infermi;
b) ogni quattro anni dalla data della prima immatricolazione
e successivamente ogni due anni, per i veicoli di peso totale fino
a 3,5 tonnellate.
2. Per le verifiche periodiche di idoneità, il dirigente
competente può avvalersi di personale tecnico dell'Amministrazione
regionale, di personale tecnico di altre pubbliche amministrazioni
o di officine abilitate alle revisioni. Di ogni veicolo verificato
deve essere redatto verbale di idoneità.
Articolo 24
(Targhe)
1. Le targhe dei veicoli di servizio, ivi comprese le targhe
di prova, sono conformi ai modelli approvati con deliberazione
della Giunta regionale.
2. A seguito delle necessarie annotazioni sul registro dei
veicoli, ciascuna targa può essere successivamente attribuita a
veicoli diversi.
3. Nel caso di rimorchi a traino di un veicolo inserito nel
registro dei veicoli di cui all'articolo 22, non è richiesta
l'apposizione della targa ripetitrice.
CAPO VI
DISPOSIZIONI TRANSITORIE
Articolo 25
(Disposizioni transitorie)
1. Nelle more dell'approvazione da parte della Giunta
regionale dei modelli delle patenti di servizio, delle targhe dei
veicoli di servizio e dei documenti di cui all'articolo 21, comma
8, restano validi i modelli in uso alla data di entrata in vigore
del presente regolamento.
2. Le patenti di servizio già rilasciate alla data di entrata
in vigore del presente regolamento dal Corpo forestale e dalla
struttura regionale competente in materia di protezione civile
conservano validità fino alla loro scadenza naturale.
3. Le patenti di servizio ministeriali già rilasciate alla
data di entrata in vigore del presente regolamento agli
appartenenti al Corpo valdostano dei vigili del fuoco conservano
validità fino al rilascio delle patenti di servizio in conformità
al presente regolamento.
4. Ai titolari della patente di servizio che alla data di
entrata in vigore del presente regolamento abbiano effettuato la
guida relativa ai servizi di emergenza per un periodo non inferiore
a sei mesi, attestato dal dirigente competente, non è richiesto il
superamento dei corsi di formazione di cui agli articoli 5, comma
2, 7, comma 5, e 9, comma 5.
5. Le disposizioni di cui al comma 4 si applicano anche al
personale volontario del Corpo valdostano dei Vigili del fuoco per
la guida dei veicoli della stessa tipologia di quelli già in uso,
da indicare sulla patente di servizio, rilasciata in conformità al
presente regolamento, alla voce restrizioni.
Président
- La parole au rapporteur, le Conseiller
Rosset.
Rosset (UV)
- Grazie, Presidente. La regionalizzazione
dei Vigili del fuoco e il crescente ruolo della Protezione civile e
della Forestale maturata fra gli anni 1980 e 1990 ha creato la
necessità di risolvere alcuni problemi conseguenti per completare i
trasferimenti alla Regione. Con il regolamento che è all'esame si
completa un iter, iniziato nel 1992, quando venne approvato il
nuovo codice della strada, il cui articolo 138 ha esteso ai
conducenti dei veicoli del Corpo forestale della Valle d'Aosta,
della Protezione civile della Regione Valle d'Aosta e del Corpo
valdostano dei Vigili del fuoco le disposizioni concernenti le
Forze armate, affinché tali corpi possano provvedere direttamente
nei riguardi dei veicoli in loro dotazione, provvedere agli
accertamenti tecnici, all'immatricolazione, al rilascio dei
documenti di circolazione e di riconoscimento, e nei riguardi del
personale di servizio all'addestramento e all'accertamento dei
requisiti per la guida e per il rilascio della patente di
servizio.
Ora, già le delibere del febbraio 1997, n. 539, attuazione
dell'articolo 138 del decreto legislativo 30 aprile 1992 n. 285,
come modificato dall'articolo 5 del disegno di legge 28 giugno
1995, n. 251, convertito con modificazioni nella legge 3 agosto
1995 n. 351, mediante approvazione della relativa regolamentazione
per il Corpo forestale valdostano, e la delibera n. 4206 del 29
dicembre 2006, "Approvazione, ai sensi dell'articolo 138 del
decreto legislativo n. 285/1992 e successive modificazioni, del
disciplinare recante regolamentazione per gli automezzi in
dotazione per il personale di servizio della Protezione civile
della Valle d'Aosta e per il personale delle associazioni di
volontariato con essa convenzionate", avevano già codificato tali
procedure amministrative per la Protezione civile e per il Corpo
forestale.
Ora, con questa proposta di regolamento la Giunta regionale
vuole estendere al Corpo valdostano dei Vigili del fuoco le stesse
opportunità, in quanto attualmente esso dispone attualmente di
targhe e di patenti ministeriali. Al contempo, perseguendo la
volontà di razionalizzare e di uniformare le procedure finora
seguite dalle singole strutture, la Giunta regionale prevede la
costituzione di una struttura unitaria che assicuri il raccordo e
il coordinamento fra le diverse strutture regionali interessate,
individuando tale unità nella struttura regionale competente in
materia di motorizzazione civile.
Della proposta di regolamento che esamineremo di seguito,
sicuramente una parte importante - non sto ad enunciare l'intero
disegno di legge, perché soprattutto tecnicistico - è il Capo V,
"Disposizioni comuni", che costituisce una parte più innovativa in
quanto esso intende disciplinare in modo uniforme le procedure fino
ad oggi seguite dalle strutture regionali interessate e, in
particolare, esso si occupa delle modalità del rilascio della
patente di servizio, dei corsi di formazione, delle modalità di
svolgimento degli esami e della composizione delle commissioni
esaminatrici.
Altrettanto importante riveste il rilievo nel conclusivo Capo VI
l'articolo 25 delle "Disposizioni transitorie", in quanto
disciplina il passaggio dall'attuale sistema alla nuova disciplina
presentata nella presente proposta di regolamento, prevedendo in
particolare che le patenti di servizio in uso presso il Corpo
forestale e la Protezione civile conservino la validità fino
all'adozione delle nuove disposizioni per le patenti di servizio, e
comunque fino alla loro scadenza naturale, così come le patenti
rilasciate dal Ministero dell'interno agli appartenenti del Corpo
valdostano conservino la validità fino al rilascio delle nuove
patenti conseguite.
In conclusione, l'approvazione di questo regolamento porterebbe
a completare l'iter iniziato nel 1992. Grazie.
Président
- La discussion générale est ouverte.
S'il n'y a pas d'interventions, je ferme la discussion
générale.
La parole au Président de la Région, Rollandin.
Rollandin (UV)
- Grazie, Presidente. Solo per ringraziare
innanzitutto il relatore e la commissione per aver voluto
illustrare le modifiche e le importanti novità che con questo
provvedimento andiamo a specificare, nell'ottica di favorire i tre
corpi: il Corpo forestale, soprattutto i Vigili, la Protezione
civile, nell'ambito di un utilizzo corretto di uno strumento come
la targa dei veicoli, che può portare una serie di agevolazioni che
ad oggi erano precluse.
Credo che questo sia molto importante e fa
pendant
con le
nuove competenze che noi eserciteremo adesso, nell'ambito della
motorizzazione civile, in quanto finalmente entrerà in vigore la
norma di attuazione, cioè daremo attuazione, poiché è stato firmato
finalmente il decreto relativo alle disposizioni conseguenti al
passaggio di competenze, e quindi avremo un doppio vantaggio
nell'attuare questo provvedimento. Grazie ancora.
Président
- On passe à la votation, article par
article.
Je soumets au vote l'article 1
er
:
Conseillers présents et votants: 28
Pour: 28
Le Conseil approuve à l'unanimité.
Président
- Article 2: même résultat. Article 3: même
résultat. Article 4: même résultat. Article 5: même résultat.
Article 6: même résultat. Article 7: même résultat. Article 8: même
résultat. Article 9: même résultat. Article 10: même résultat.
Article 11: même résultat.
A l'article 12 il y a l'amendement de la II
e
Commission.
La parole au Conseiller Louvin.
Louvin (VdAV-R)
- Grazie, Presidente. Volevo solo
ringraziare i colleghi per la sensibilità che hanno avuto
nell'accogliere questo suggerimento, ma è stata condivisa da tutta
la commissione l'opportunità di estendere le procedure che abbiamo
disposto con la legge n. 8/2009 in materia di disturbi specifici di
apprendimento, anche a queste procedure di selezione. Ci auguriamo
che rimanga un approccio generale nei confronti di tutte le
selezioni e tutte le prove d'esame che vengono attuate nell'ambito
dell'Amministrazione. Grazie.
Président
- La parole au Président de la Région,
Rollandin.
Rollandin (UV)
- Solo per chiarire che questo tema
evidentemente si inserisce in un discorso tecnico delicato e questo
è riferito e sarà riferito al personale amministrativo e non
tecnico, perché per il personale tecnico non c'è la possibilità di
accedere a certe figure, non è previsto ad esempio per i Vigili che
possano essere abilitati alla figura tecnica e quindi
automaticamente non si pone il problema. Solo per chiarezza, non è
che non si voleva mettere, ma è perché questo è legato solo
all'utilizzo eventuale del mezzo legato a personale amministrativo.
Sia da parte dell'Ufficio legale dell'USL che verifica le prove, e
quindi per le varie figure istituzionali, sia da parte del
responsabile del Corpo valdostano dei Vigili del fuoco è stato
chiarito che questa dizione... come dico, è stato messo, volevo
solo precisarlo in modo che non ci siano equivoci nel merito.
È giusto, nel momento in cui c'è l'opportunità che si presenti
una persona con questi problemi, questa possa accedere ad un
concorso che si riferisca a ruoli amministrativi e non tecnici.
Volevo precisare che non è stata una dimenticanza, sicuramente
adesso dovremo vedere come intervenire nel merito nelle altre
leggi, tenendo conto di questa osservazione.
Président
- La parole au Conseiller Louvin.
Louvin (VdAV-R)
- Grazie. Forse l'intervento del
Presidente ci consente di fare chiarezza sull'ambito di
applicazione; qui si tratta semplicemente della possibilità di
effettuare, con delle modalità particolari in termini di durata dei
tempi, determinati test o eventualmente sostenere in forma orale
una prova scritta.
Per quanto riguarda l'ambito di queste forme di facilitazione e
di compensazione, il Governo regionale ha avuto il mandato dalla
legge n. 8/2009 di predisporre delle modalità tecniche, delle
linee-guida per le attività concorsuali che si svolgono in tutta la
Regione e credo che in quel luogo sarà definito meglio come e con
quale incidenza si interverrà.
Solo perché sia chiaro, non credo che ci siano problemi di
esclusione di persone che abbiano disturbi specifici di
apprendimento per le funzioni di pompiere, non è una disabilità; si
tratta semplicemente di un disturbo specifico di apprendimento
nella lettura, nella scrittura o nel calcolo, che credo non abbia
nessuna interferenza. Come possono essere pompieri mi risulta anche
persone a cui manca qualche diottria nella vista... ci sono delle
regole molto precise; qui si tratta semplicemente di adeguare tutto
il nostro sistema concorsuale a queste necessità e spero che si
continui su questa linea, come abbiamo iniziato a fare con la legge
n. 8/2009. Questo per chiarezza, poi avremo occasione di tornare
magari più avanti sull'argomento.
(interruzione del Presidente della Regione, fuori
microfono)
...l'esclusione dei dislessici dai Vigili del fuoco, la
dislessia. Ne prendo atto, è una questione che non conoscevo e
vedremo poi, semmai... la ringrazio, si impara in qualsiasi
funzione. Noi in quella sede non avevamo avuto quella risposta dal
rappresentante del dipartimento, che non lo sapeva certamente,
altrimenti avremmo anche approfondito la questione in altri
termini.
Prendo atto del chiarimento, ringrazio, se cortesemente mi fa
avere questi estremi potrà essere interessante intervenire
altrimenti sulla questione. Grazie.
Président
- L'amendement de la II
e
Commission
récite:
Emendamento
Dopo il comma 5 dell'articolo 12 è aggiunto il
seguente:
"5bis. Qualora la prova di cui al comma 2, lettera a), si
svolga in forma scritta, si applicano le disposizioni di cui
all'articolo 8 della legge regionale 12 maggio 2009, n. 8
(Disposizioni in materia di disturbi specifici di
apprendimento).".
Je soumets au vote l'article 12 dans le texte ainsi amendé:
Articolo 12
(Esami di idoneità)
1. Agli esami di idoneità per il conseguimento della patente
di servizio sono ammessi coloro che hanno frequentato le lezioni
teoriche e che hanno effettuato le ore di guida previste nel
programma del corso di formazione.
2. L'esame di idoneità consiste in:
a) una prova teorica;
b) una prova pratica di guida del veicolo o dell'imbarcazione
appartenenti alla categoria di patente di servizio che si intende
conseguire. I veicoli impiegati in tale prova possono non essere
dotati del doppio comando;
c) una prova pratica di utilizzo delle apparecchiature e
delle installazioni fisse posizionate sui veicoli o sulle
imbarcazioni appartenenti alla categoria di patente di servizio che
si intende conseguire.
3. Per ciascuna delle prove di cui al comma 2, i voti sono
espressi in decimi. Il candidato consegue l'idoneità alla guida
qualora riporti una votazione complessiva non inferiore a sette
decimi e, per ciascuna prova, una votazione non inferiore a sei
decimi.
4. I candidati che non hanno superato una o più prove d'esame
sono dichiarati non idonei alla guida e possono ripetere le prove
se sono trascorsi almeno trenta giorni dalla data del precedente
esame.
5. Il dirigente competente rilascia ai soggetti idonei la
patente di servizio abilitante alla guida di veicoli o imbarcazioni
appartenenti alla corrispondente categoria.
6. Qualora la prova di cui al comma 2, lettera a), si svolga
in forma scritta, si applicano le disposizioni di cui all'articolo
8 della legge regionale 12 maggio 2009, n. 8 (Disposizioni in
materia di disturbi specifici di apprendimento).
Conseillers présents et votants: 28
Pour: 28
Le Conseil approuve à l'unanimité.
Président
- Article 13: même résultat. Article 14: même
résultat. Article 15: même résultat. Article 16: même résultat.
Article 17: même résultat. Article 18: même résultat. Article 19:
même résultat. Article 20: même résultat. Article 21: même
résultat. Article 22: même résultat. Article 23: même résultat.
Article 24: même résultat. Article 25: même résultat.
Je soumets au vote le règlement dans son ensemble:
Conseillers présents et votants: 29
Pour: 29
Le Conseil approuve à l'unanimité.
