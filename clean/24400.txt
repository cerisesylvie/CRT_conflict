Classificazione
CASA DA GIOCO



Oggetto del Consiglio n. 3333 del 21 febbraio 2008 - Resoconto
OGGETTO N. 3333/XII - Interpellanza: "Utilizzo da parte della
società "Cogetech" del marchio Casinò di Saint-Vincent".
Interpellanza
Ricordata la precedente iniziativa consiliare concernente
l'autorizzazione della Giunta all'uso del marchio del Casinò de la
Vallée, da parte della società, nata dall'accordo tra Casinò S.p.a.
e la Cogetech S.p.a. di Milano;
Visti i tipi di marchi che, in base alla DG n. 1672/07, la
suddetta società può utilizzare (Slot Club parola; Slot Club
figura; Casinò Saint-Vincent parola; Casinò de la Vallée
Saint-Vincent; Vallée d'Aoste Art de Vivre; Casinò de la Vallée
figura);
Appreso da fonti giornalistiche che la società Cogetech è
coinvolta in un'inchiesta giudiziaria riguardante il non
trasferimento allo Stato delle informazioni relative all'utilizzo
delle slot machines, non avendo effettuato i dovuti controlli che
si era impegnata a fare con la A.A.M.S.;
Atteso che le informazioni riguardanti il coinvolgimento
della Cogetech nella truffa delle slot machines parrebbero essere
precedenti all'accordo stipulato dal Casinò con la suddetta
società;
Ritenuto che su questa vicenda ci debba essere la massima
trasparenza;
la sottoscritta Consigliera regionale
Interpella
il Presidente della Regione e l'Assessore competente per
sapere:
1) se, e quando, è stato formalizzato il contratto di licenza
d'uso gratuito dei marchi tra la Regione e la nuova società nata
dall'accordo tra Casinò S.p.a. e Cogetech;
2) quali dei marchi autorizzati è stato finora usato, in
quale contesto, per quale finalità e su quali prodotti;
3) se al momento della costituzione della Società tra Casinò
S.p.a. e la Cogetech, la Regione era a conoscenza dell'inchiesta
giudiziaria relativa alla presunta truffa delle slot
machines;
4) se, viste le vicende giudiziarie in cui è incorsa la
Cogetech, si intenda sciogliere la società che è stata
creata.
F.to: Squarzino Secondina
Presidente
- La parola alla Consigliera Squarzino
Secondina.
Squarzino (Arc-VA)
- Con questa iniziativa torniamo su un
tema che non ci era stato chiarito.
La volta scorsa abbiamo ricordato come il Casinò de la Vallée
avesse costituito, insieme alla "Cogetech S.p.a. " di Milano, una
società per l'utilizzo del marchio "Casinò". Avevamo anche visto
che esiste una deliberazione ben precisa, del giugno 2007, con cui
la Giunta autorizza questa nuova società ad utilizzare alcuni
marchi del Casinò e c'è un elenco in deliberazione (per alcuni solo
la parola, per altri solo la figura, per altri ancora una cosa e
l'altra). Avevamo chiesto anche informazioni rispetto a questo
fatto e ci era stato detto che non era stato ancora formalizzato il
contratto di licenza ad uso gratuito, che si stava lavorando in
questo senso.
Volevamo capire se era stato formalizzato il contratto di
licenza ad uso gratuito dei marchi da parte di questa nuova
società, nata dall'accordo fra Casinò e "Cogetech".
Poi volevamo sapere, di tutti questi marchi, quali sono stati
autorizzati, dove sono stati usati, per quali finalità e in quale
contesto.
Nel frattempo, mentre preparavamo questa ulteriore iniziativa
per avere più dettagli, da fonti giornalistiche nel gennaio di
quest'anno abbiamo appreso che la "Cogetech" è coinvolta, insieme a
molte altre società, in un'inchiesta della Corte dei Conti, che sta
analizzando una truffa che, secondo la Corte, è stata portata
avanti da una serie di concessionari delle "slot machines" (fra cui
anche la "Cogetech"), concessionari che avrebbero dovuto dare una
serie di informazioni sull'uso delle macchinette nei vari luoghi,
all'AMS, cioè all'Agenzia autonoma monopoli di Stato, e, in base a
queste informazioni, avrebbero potuto riscuotere un prelievo pari
al 13%. Pare che abbiano riscosso il prelievo del 13%, senza
passare queste informazioni.
Allora ci chiediamo, nel momento in cui il Casinò ha deciso,
anche su parere positivo della Regione che è il suo azionista, di
costituire una società con la "Cogetech", se la Regione fosse
informata su questo eventuale coinvolgimento della "Cogetech" in
questa truffa ai danni dell'AMS e se, non essendone allora a
conoscenza, e lo sia adesso, se intenda sciogliere la società che è
stata creata, visto le vicende giudiziarie in cui è incorsa la
"Cogetech". Pensiamo infatti che il Casinò abbia già diverse
esperienze di coinvolgimento diretto e indiretto in procedimenti
giudiziari, non ultimo quello sul riciclaggio di denaro proveniente
dai "boss" mafiosi, e credo che non sia opportuno che il Casinò
continui ad essere trascinato in cause giudiziarie, perché ne va
dell'immagine che la Regione vuole giustamente garantire.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Rispetto a questa interpellanza si
pongono una serie di quesiti: il primo riguarda la formalizzazione
del contratto di licenza ad uso gratuito dei marchi, fra la Regione
e la nuova società.
Se la collega Squarzino avesse letto con un po' di attenzione la
deliberazione n. 1672 avrebbe rilevato che la Regione non ha nessun
tipo di rapporto con la nuova società... tanto che la deliberazione
dà la concessione a Casinò, che è il soggetto preposto a cedere
l'uso dei marchi alla "Four Games"; non c'è quindi un rapporto fra
la Regione e la "Four Games".
Sulla seconda domanda (quali dei marchi autorizzati è stato
finora usato, in quale contesto, per quale finalità e su quali
prodotti) mi dicono che al momento nessuno dei marchi ha avuto un
utilizzo, ma saranno usati prossimamente, all'atto dell'apertura
dei negozi per l'avvio del gioco "on line" sul "Web".
La terza domanda: "se al momento della costituzione della
Società tra "Casinò S.p.a." e la "Cogetech", la Regione era a
conoscenza dell'inchiesta giudiziaria relativa alla presunta truffa
delle "slot machines"". Chiaramente in questo caso inchiesta
giudiziaria è usato in senso lato e infatti nella presentazione la
collega Squarzino ha precisato che si tratta di un'indagine alla
Corte dei Conti. Noi, come Regione, siamo in una situazione del
genere, in cui ci reclamano una serie di concessioni governative
sull'uso dei telefonini e altre cose; quindi è un procedimento che
ha una sua importanza, ma amerei circoscrivere questo tema.
Rispetto a questo, sulla terza domanda, l'accordo fra "Cogetech"
e Casinò risale all'ottobre 2006, pertanto diversamente da quanto
ipotizzato nella premessa dell'interpellanza, precede di circa un
anno la notizia della vertenza promossa dalla Procura della Corte
dei Conti nei confronti dei concessionari dei monopoli di Stato per
il pagamento delle imposte derivanti dalla gestione delle "new
slot".
Quarto punto: "se, viste le vicende giudiziarie in cui è incorsa
la "Cogetech", si intenda sciogliere la società che è stata
creata". Apprendo che l'idea della collega Squarzino è che
all'avvio di un procedimento, bisogna distruggere tutto quello che
è stato fatto, quindi sciogliere le società. Ritengo che un
atteggiamento di questo tipo sia perlomeno poco prudente e
avventato. Poiché l'iter del giudizio è nelle primissime fasi, lo
seguiremo, capiremo le posizioni, ci saranno ovviamente all'interno
della società "Four Games" le componenti della "Casinò S.p.a." che
cercheranno di capire quelle che possono essere le ricadute
sull'iniziativa che ci vede partner con "Cogetech", ma allo stato
attuale credo che una posizione di prudente attesa e di
monitoraggio sia quella più opportuna.
Presidente
- La parola alla Consigliera Squarzino
Secondina.
Squarzino (Arc-VA)
- Le dirò, Assessore, che non sono
affatto soddisfatta della sua risposta. Non lo sono perché lei
tende a banalizzare tutto e dai suoi interventi è come se dicesse:
"non è mica un grosso problema, si tratta semplicemente di
un'inchiesta da parte della Corte dei Conti per danno erariale e
per truffa, rispetto a una società che sta lavorando con il
Casinò... hanno fatto questa scelta, noi non ne sapevamo niente,
siamo fuori da tutta questa faccenda, il marchio la Regione l'ha
dato in comodato al Casinò, si è semplicemente limitata ad
autorizzare questo marchio in alcuni altri casi, si tratta di
negozi in cui si fa via "Web""...
Ma, Assessore, non stiamo parlando di pere o di mele, che sono
importantissime; stiamo parlando di una società, il "Casinò", di
cui discuteremo ancora oggi per altri aspetti, il cui indirizzo
politico è dato dal socio di maggioranza. Si tratta di una società
che si è presentata l'anno scorso, lei dice: questo contratto è
stato firmato ad ottobre 2006! Tutti hanno avuto l'informazione su
questa nuova società nel marzo 2007, quando l'allora Presidente
Martini ne ha parlato.
Come mai, fra l'altro, un contratto datato ottobre 2006 viene
presentato ufficialmente a marzo 2007 dal Presidente del Consiglio
di amministrazione e per di più viene presentato - e non è una cosa
così banale - come una grande novità, addirittura in occasione del
60° anno di attività dell'azienda, quindi come un fiore
all'occhiello?
Ora questa operazione, così sbandierata sugli organi di
informazione, lei la banalizza dicendo che è una cosa che non ha
tanto senso, è una cosa quotidiana, non è una cosa così importante!
Ma, Assessore, non è una cosa così importante? Non è così
importante che il Casinò abbia creato una società con una Società
che in questo momento ha un'inchiesta pendente della Corte dei
Conti per truffa?
Assessore, non può paragonare il diverbio che ci può essere fra
Regione e ministeri per quanto riguarda la definizione delle tasse
che entrano a far parte dei nove decimi; quello è il normale
rapporto fra Stato e Regione, che cercano di far rispettare i
propri diritti. Quella è una cosa, mentre questa è un'altra, qui si
tratta di truffa!
Lei dice che ci vuole prudenza, dobbiamo essere molto attenti,
monitorare la situazione, ma cosa vuole monitorare? Intanto lei non
ha saputo dirmi dove saranno utilizzati questi nuovi marchi; ho
fatto delle domande precise: quali dei marchi autorizzati è stato
finora usato, e ho fatto l'elenco anche nella nostra
interpellanza...
Marguerettaz
(fuori microfono)
- ... le ho
risposto che non è stato utilizzato... una risposta chiara....
Squarzino (Arc-VA)
- ... no, ha detto: ma saranno
utilizzati appena si apriranno questi punti vendita. Voglio sapere,
farò un'altra iniziativa in cui chiederò quali sono i punti
vendita...
Marguerettaz
(fuori microfono)
- ... che
saranno...
Squarzino (Arc-VA)
- ... che saranno, e lei mi dirà: non
sono ancora aperti, non glielo posso dire...
Marguerettaz
(fuori microfono)
- ... ci
sono...
Squarzino (Arc-VA)
- ... ci sono, sono aperti allora? Lei
sa già quali sono?
Marguerettaz
(fuori microfono)
- ... rispondo alle
domande che lei mi fa.
Squarzino (Arc-VA)
- ... va bene, si aspetti altre
domande in questo senso. Comunque al di là del suo tentativo di
sfuggire alle domande precise che faccio, emerge la superficialità
con cui la Regione ha seguito tutta questa vicenda, che riguarda
solo un piccolo elemento di attività del Casinò.
Se in questa situazione, in cui sono soltanto in gioco l'uso del
marchio del Casinò e di alcuni marchi, si usa un atteggiamento così
superficiale, immaginiamo che cosa capita per tutto il resto!
Infatti lo vediamo, e non possiamo che prendere atto che questo
atteggiamento superficiale e di banalizzazione dei problemi porta
il Casinò dove sta andando, cioè verso un situazione di estrema
debolezza in tutti i sensi.
