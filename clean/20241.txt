Classificazione
AMMINISTRAZIONE REGIONALE
Ordinamento degli uffici e del personale


Resoconto integrale del dibattito dell'aula
Oggetto del Consiglio n. 227 del 19 novembre 2003 - Resoconto
OGGETTO N. 227/XII - Adeguamento alle normative sulla sicurezza
e prevenzione antincendio del palazzo sede dell'Assessorato alla
Sanità. (Interrogazione)
Interrogazione
Premesso che recentemente la Giunta regionale ha stanziato
510.000,00 euro per adeguare alla normativa sulla sicurezza e
prevenzione antincendio palazzo Darbelley, sede dell'assessorato
alla sanità,
i sottoscritti Consiglieri regionali
Interrogano
l'Assessore al territorio, ambiente e opere pubbliche per
sapere:
1) se l'immobile sia dotato delle prescritte agibilità -
richieste per gli edifici di civile abitazione - in relazione agli
utilizzi in essere o se si sia operato in regime di deroga;
2) se gli adeguamenti in progetto non fossero già prescritti
all'epoca dell'insediamento degli uffici regionali;
3) quale sistemazione avranno gli uffici nelle more dei
lavori e qual è il tempo previsto per il loro
completamento.
F.to: Frassy - Lattanzi
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Premesso che, con deliberazione di Giunta
regionale n. 3963 in data 27 ottobre 2003, la Giunta ha approvato
il progetto preliminare relativamente ai lavori di adeguamento alla
normativa di sicurezza e di prevenzione incendi allo stabile
denominato "Palazzo Darbelley", sede dell'Assessorato della sanità,
salute e politiche sociali, per una spesa presunta dei lavori di
poco meno di 386.000 Euro, e che la progettazione "in intinere",
trattandosi del progetto preliminare, permette di rendere
accessibile alle persone non deambulanti anche il 4° e ultimo
piano, realizzando un abbaino sulla copertura che contenga un nuovo
ascensore, l'intervento consta di una nuova distribuzione interna
di alcuni locali, al fine di garantire una migliore illuminazione
degli stessi, ivi compresi i servizi igienici ai piani. Per quanto
riguarda l'ufficio economico finanziario ubicato al 1° piano, è
prevista la riduzione dell'attuale soppalco, da destinarsi ad
archivio, al fine di aumentare la superficie aero-illuminante degli
uffici sottostanti.
Il "Palazzo Darbelley", attuale sede dell'Assessorato della
sanità, salute e politiche sociali, è da considerarsi oggetto di
vincolo di carattere storico-architettonico, ai sensi delle leggi
n. 1497/39 e legge n. 1089/39, ed è stato oggetto di una
ristrutturazione terminata nel 1992. All'epoca dell'insediamento
dell'Assessorato della sanità, l'Amministrazione regionale formulò
la domanda di agibilità del palazzo, con la quale chiese un cambio
di destinazione d'uso di alcuni locali al 4° piano e
l'installazione di un montascale a servizio dello stesso, in quanto
la Soprintendenza ai beni culturali pose il veto alla
sopraelevazione del corpo principale dell'edificio del vano
ascensore. La municipalità autorizzò l'Amministrazione ad eseguire
le varianti in corso d'opera degli interventi di cui sopra, a
condizione che fossero rimossi i sanitari, in quanto i servizi
igienici al piano sottotetto non potevano essere agibili.
Da quanto sopra, si può evincere che la dichiarazione di
agibilità fu a suo tempo rilasciata dal comune con alcune
limitazioni tuttora esistenti, ossia che i locali sovrapposti e
sottostanti il soppalco, realizzato nell'ufficio economico
finanziario, ubicato al 1° piano, possono essere utilizzati
esclusivamente come locali accessori e vengono esclusi il 4° piano
sottotetto e il "gabbiotto" per gli uscieri, posto all'interno del
cortile interno. Non fu operato il regime di deroga per gli edifici
storico-artistici ai sensi del regolamento recante le norme per
l'eliminazione delle barriere architettoniche negli edifici, spazi
e servizi pubblici, per l'utilizzo del 4° piano. I lavori in
variante non furono eseguiti all'epoca degli insediamenti degli
uffici e neppure successivamente, anche in considerazione del
cambiamento normativo succedutosi. L'attuale progettazione va a
sanare la situazione pregressa, definendo, in maniera sensibile e
più razionale, l'accessibilità, i servizi igienici e alcuni
uffici.
Da una prima valutazione derivata dalla preliminare fase di
progettazione, si può presumere una durata complessiva dei lavori
di 7 mesi, tenendo conto che per 2 mesi sarà prevista una chiusura
completa del piano sottotetto, considerato che il 4° piano ha un
unico vano d'accesso e che non risulta possibile installare un
ponteggio temporaneo per accedervi. Occorrerà quindi prevedere una
sistemazione provvisoria degli occupanti di questi locali in altra
sede.
Président - La parole au Conseiller Frassy.
Frassy (CdL) - Assessore, non siamo soddisfatti della risposta,
sia in sostanza che nella forma, perché in parte ha omesso di dare
puntuali chiarimenti alle domande da noi poste.
Rileviamo quanto segue: l'intervento che si sta facendo adesso
dimostra come molte volte, nell'ambito di questa Amministrazione,
si perdano di vista, in primo luogo, le economie; in secondo luogo,
le condizioni in cui vengono sistemati gli uffici. La conclusione,
alla luce di queste dimenticanze, è che oggi abbiamo oneri
maggiori, perché dobbiamo mettere in cantiere lavori in un immobile
che non è più cantiere, in quanto è ormai sede operante
dell'Amministrazione. Ovviamente, quei lavori, se fatti all'epoca
avrebbero inciso meno in termini di disagi, ma anche in termini di
oneri diretti.
Rileviamo con una certa curiosità che, al di là del vincolo
imposto dalle "Belle arti", c'è, più che una deroga, direi forse
gestione abusiva di quegli spazi, perché l'Assessore non lo ha
detto, ma dalle premesse alle conclusioni ci sembra di capire che
l'agibilità con limitazioni facesse sì che quei locali potessero
essere considerati solo accessori. Dai traslochi che devono essere
fatti ci sembra invece di capire che non fossero stati usati solo
in maniera accessoria. È perciò abbastanza curioso che
l'Amministrazione prenda posizioni draconiane contro ipotesi di
condono edilizio e poi sia la prima ad utilizzare, al di fuori
della regolare previsione edilizia, i propri immobili!
Non abbiamo capito dove verranno sistemati gli uffici, lo
avevamo chiesto al punto 3) dell'interrogazione; ho capito che
l'Assessore non lo sa, però poteva dircelo, e comunque ci sembra
quanto meno utile capire quale sarà la dislocazione, sia per una
questione logistica - che forse interessa di più l'Assessore
competente Fosson -, sia per capire qual è la "ratio" dell'utilizzo
dei tanti immobili regionali disseminati sul territorio.
La mia replica, di conseguenza, finisce qui: con
l'insoddisfazione per come è stata gestita nel tempo dal 1992 al
2003 la vicenda di "Palazzo Darbelley" e per come viene affrontata
oggi la decisione di renderlo finalmente a norma, di adeguarlo e di
rendere quei locali più conformi alle prescrizioni inerenti la
sicurezza, ma anche la salubrità dei locali stessi, al fine di
poter essere utilizzati come uffici.
