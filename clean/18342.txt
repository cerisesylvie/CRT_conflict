Classificazione
SPORT E TEMPO LIBERO


Resoconto integrale del dibattito dell'aula
Oggetto del Consiglio n. 1435 del 12 luglio 2000 - Resoconto
OGGETTO N. 1435/XI Situazione finanziaria del Comitato
FISI-ASIVA. (Interrogazione)
Interrogazione Richiamata la precedente iniziativa in merito
al taglio dei contributi economici da parte del Comitato Olimpico
Italiano nei confronti del Comitato FISI/ASIVA della Valle
d’Aosta, che ha visto una diminuzione dei fondi a
disposizione di circa 250 milioni di lire;
Considerato il ruolo fondamentale e oramai tradizionale del
Comitato FISI/ASIVA della Valle d’Aosta nel campo
degli sport invernali, inteso sia come formazione sportiva, sia
come veicolo di promozione turistica della nostra regione;
Visto il perdurare della critica situazione economica del
Comitato FISI/ASIVA della Valle d’Aosta che, in
mancanza di questi fondi, rischia di subire pesanti limitazioni,
dovendo limitare soprattutto il lato educativo e formativo della
propria attività sportiva, nonché diversi settori
dell’attività ordinaria;
Riportata la risposta dell’Assessore competente
che aveva dichiarato l’avvio di un confronto con le
varie comunità locali della Valle d’Aosta e con gli
sponsor privati al fine di riorganizzare i finanziamenti al
Comitato FISI/ASIVA e di valutare conseguentemente la possibile
concessione di un contributo straordinario da parte
dell’Amministrazione regionale;
i sottoscritti Consiglieri regionali
Interrogano
la Giunta regionale per conoscere:
1) se le azioni di confronto e valutazione espresse nella
risposta alla precedente iniziativa consiliare presentata sul tema,
sono state esperite e con quali risultati;
2) in caso di risposta negativa, se sono allo studio iniziative
alternative al fine di poter soddisfare le urgenti necessità
economiche del Comitato FISI/ASIVA.
F.to: Lanièce - Viérin M.
Président
La parole à l'Assesseur au tourisme, aux sports,
au commerce et aux transports, Lavoyer.
Lavoyer (FA)
Mi pare che l'interrogazione ponga due
quesiti abbastanza chiari; il primo, se a seguito di una precedente
iniziativa del Consigliere Lanièce su questo argomento si erano
concretizzati gli impegni a suo tempo assunti.
A suo tempo, rispondendo a quell'interrogazione, l'impegno da
parte della Giunta era quello di confrontarsi, sentire i
rappresentanti degli enti locali, in particolare i Presidenti delle
Comunità montane, per verificare se da parte loro ci fosse la
disponibilità a far fronte a una riduzione di fondi che, voglio
sottolineare, non dipende dall'Amministrazione regionale, perché
l'Amministrazione regionale ha dato per il 1999 600 milioni
all'ASIVA, la stessa somma è prevista per il 2000 ed è prevista nel
bilancio triennale. Quindi a fronte di riduzione di fondi nati da
decisioni prese prevalentemente a livello nazionale CONI e FISI,
l'unico impegno che poteva essere assunto dalla Giunta regionale,
vista la distribuzione sul territorio dell'attività dell'ASIVA, che
interessa in particolare gli enti locali e gli enti sovracomunali,
era quello di verificare con questi enti la possibilità di
concordare ed integrare il programma che attualmente è possibile
fare con le risorse a disposizione. Questo incontro è stato fatto
con i Presidenti delle Comunità montane; da parte di tutti vi è
stata la disponibilità ad affrontare il problema ed è stato
convenuto di rinviare la definizione dei contenuti e delle
possibilità concrete di intervenire a dopo le elezioni
comunali.
Adesso aspettiamo la ricostituzione degli organi direttivi delle
varie comunità montane, dopo di che si riprenderà questo confronto
a tre, dove il ruolo della Regione è più che altro quello di farsi
promotore in base agli impegni che sono stati presi di fronte al
Consiglio regionale. Nel mentre vi è stato un incontro da parte
dell'Assessorato con i vertici della FISI-ASIVA, i quali hanno
ribadito che impostavano un programma in base alle risorse
disponibili. Fra l'altro l'elemento di novità è che rispetto alla
situazione preliminare, dove le carenze di risorse erano
quantificate in 250 milioni per fare un programma completo, con una
maggiore attenzione e un maggior confronto sul territorio le
carenze per completare interamente il programma sono di 140
milioni.
Quindi al secondo quesito si dice che la risposta è positiva,
perché abbiamo fatto quanto era da fare, ed è su questo terreno che
continueremo a muoverci appena saranno ricostituiti gli organi
direttivi delle comunità montane.
Président
La parole au Conseiller Lanièce.
Lanièce (Aut)
Questa interrogazione è stata presentata
come seguito dell'iniziativa consiliare presentata cinque mesi fa
sullo stesso tema, con l'obiettivo di verificare oggi quello che
allora l'Assessore ci aveva risposto in aula, e cioè che, per
fronteggiare questo buco di 250 milioni causato dal venir meno di
introiti del Totocalcio, si era deciso di fare alcune azioni, in
modo particolare incontrare le comunità montane, gli sponsor
privati, ed eventualmente nel caso in cui questi incontri si
fossero conclusi in modo negativo, di verificare la possibilità di
elargire un contributo straordinario per sopperire al venir meno di
questa importante somma.
Oggi abbiamo ripresentato questa interpellanza proprio per
conoscere a che punto è la situazione, per sapere se le azioni sono
state esperite e quali sono i risultati, tenuto conto del ruolo
fondamentale e tradizionale del comitato FISI-ASIVA, sia nel campo
degli sport invernali, sia come formazione sportiva ed educativa,
sia come veicolo di promozione turistica nella nostra regione.
Alla luce della risposta dell'Assessore chiediamo di poter
essere informati su quando ci saranno questi incontri definitivi,
visto che l'Assessore ha detto che sono stati fatti alcuni incontri
con le comunità montane e che sono stati definiti dei possibili
interventi, anche se la loro concretezza verrà fissata a posteriori
quando saranno eletti i nuovi organi direttivi delle comunità
montane.
Vista l'importanza del comitato FISI-ASIVA per il lato sia
sportivo che educativo, nonché promozionale dal punto di vista
turistico, chiediamo all'Assessore che, una volta esperiti questi
ulteriori incontri, porti all'attenzione della commissione
competente, che mi sembra sia la V Commissione, il risultato di
questi incontri, in modo da capire se si è riusciti a dare una mano
al Comitato FISI-ASIVA, così come si dà un aiuto a tanti enti, e in
questo caso mi sembra che questo ente abbia dimostrato in passato
di saper ben operare e di ottenere dei buoni risultati. Senza
questo aiuto economico si rischierebbe di vedere limitata
fortemente l'attività ordinaria del Comitato FISI-ASIVA, perché se
è vero che l'Assessore ha detto che dagli ultimi incontri la
carenza ad oggi è di 140 milioni, però sappiamo anche che a seguito
di questa mancanza di fondi si è passati da una situazione in cui
vi erano 5 allenatori, ad una situazione attuale in cui ci sono 3
allenatori, si è passati da allenamenti separati ad allenamenti che
vengono fatti insieme, da due preparatori atletici ad uno solo, e
quando inizieranno le gare nel periodo stagionale, se esiste
solamente un preparatore atletico per entrambi i sessi, come può il
preparatore atletico seguire le gare dei maschi e delle femmine,
visto che non verranno fatte nello stesso luogo?
Questo è un piccolo esempio che però dimostra l'urgenza di
elargire, grazie anche alla collaborazione delle comunità montane,
dei contributi a questo comitato per permettergli di continuare a
svolgere pienamente la sua attività, che è sicuramente un'attività
importante sia dal punto di vista educativo che sportivo. Ci
auguriamo che l'impegno che l'Assessore ha portato avanti nel
seguire questo problema, possa portare al più presto a dei
risultati positivi attraverso questo ultimo e definitivo incontro
con i nuovi organi direttivi delle Comunità montane.
