Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1567 del 23 ottobre 1985 - Resoconto
OGGETTO N. 1567/VIII - SITUAZIONE FINANZIARIA E PRODUTTIVA
DELLA S.P.A. MAXEL VALLEE D'AOSTE. (Interrogazione).
PRESIDENTE
: Do lettura dell'interrogazione presentata dai
Consiglieri Millet e Mafrica:
INTERROGAZIONE
RICORDATA la risposta interlocutoria data dall'Assessore
competente nel maggio scorso in merito alla situazione della MAXEL
S.p.A.;
TRASCORSI altri quattro mesi, sufficienti per avere
indicazioni più precise sul lo stato finanziario e produttivo
dell'azienda;
i sottoscritti Consiglieri regionali
INTERROGANO
l'Assessore regionale competente per conoscere gli sviluppi e
le prospettive della situazione della MAXEL S.p.A.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Mi rifarei in gran parte per la risposta
a quanto avevo già detto in risposta ad una interpellanza analoga,
mi pare del giugno di quest'anno.
In sintesi, la situazione della Maxel continua ad essere
delicata e complessa; una situazione più definita la potremmo avere
dopo che il Consiglio di Amministrazione, che è convocato per il 4
novembre, provvederà alla verifica del bilancio sino al
30.9.1985.
Posso adesso fornire solo questi dati: si è registrato un
aumento del fatturato che è passata dal precedente esercizio
finanziario, misurato in lire 3.700 milioni, a quello previsto per
il bilancio corrente di 4.800 milioni. La produzione del 1984 è
stata di 40 mila paia di sci, quella prevista per il 1985 è di
circa 60 mila paia di sci, di cui 35 mila destinati al mercato
estero.
Il personale in forza attualmente è di 108 unità, di cui 19 in
cassa integrazione ordinaria; dal 16.4.1985 le ore usufruite nel
corso del 1985 per detto personale sono in numero di 1824. Il
margine di contribuzione industriale è comunque minimo ed il peso
degli oneri finanziari, che è valutato intorno agli 800 milioni
annui e dei costi commerciali, è rilevante.
Come ho detto, e ripeto il discorso dell'ultima volta in cui si
è parlato di questa situazione in Consiglio regionale, l'unica
soluzione che pare avere i numeri per superare la situazione di
difficoltà dell'azienda, è quella dell'intervento di un partner,
che oltre a portare tecnologie e capitale, assicuri nuovi sbocchi
commerciali con la possibilità di diversificare la produzione.
Vorrei dire ancora, per indicare la volontà del governo
regionale - e questo era già stato comunicato all'azienda durante
un incontro fra il Presidente della Giunta, il sottoscritto,
l'azienda stessa e la FINAOSTA - che l'intervento regionale sarà
subordinato comunque a prospettive certe. Solo a queste condizioni
potrà proseguire l'interessamento della Regione rispetto a questa
azienda.
PRESIDENTE
: Ha chiesto di parlare il Consigliere Millet,
ne ha facoltà.
MILLET (P.C.I.):
Siamo abbastanza preoccupati della
risposta dell'Assessore perchè la situazione non è migliorata:
bisognerà aspettare a novembre i risultati di questa verifica.
Comunque ci preoccupa questa situazione, perchè nonostante quel
piano di ristrutturazione, di programma per i nuovi sbocchi, si sta
dando battute a vuoto e si può capire che ciò può compromettere
anche quegli interventi regionali .
Abbiamo voluto presentare questa interrogazione per verificare
se c'erano degli elementi nuovi; dalle parole dell'Assessore emerge
invece che di elementi nuovi non ce ne sono, il che di fatto
significa che la situazione si sta sempre più aggravando,
nonostante gli interventi regionali.
Quello che possiamo dire è che anche questo tipo di intervento
industriale, insieme agli altri, necessita da parte della Regione
di qualche strumento più preciso per poter verificare meglio a
tempo dovuto gli interventi regionali.
Evidentemente è una materia complessa e non basta quello che
dicono i vari imprenditori o anche, al limite, gli impegni
finanziari, ma ci vuole qualcosa di più. Aspetteremo a novembre;
non so se l'Assessore dopo questa verifica vorrà comunicare gli
esiti in Commissione o in altro modo, per avere un approfondimento
e per valutare quale tipo di iniziativa la Regione può
intraprendere per, se possibile, ribaltare una situazione, oppure
per constatare qual'è la realtà della Maxel.
