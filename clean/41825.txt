Classificazione
ISTRUZIONE PUBBLICA
Istituzioni scolastiche



Oggetto del Consiglio n. 848 del 24 luglio 2019 - Resoconto
OGGETTO N. 848/XV - Interrogazione a risposta immediata:
"Valutazioni in merito alla mancata attivazione, per il prossimo
anno scolastico, della classe prima dell'indirizzo professionale
socio-sanitario presso l'Istituzione scolastica professionale di
Verrès".
Rini (Presidente)
-Riprendiamo i lavori, punto 3.02
all'ordine del giorno. Per l'illustrazione, la parola alla collega
Pulz.
Pulz (ADU VDA)
- Presso l'istituzione scolastica punto di
istruzione liceale tecnica e professionale di Verrès l'anno
prossimo già per la seconda volta, come era accaduto nell'anno
scolastico 2017-2018, non verrà attivata la classe prima
dell'indirizzo professionale socio-sanitario. Il timore che questo
indirizzo possa definitivamente naufragare è molto forte nella
scuola insieme alla preoccupazione anche delle famiglie per il
futuro di tanti giovani della Bassa Valle. Come sappiamo bene,
l'istruzione professionale è di competenza regionale e le
professionalità offerte al territorio a seguito della qualifica di
OSS (Operatore Socio Sanitario) ed esercitate durante
stage
svolti con successo nelle locali microcomunità sono indispensabili
per garantire i livelli di assistenza richiesti da una popolazione
che invecchia velocemente. Noi di Ambiente Diritti Uguaglianza
Valle d'Aosta ci chiediamo quale lungimiranza politica dimostri la
non attivazione di un corso, che è l'unica offerta di indirizzo
professionale in un territorio come quello della Bassa Valle ad
alta dispersione scolastica e ad alta presenza di stranieri. Si
tratta infatti di un corso che offre concrete possibilità di
impiego sul territorio, forse chi opera queste scelte non ha
abbastanza a cuore il futuro dei nostri giovani, forse vogliamo che
fuggano verso regioni più accoglienti e che gli anziani restino
soli e senza personale formato per assisterli. Ho sottolineato
tante volte come la scuola non sia certo al centro dell'agenda
politica ma qui ci tocca aggiungere che sembra che non lo sia
neppure l'assistenza sociale. Allora noi interroghiamo l'Assessore
competente per sapere se siano state sufficientemente valutate
tutte le ricadute negative della perdita di un indirizzo
professionale in un polo scolastico di giovane costituzione e che
sta ancora consolidando la sua identità e che, tra l'altro, è unico
nel suo genere in quanto include sia la formazione professionale
che indirizzi liceali al fine di garantire alla Bassa Valle
un'offerta formativa completa in un territorio delicato e
complesso.
Presidente
- La parola all'Assessore Certan.
Certan (AV)
- Collega Pulz, la ringrazio per la sua
illustrazione, ma, guardi, noi abbiamo a cuore il futuro dei
giovani ma, per aprire e per istituire le classi, bisogna avere gli
iscritti. Questa è un po' una risposta sintetica. Direi che, in
riferimento a quanto scritto nella sua interrogazione, della
perdita di un indirizzo dell'istruzione professionale, non è
corretto dire questo poiché questo indirizzo non è perso ma non è
stato attivato presso il polo scolastico di Verrès quest'anno per
l'anno scolastico 2019/2020 ma rimane un punto fermo nell'offerta
formativa territoriale dei prossimi anni, così come l'anno scorso
quando ci sono stati gli iscritti, l'abbiamo attivato anche se non
era stato attivato nel 2017/2018. I criteri e i parametri di
definizione degli organici del personale docente della Valle
d'Aosta sono nettamente migliorativi rispetto a quelli nazionali.
Già in altre risposte questo lo avevo sottolineato: 20 alunni per
formare una classe prima come da nostra DGR n. 519 del 2010 per un
indirizzo del secondo ciclo, mentre a livello nazionale si prevede
la costituzione delle classi prime con non meno di 27 alunni. Con
l'emanazione del decreto legislativo n. 61/2017, poi si rende anche
necessaria la sua armonizzazione alla realtà della nostra Regione e
per ciò che concerne anche l'istruzione professionale e la
formazione IeFP. Occorre certo rivedere, sono d'accordo con lei,
l'offerta formativa territoriale in occasione del ridimensionamento
delle scuole superiori che sarà a partire dall'anno 2021/2022
poiché sono triennali, potenziando i percorsi professionali anche
attraverso la valorizzazione delle caratteristiche del contesto
regionale, quindi anche tenendo conto della situazione della Bassa
Valle. È quindi allo studio della Sovraintendenza la determinazione
di nuovi criteri per l'attivazione delle classi prime nei percorsi
scolastici, in particolare appunto in queste zone, limitando il
tasso di dispersione scolastica e i disagi per le famiglie che
risiedono in località distanti dal capoluogo anche attraverso, ad
esempio, il potenziamento di convitti o studentati. Tali criteri
saranno condivisi nei prossimi mesi con le scuole appartenenti alle
reti per l'orientamento, una riunione è già stata fatta l'8 luglio.
In questa logica il 28 giugno è stata approvata la deliberazione n.
906 a integrazione proprio dell'offerta relativa all'offerta
formativa dell'istruzione professionale e, a seguito anche di
questo, per poter prendere le iscrizioni tardive degli alunni
provenienti da altri percorsi. A seguito di questo, gli alunni sono
passati da 8 a 12 ma non siamo riusciti a ottenere i 20, quindi
capisce che è anche una scelta non solo nostra, non è solo di
lungimiranza o non lungimiranza ma è anche una scelta delle
famiglie che decidono di iscriversi o non iscriversi. Ripeto: otto
alunni e a livello nazionale, per aprire una classe, ce ne vanno
27. Noi lo abbiamo già ridotto a 20, probabilmente altre
valutazioni dobbiamo farle però non diciamo quello che non è. Non è
perso l'indirizzo, l'indirizzo rimane, certo è che l'orientamento
probabilmente lo dovremo fare in un altro modo e forse in modo
ancora più incisivo.
Présidente
- Pour la réplique, la parole à la collègue
Pulz.
Pulz (ADU VDA)
- Grazie Assessore per la sua risposta che
ci lascia ben sperare, noi però continuiamo a vedere i rischi di
voler concentrare nel capoluogo regionale la gamma degli indirizzi
professionali che già accolgono numerosi alunni provenienti da
altre scuole a rischio di dispersione e a cui comunque non
accederebbero le famiglie più deboli della Bassa Valle, cioè quelle
in possesso di minori strumenti culturali anche per far sentire la
loro voce e difendere il diritto allo studio dei propri figli che
dovrebbe essere indiscutibile. Ci è stato effettivamente raccontato
che, a seguito della sua visita, è stata ottenuta una deroga sui
numeri minimi per l'attivazione della classe ma questa deroga è
giunta molto tardi ed è venuta in una fase in cui le famiglie
avevano già scelto in vista del prossimo anno scolastico. Andrebbe
valutato con più forza che perdere un indirizzo professionale non
ha lo stesso effetto che far venir meno uno dei corsi liceali
perché, per quanto sia comunque grave, i licei vengono scelti da
un'utenza diversa con maggiori strumenti e io stessa ho visto in 26
anni di insegnamento moltissime deroghe. Mi è capitato di gestire
persino una classe di otto alunni ma non in un istituto
professionale bensì in un ambiente privilegiato dove non ci si è
soffermati per nulla a valutare i costi eccessivi determinati da
classi minuscole. Io spero quindi che ci sia una riflessione più
approfondita in merito perché non possiamo raccontarcela: in fondo
dietro la scelta di una scuola superiore ci sono ancora soprattutto
motivazioni di tipo socio-culturale legate alle possibilità
economiche e agli strumenti culturali delle famiglie, questo è
l'orientamento in realtà.
