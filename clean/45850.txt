Classificazione
ISTRUZIONE PUBBLICA
Personale docente e non docente



Oggetto del Consiglio n. 2462 del 11 maggio 2023 - Resoconto
OGGETTO N. 2462/XVI - Interpellanza: "Linee di indirizzo ai
Dirigenti scolastici per garantire una maggiore trasparenza delle
procedure relative alle assegnazioni di supplenze ai soggetti
appartenenti alle liste "MAD"".
Bertin (Presidente) -
Punto n. 43. Ha chiesto la parola
il consigliere Restano, ne ha facoltà.
Restano (GM) -
Ci accingiamo ad arrivare al termine
dell'anno scolastico e già si pensa, forse si è già iniziato a
farlo da tempo al nuovo anno scolastico. L'argomento che tratteremo
riguarda le domande di supplenza del personale docente non di ruolo
e non presente nelle graduatorie presso le varie istituzioni
scolastiche. Gli aspiranti insegnanti infatti accedono gli elenchi
attraverso la presentazione di una domanda da presentarsi alle
segreterie dei vari istituti che può essere inviata da parte di
chiunque desideri lavorare in ambito scolastico per ricevere
incarichi di breve e media durata. Si tratta delle cosiddette "MAD"
messe a disposizione.
Ogni anno, in occasione dell'assegnazione degli incarichi,
generalmente a cura delle persone direttamente coinvolte o persone
a essere vicine, si aprono delle considerazioni in merito alla
valutazione dei titoli utili per la formazione delle relative
ipotetiche graduatorie utilizzate per assegnare le cattedre; altre
considerazioni vengono fatte in merito alla supposta mancata
trasparenza degli elenchi e/o graduatorie in uso. Infatti, lo
scorso anno la Sovrintendenza agli studi della Regione Valle
d'Aosta ha ricevuto da parte di alcune sigle sindacali del settore
scuola una richiesta di azione ispettiva, correva la data del 27
settembre 2022, riguardava le nomine avvenute da "MAD" messe a
disposizione. La nota di cui vi sto parlando pone in evidenza come
le sigle sindacali abbiano ricevuto numerose segnalazioni di
anomalie circa alcune nomine effettuate da "MAD" e scrivevano alla
Sovrintendenza ipotizzando comparazione la cui regolarità non
risulta acclarata da nessuna evidenza pubblica dell'operazione. Le
stesse organizzazioni sindacali scolastiche evidenziano come sia
già da molto tempo che rilevano le criticità che sopra vi ho
argomentato e che con comunicazione del 2021 la Sovrintendente si
impegnava a trattare la questione e condividere una linea comune
per uniformare a livello regionale la procedura relativa alle
"MAD".
Considerato quanto ho appena detto ed evidenziato che alle liste
"MAD" possono iscriversi aspiranti insegnanti in possesso di titoli
di studio i più disparati tra loro e sottolineato nuovamente quanto
vi ho già illustrato, ovvero che ogni anno l'assegnazione degli
incarichi nei vari istituti è occasione di lamentele, segnalazioni
e rilievi da parte degli aspiranti insegnanti che si ritengono
ingiustamente esclusi e lamentano mancanza di trasparenza, chiedo
all'Assessore competente quali siano le modalità per l'assegnazione
di supplenza agli appartenenti alle liste "MAD", se si rispettino i
criteri di meritocrazia e trasparenza che devono contraddistinguere
l'operato della Pubblica Amministrazione e questo soprattutto per
quanto riguarda la valutazione dei titoli, se le graduatorie finali
vengono esposte o meno e se alla luce di quanto segnalato dai
sindacati nel 2022, in vista del prossimo anno scolastico,
l'Assessorato intenda fornire ai dirigenti scolastici linee di
indirizzo che garantiscano una maggior trasparenza, così come
parzialmente accennato dalla Sovrintendenza già nel 2021.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
In quanto collegate, rispondo
congiuntamente alle prime due domande, quindi "quali siano le
modalità per l'assegnazione di supplenza agli appartenenti delle
liste "MAD"" e "se le graduatorie finali vengano esposte o
meno".
Giova preliminarmente chiarire che le cosiddette "MAD", quelle
che significano messe a disposizione, sono delle liste di
nominativi, come correttamente riportato nella formulazione proprio
della domanda n. 1 e non sono delle graduatorie, come specificato
nella domanda n. 2 di quest'interpellanza.
Le messe a disposizione infatti sono degli elenchi di nominativi
dai quali i dirigenti scolastici possano attingere per
l'attribuzione di supplenze saltuarie qualora non vi siano più
candidati nelle graduatorie a esaurimento, le GAE, nelle
graduatorie regionali, GRS, nelle graduatorie di istituto, GI, ne
abbiamo già parlato in occasione di una precedente interpellanza.
Infatti le circolari che ogni anno il Ministero emana per fornire
le istruzioni e le indicazioni operative in materia di supplenze
del personale scolastico specificano che l'attribuzione delle
supplenze avviene seguendo tale ordine e solo in ultima istanza, in
caso di esaurimento e incapienza rispettivamente delle GAE, delle
GRS e delle GI, il dirigente scolastico conferisce, ma solo a quel
punto, la supplenza all'aspirante che ha manifestato la sua
disponibilità e che non sia inserita in nessun altra graduatoria,
individuandolo prioritariamente tra i docenti in possesso della
specifica abilitazione all'insegnamento e, tra i docenti
specializzati, per posti di sostegno e solo successivamente tra
coloro che hanno conseguito lo specifico titolo di studio previsto
per l'insegnamento o, in ulteriore subordine, che lo stanno
conseguendo. In ogni caso le domande di messa a disposizione, di
"MAD", rese in autocertificazione ai sensi del DPR 455/2000, devono
contenere tutte le dichiarazioni necessarie per consentire la
verifica puntuale dei requisiti da parte dei dirigenti scolastici.
I contratti a tempo determinato stipulati con gli aspiranti tramite
le "MAD" sono soggetti agli stessi vincoli e criteri previsti per
coloro che sono inseriti nelle graduatorie, ivi comprese, tra
l'altro, le sanzioni. In passato nell'anno scolastico 2019/2020 il
Ministero, con l'apposita circolare, aveva specificato che
"all'atto dell'esaurimento della graduatoria d'istituto, ivi
comprese le graduatorie delle istituzioni scolastiche viciniori, il
dirigente scolastico in un'ottica di trasparenza pubblica gli
elenchi degli aspiranti che abbiano presentato istanza di "MAD",
quindi alcune considerazioni si impongono, anche per chiarire un
po' la questione.
Anche le stesse circolari ministeriali, a cui la Sovrintendenza
agli studi si attiene, identificano le "MAD" come dei semplici
elenchi o liste che non comportano una graduazione di coloro che vi
sono inseriti, quindi sono elenchi
tout court
e non potrebbe
essere altrimenti. Le graduatorie da cui si attinge per le
supplenze, attraverso i GAI, GRS e GI, sono disciplinate nella loro
costituzione da apposite disposizioni che prevedono una procedura
valutativa dei titoli dichiarati nella domanda secondo un'apposita
tabella di valutazione, il titolo di studio vale
tot
punti,
il servizio reso vale altri punti, titoli ulteriori valgono Z
punti, eccetera. All'esito di tale procedura vengono formulate, per
le varie tipologie di posti e classi di concorso, le relative
graduatorie, in questo caso mi riferisco ai GAI, GRS e GI, ove gli
aspiranti sono ordinati in questo caso in funzione proprio del
punteggio. Poiché invece le messe a disposizione attengono ad
aspiranti che non sono inseriti in graduatoria, ed è il motivo
della specifica dell'inizio, che possono avere i
curricula
più disparati e per i quali non sono previste regole uniforme
precise per una graduazione in funzione di un punteggio, non è
possibile procedere alla compilazione di una graduatoria, quindi si
fa semplicemente un elenco, adesso non lo so se sono elenchi in
ordine alfabetico. L'unica valutazione oggettiva che può essere
fatta attiene alla verifica prioritaria tra gli elenchi delle "MAD"
di docenti abilitati e di docenti specializzati per il sostegno
che, come specifica la stessa circolare ministeriale e come ho
detto prima, vanno preferiti agli altri.
Quanto alla pubblicazione di questi elenchi di "MAD", non è
stata più prevista dalle più recenti circolari ministeriali,
evidentemente in considerazione del fatto che tali elenchi sono
continuamente aggiornati in funzione proprio delle richieste che
pervengono e che non si tratta, come abbiamo detto, di graduatorie.
Siccome la valutazione comparativa dei titoli degli aspiranti
inseriti negli elenchi "MAD" compete al dirigente scolastico, sarà
la valutazione dello stesso dirigente scolastico a individuare il
candidato più idoneo nella situazione concreta, dando precedenza,
come le dicevo prima, ai docenti abilitati o specializzati.
Parimenti sarà lo stesso dirigente scolastico che potrà dar conto
dei criteri di scelta nel caso concreto, quindi è il dirigente
scolastico che eventualmente dà spiegazione di quali criteri sono
stati scelti per l'individuazione dei supplenti.
Domanda n. 3: "se alla luce di quanto contenuto nelle premesse
della nota dei sindacati sopra parzialmente riportata, in vista del
prossimo anno scolastico, l'Assessorato intenda fornire ai
dirigenti scolastici linee di indirizzo che garantiscano una
maggiore trasparenza". In relazione alla circolare della struttura
del personale scolastico, la circolare aveva protocollo 19.640 del
22 settembre 2022 che abbiamo citato noi nelle premesse, si
chiarisce che le indicazioni ministeriali in merito all'utilizzo
della "MAD" prevedono che gli aspiranti che presentano tale istanza
devono dichiarare di non essere inseriti in nessuna graduatoria
della stessa o di altra Provincia, cioè una graduatoria il "MAD"
esclude l'inserimento in altre graduatorie.
Come già avvenuto l'anno prima e proprio andando incontro a una
richiesta sindacale, la suddetta struttura, al fine di ampliare la
platea dei soggetti ai quali assegnare le supplenze sui posti e
sugli spezzoni orari che residuano al termine del conferimento
delle supplenze ai sensi del GRS, ha dato la possibilità alle
istituzioni scolastiche di provvedere alla copertura dei predetti
posti ricorrendo anche alle "MAD" pervenute da soggetti inseriti
nelle graduatorie regionali, cioè nelle GRS. Il ricorso alle
suddette "MAD" è consentito anche per il conferimento delle
supplenze saltuarie in caso di esaurimento delle graduatorie
d'istituto e di quelle delle istituzioni scolastiche viciniori.
Quanto alla condivisione con le OS scolastiche, si precisa che la
Sovrintendenza agli studi nei mesi scorsi ha fornito un riscontro
alle stesse precisando che, a seguito di un confronto con i
dirigenti scolastici, al fine di garantire una maggiore uniformità
su tutto il territorio, si è deciso di acquistare nell'ambito
proprio dei finanziamenti del PNRR un applicativo che preveda la
ricezione e la gestione delle "MAD" in modo semplice e automatico,
utilizzando specifici filtri per il punteggio, la provenienza, le
certificazioni, eccetera.
Presidente -
Per la replica, ha chiesto la parola il
consigliere Restano.
Restano (GM) -
Grazie Assessore per la risposta che ha
impegnato dieci minuti, per limiti tutti miei personali forse non
sono riuscito a recepire nella sua completezza; le chiederei
gentilmente se poi può fornirmela così me la leggo con
attenzione.
Partendo dall'ultima parte della sua risposta, ho avuto modo di
andare a ricercare presso i siti dei vari istituti informazioni
circa le "MAD" e ho trovato che effettivamente alcuni, forse,
credo, si sono già adeguati a quanto da lei affermato perché vedo
indicazioni dell'utilizzo di "pronto MAD", che deve essere un
applicativo specifico per il ricevimento delle "MAD", mentre da
altre parti c'è ancora una modulistica che mi sembra un pochino più
datata, ma a parte questo recepisco con soddisfazione quanto da lei
detto circa le nuove direttive fornite dalla Sovrintendenza e
quindi dall'Assessorato che lei presiede. Mi chiedo se si possa
fare di più rispetto a quanto da lei affermato ma soprattutto da
quanto avviene nelle altre Regioni che non godono della nostra
autonomia. Forse potremmo portarci molto più avanti degli altri
dimostrando nella pubblicizzazione delle liste "MAD" di essere
virtuosi, quindi magari anche, a seconda dei titoli dei candidati
che presentano la loro disponibilità, prevedere delle date per
l'iscrizione diverse, differenti, così da non inflazionare il
lavoro delle singole segreterie e permettere agli stessi operatori
di pubblicare celermente le liste. Chiaro è che gli interrogativi
sono molteplici, perché se la valutazione spetta al singolo
dirigente, diventa difficile a seconda degli svariati titoli che
possono essere presentati... decide che deve insegnare una singola
materia magari molto tecnica e quindi si presta a molte
discussioni. Forse varrebbe la pena fare delle considerazioni in
tal senso e anche in questo senso portarsi molto più avanti degli
altri, favorendo sia la competenza di chi presenta le domande, la
trasparenza e diminuendo la litigiosità se vogliamo chiamarla così
tra i singoli aspiranti all'insegnamento. Comunque io la ringrazio
e mi rendo disponibile, dopo aver letto il documento, a un
ulteriore confronto.
