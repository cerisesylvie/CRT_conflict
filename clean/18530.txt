Classificazione
ASSETTO DEL TERRITORIO
Difesa ed uso del suolo - Sistemazione idrogeologica


Resoconto integrale del dibattito dell'aula
Oggetto del Consiglio n. 1637 del 16 novembre 2000 - Resoconto
OGGETTO N. 1637/XI Situazione di dissesto nella frazione
Closellinaz Dessous in Comune di Roisan. (Interpellanza)
Interpellanza Appreso che i fatti alluvionali del 15 ottobre
scorso, interessando il torrente Buthier, hanno aperto un
pericoloso ed esteso movimento franoso, appena a valle del
villaggio di Closellinaz Dessous, in Comune di Roisan;
Ritenuto che fra le possibili concause
dell’evento franoso debbano indicarsi anche i lavori
recentemente effettuati per la posa dell’oleodotto
della "PRAOIL" (ex "SNAM");
Osservato che il villaggio è stato evacuato e sono seri i rischi
per la popolazione e per i beni del villaggio;
Ricordato che la zona è notoriamente soggetta a rischi di
carattere idrogeologico;
il sottoscritto Consigliere regionale
Interpella
la Giunta regionale per sapere:
1) se è a conoscenza della gravità della situazione creatasi nel
villaggio di Closellinaz Dessous e quali provvedimenti immediati
intende assumere per garantire la sicurezza della frazione;
2) quali provvedimenti si intendono adottare in riferimento al
passaggio dell’oleodotto, sempre tenendo conto della
sicurezza della popolazione e dei rischi geologici
evidenziatisi;
3) se non ritenga che uno smottamento delle frane della zona
possa comportare un pericoloso effetto - diga sul Buthier.
F.to: Curtaz
Président La parole au Conseiller Curtaz.
Curtaz (PVA-cU)
Quando ho depositato questa interpellanza
il problema della frana Closellinaz Dessous non era ancora posto
all'attenzione dell'opinione pubblica; solo successivamente gli
organi di stampa si sono occupati di questa vicenda.
A Closellinaz in Comune di Roisan, sul Buthier, si sono aperte
una serie di frane piuttosto consistenti, il movimento franoso in
particolare a valle del villaggio è assai rilevante sia per le sue
dimensioni sia perché rischia di mettere in pericolo la staticità
stessa del villaggio.
Il movimento franoso in quella zona è interessato peraltro anche
dal passaggio di un oleodotto con liquido che passa a 40 atmosfere,
quindi con grande velocità e potenza, un oleodotto della PRAOIL (ex
SNAM) che conduce il liquido infiammabile in Svizzera.
Tutte queste problematiche: frana collegata al passaggio di
questo oleodotto, portano a una situazione piuttosto delicata
tant'è che mi risulta a tutt'oggi che il villaggio di Closellinaz è
ancora evacuato.
Scopo dell'interpellanza è quello di portare all'attenzione
dell'Amministrazione questo problema chiedendo se l'Amministrazione
è a conoscenza della gravità della situazione creatasi nel
villaggio di Closellinaz e quali provvedimenti immediati si
intendono assumere per garantire la sicurezza della frazione, quali
altri provvedimenti si intendono adottare in riferimento al
passaggio dell'oleodotto. In terzo luogo chiediamo all'Assessore se
non ritenga che uno smottamento delle frane della zona possa
comportare un pericoloso effetto diga sul torrente Buthier.
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
La frana in oggetto, che interessa il versante
sinistro del torrente Buthier, in corrispondenza della frazione
Closellinaz, presenta un fronte di circa 100 metri, una lunghezza
sull'asse del corpo di frana di 100-120 metri, interessando un
dislivello di 55-60 metri. Si tratta di uno scivolamento
rotazionale complesso che si è sviluppato lungo una serie di
superfici di scolamento regressive.
Gli agenti scatenanti sono da ricercarsi in fenomeni di erosione
al piede innescati dal torrente e dal forte imbibimento della
coltre detritica causata dalla presenza, a monte del corpo di
frana, di sorgive la cui portata è stata notevolmente aumentata a
seguito delle intense precipitazioni legate all'evento
alluvionale.
In relazione alle domande poste preciso che la situazione della
frana è stata monitorata fin dai primi giorni quando si è cercato
di intervenire per effettuare lavori in alveo, nonostante il
deflusso idrico ancora notevole, per allontanare le acque il più
possibile dal piede.
Si è poi provveduto al taglio delle piante presenti sul settore
settentrionale della frana. Si sta provvedendo al monitoraggio
tramite la posa di capisaldi oltre che all'installazione di vetrini
in corrispondenza delle lesioni sugli edifici.
In data 27 ottobre con una comunicazione del Presidente della
Giunta è stato richiesto alla società PRAOIL di sospendere le
attività di pompaggio al fine di evitare sia fenomeni di
inquinamento che l'ulteriore compromissione del settore in frana a
causa di eventuali fuoriuscite di liquido dalle tubazioni. La
situazione è sorvegliata giornalmente con un tecnico incaricato dal
comune.
Attualmente, al fine di ottenere un completo monitoraggio del
fenomeno franoso e programmare i primi interventi di risanamento,
si è dato inizio ad una collaborazione con i tecnici della PRAOIL e
del comune decidendo di impiantare un sistema temporaneo di by-pass
della condotta dell'oleodotto in superficie, a monte della
frazione, e al contempo di installare nuovi capisaldi per
monitorare il fenomeno franoso anche dal versante opposto. I lavori
di consolidamento della frana saranno finalizzati in primo luogo a
stabilizzare l'abitato di Closellinaz Dessous. Una volta conseguita
la stabilizzazione del fronte di frana sarà possibile ristabilire
l'attuale tracciato dell'oleodotto. La caratterizzazione geologica
si rende necessaria per poter definire gli interventi da realizzare
sia da parte della Regione sia da parte della PRAOIL.
La gravità della situazione è dovuta sia al pericolo immediato
per il villaggio di Closellinaz, sia alla possibilità che il
distacco di quantità notevoli di materiale e la conseguente caduta
nell'alveo del Buthier possa modificarne e trasformarne in modo
incontrollato il corso con la possibilità di creare anche uno
sbarramento nell'alveo stesso. Lo scopo del sistema di monitoraggio
è proprio quello di garantire la salvaguardia degli abitanti di
Closellinaz Dessous, avvertendoli con anticipo di possibili crolli
e, nel caso essi si realizzassero, poter avviare immediatamente gli
interventi di pulizia dell'alveo.
Président
La parole au Conseiller Curtaz.
Curtaz (PVA-cU)
Trovo, me lo consenta l'Assessore, la sua
risposta un po' deludente. Capisco che è un fenomeno sotto
osservazione e i giorni che ci separano dall'alluvione del 15
ottobre forse sono ancora pochi, è passato un mese e studiare tutte
le situazioni può essere gravoso. Dico questo perché ho trovato le
risposte anche dal punto di vista delle soluzioni tecniche
piuttosto generiche, per nulla dettagliate, mentre mi sarei
aspettato già delle indicazioni più precise su come intervenire in
proposito.
Chiedo a questo punto all'Assessore che ci sia con la massima
celerità possibile un ulteriore approfondimento.
Prendo atto che l'Assessore ha confermato tutta la pericolosità
della situazione sia per quanto riguarda il possibile effetto diga
in caso di crollo, sia per quanto riguarda le conseguenze che
avrebbe il passaggio dell'oleodotto perché se si spezza un
oleodotto in cui circola petrolio o non so quale liquido
infiammabile a 40 atmosfere, c'è il rischio di un disastro oltre
che di carattere ecologico anche di carattere umano perché ci
sarebbero molte persone a rischio. Chiedo quindi che a questa
problematica venga prestata la massima attenzione, che si facciano
tutti gli accertamenti tecnici possibili in modo da risolvere
definitivamente i problemi e consentire, se possibile - ci
auguriamo di sì -, alla popolazione residente di rientrare nelle
proprie case in piena sicurezza.
