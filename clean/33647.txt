Classificazione
FORESTE E TERRITORI MONTANI



Oggetto del Consiglio n. 1753 del 20 aprile 2011 - Resoconto
OGGETTO N. 1753/XIII - Interrogazione: "Valutazioni in merito
all'applicazione della legge regionale n. 3/2010 sulla disciplina
degli aiuti regionali in materia di foreste".
Interrogazione
Richiamata la legge regionale n. 3/2010 che "disciplina gli
aiuti regionali diretti alla conservazione, al miglioramento, allo
sviluppo e alla cura delle foreste, al fine di incrementare e
tutelare le loro funzioni ecologiche e protettive e la loro
dimensione culturale e sociale";
Visto l'articolo 3 della sopracitata legge che elenca le
iniziative per la valorizzazione della multifunzionalità delle
foreste alle quali possono essere concessi aiuti;
Ricordato che l'onere complessivo derivante dall'applicazione
della legge in questione è determinato in annui euro 2.433.000 per
il 2010;
i sottoscritti Consiglieri regionali
Interrogano
l'Assessore competente per conoscere:
1) quante sono le iniziative ammesse a contributo nell'anno
2010 e quali Comuni sono interessati;
2) quante sono, e per quale ammontare, quelle riconducibili
alla costruzione, miglioramento e manutenzione di strade
forestali;
3) quali valutazioni esprime la Giunta regionale sulle prime
applicazioni della sopracitata legge regionale.
F.to: Bertin - Giuseppe Cerise - Chatrian - Patrizia Morelli
- Louvin
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
La legge n. 3/2010, "Disciplina degli aiuti regionali in materia
di foreste", prevede la possibilità di concedere aiuti ai titolari
di diritti reali o di godimento di aree boschive o la realizzazione
diretta degli interventi da parte dell'Amministrazione regionale.
Per quanto concerne la concessione di contributi, nell'annualità
2010 sono state presentate alla struttura competente 139 domande,
di cui 15 ritenute non ricevibili; le 124 domande ritenute
ricevibili riguardano 143 interventi di cui 50 per gli interventi
silvicolturali e 93 per interventi infrastrutturali. La commissione
tecnica istituita ai sensi del paragrafo 6.1 dei criteri
applicativi ha esaminato 93 interventi infrastrutturali,
ritenendone ammissibili 43 e ha provveduto a redigere una proposta
di graduatoria, come risulta da un verbale redatto il 22 febbraio
2011, facente parte integrante di un provvedimento dirigenziale che
è in fase di approvazione. In funzione delle risorse finanziarie
stanziate per il 2010, pari a 1.645.500 euro, sono risultati
ammissibili a contributo quattro interventi di costruzione e
manutenzione di vasche antincendio, cinque interventi per la
costruzione e la manutenzione di piste forestali e tre interventi
di ripristino di sentieri. Per tali interventi la concessione del
contributo avverrà solo previa presentazione alla struttura
competente in materia di foreste del progetto esecutivo completo di
tutte le autorizzazioni. La concessione di contributi riguarda
invece esclusivamente due interventi definibili come
"cantierabili", in quanto relativi ad opere per le quali è già
stata redatta la progettazione, sono state ottenute tutte le
autorizzazioni necessarie; più nel dettaglio, tali interventi
riguardano la costruzione di due vasche con funzione antincendio
nei comuni di Quart e de La Magdeleine. Per quanto concerne le 50
domande ritenute ricevibili e relative agli interventi
silvicolturali, si precisa che le condizioni di innevamento non
hanno consentito di eseguire le operazioni di martellata, stima e
misurazione delle piante da abbattere; è stato pertanto necessario
prorogare, con deliberazione di Giunta n. 448/2011, i termini per
la conclusione del procedimento amministrativo ed entro tale data
si approverà la concessione dei contributi con deliberazione di
Giunta regionale. Non è quindi, al momento, possibile fornire alcun
dato relativo agli interventi che saranno ammessi a contributo e
alle relative somme da erogare. Le risorse impegnate per il 2010
ammontano a 160.000 euro; gli interventi eseguiti direttamente
dall'Amministrazione regionale, elencati in un allegato che potrò
far avere, prevedono un impegno di spesa di 627.500 euro.
Per quanto riguarda il secondo punto, per l'annualità 2010 non
ci sono piste forestali ammesse a contributo; sono invece inseriti
in graduatoria ed in funzione delle risorse finanziarie ammissibili
a contributo, previa presentazione del progetto esecutivo e
dell'ottenimento di tutte le autorizzazioni, gli interventi
riportati nell'allegato 2, che potrò far avere, se richiesto.
Punto tre: i dati sopra esposti denotano che la valutazione non
può che essere positiva dell'impatto della legge n. 3/2010; in
effetti va ricordato che, malgrado il tempo utile per la
presentazione delle domande per l'annualità 2010 fosse
relativamente breve (24 settembre-5 novembre), sono pervenute alle
strutture competenti - come detto - 139 domande comprendenti sia
interventi infrastrutturali, sia interventi silvicolturali. Il
notevole interesse per questa nuova norma di settore si evince
anche dal fatto che, in funzione delle risorse finanziarie
disponibili per il 2010, solo una parte delle domande presentate è
risultata ammissibile a contributo. Va ricordato inoltre che
attualmente è aperto il periodo per la presentazione delle domande
relative all'annualità 2011, 1° aprile-31 maggio; ricadendo tale
periodo in primavera, sarà possibile, rispetto all'anno scorso -
che è stata fatta in autunno -, per quanto attiene gli interventi
silvicolturali, effettuare l'istruttoria delle pratiche e
concludere il procedimento amministrativo entro i termini stabiliti
dai criteri applicativi (100 giorni). È chiaro che qui non ci sarà
più il problema della neve.
Alla luce di quanto sopra, si evidenzia che già nel corso dei
mesi estivi del 2011 sarà possibile realizzare gli interventi
silvicolturali e, di conseguenza, velocizzare le tempistiche per la
liquidazione dei contributi. Per quel che riguarda i due allegati
farò una fotocopia che fornirò successivamente, in quanto ci sono
tutti i dettagli che penso siano quelli che sono di interesse degli
interroganti.
Presidente
- La parola al Consigliere Bertin.
Bertin (ALPE)
- Ringrazio l'Assessore per la risposta
abbastanza dettagliata; mi riservo di guardare nel dettaglio, che
poi è l'aspetto più interessante della questione.
Da quanto ci è stato detto, le valutazioni fatte lo scorso anno
al momento dell'approvazione della legge rimangono; il timore che
avevamo, che la parte infrastrutturale - in particolar modo per
quanto riguarda le strade interpoderali - avesse un ruolo troppo
importante, è in parte confermato da quanto ci ha detto lei, nel
senso che sugli interventi realizzabili quest'anno rapidamente la
parte predominante - cinque interventi - è dedicata alla
realizzazione di strade interpoderali, il che conferma il nostro
timore espresso all'epoca. Purtroppo di strade interpoderali in
Valle d'Aosta ce ne sono tantissime, come sappiamo, sono ormai
intorno a 2.500 chilometri...un dato impressionante, se si pensa
che con 2.500 chilometri si raggiunge l'Ucraina andando ad est o la
Libia andando a sud!
La Valle d'Aosta non ha bisogno di altre strade interpoderali;
al contrario, ha necessità - su questo eravamo d'accordo - di
valorizzare e salvaguardare il bosco e questa iniziativa doveva
essere centrata soprattutto su questa necessità che sta diventando
sempre più urgente per il mantenimento del territorio e per
l'espandersi inevitabilmente di queste zone boschive, dovute
all'abbandono dell'agricoltura. Pertanto la nostra valutazione
rimane un po' interlocutoria rispetto all'applicazione di questa
legge e, in un certo senso, sono confermati i nostri timori.
Grazie.
