Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 1966 del 5 aprile 2016 - Resoconto
OGGETTO N. 1966/XIV - Interrogazione: "Valutazioni in merito
alla possibilità di applicazione di una moratoria sui mutui erogati
agli allevatori valdostani".
Viérin M. (Presidente) -
Punto n. 18 dell'ordine del
giorno. La parola all'Assessore Testolin.
Testolin (UV) -
Grazie Presidente.
In merito al quesito posto nell'interrogazione: "se sia
possibile applicare anche agli allevatori valdostani una moratoria
di 30 mesi per le rate dei mutui a loro carico, al fine di favorire
la ripresa del settore agricolo" - questo sulla scorta di
indicazioni tratte dai mezzi di comunicazione e di stampa in merito
ad un accordo stipulato fra il Ministero e l'ABI - da quanto si è
potuto appurare dai comunicati stampa ufficiali del Mipaaf, la
moratoria di 30 mesi risulterebbe senz'altro valida su tutto il
territorio nazionale, ma circoscritta alle casistiche relative ai
mutui concessi su garanzia ISMEA, quindi mutui specifici, ai sensi
del decreto Fondo latte e alle iniziative relative all'accordo per
il credito del 2015. Sono provvedimenti emessi dal Ministero per
andare ad utilizzare una quota di risorse legate al Fondo latte
europeo da destinare per agevolare anche e soprattutto quel
settore. Pertanto, per quanto riguarda la moratoria in oggetto,
essa parrebbe applicabile soltanto a questi allevatori che abbiano
sottoscritto un mutuo con un istituto bancario ai sensi del
suddetto decreto ministeriale e delle altre iniziative ammesse a
moratoria. Va altresì ricordato come invece la maggior parte dei
mutui stipulati dagli allevatori valdostani siano collegati a
Finaosta e come a tal proposito tra il 2009 e il 2015
l'Amministrazione regionale, per il tramite della Finaosta stessa,
abbia concesso alle aziende valdostane la possibilità di ottenere
la sospensione delle rate di ammortamento dei mutui contratti per
investimenti migliorativi aziendali, con sospensione di entrambe le
rate semestrali dal 2009 al 2012 - alla stregua di altre iniziative
portate avanti in altri settori - e di una rata semestrale dal 2012
al 2015. Al momento a questo proposito non è prevista un'ulteriore
possibilità di sospensione in tal senso, mentre per eventuali
iniziative con istituti di credito al di fuori di quelle previste
dal protocollo tra Mipaaf e ABI le stesse evidentemente restano da
intendersi tra le singole aziende e i propri istituti bancari di
riferimento. Questo per dire che le iniziative e le informazioni
che arrivano tramite i comunicati stampa, questa come quella sulla
quale ci siamo confrontati 15 giorni fa relativa ai 65 milioni che
il Mipaaf metteva in circolo tramite ISMEA sul sistema agricolo
nazionale, hanno delle caratteristiche puntuali ben precise alle
quali si riferiscono e all'interno delle quali prevedono
l'operatività e le agevolazioni che vengono dichiarate in questi
comunicati. Grazie.
Président -
La parole au collègue Nogara.
Nogara (UVP) -
Merci, Monsieur le Président.
Assessore, non sono andato dietro a dei comunicati stampa, sono
andato a vedermi l'accordo che è stato fatto tra il Ministro e
l'ABI e poi sono andato a vedere a che cosa si riferiva. Mi sono
preso un articolo de
Il Sole 24 Ore
in cui si parlava di
queste agevolazioni, ma non solo questo articolo, perché, come dice
lei, potrebbero essere dei comunicati stampa buttati lì, pertanto
sono andato a leggermi tutto l'accordo tra l'ABI e il Ministero.
Lei mi dice che in questo accordo c'è scritto che sono legate al
beneficio per il Fondo latte, però subito dopo c'è un articolo che
dice che "le imprese che non accedono ai benefici del Fondo latte
possono comunque ottenere la sospensione del pagamento", perciò non
è solo per questo, è aperto a tutti. Non le parlo qui solo della
Valle d'Aosta, ma le parlo anche di tante Regioni italiane. Ci sono
tante Regioni italiane in cui la Coldiretti sollecita le Giunte di
fare questo accordo con le banche, perché se lei va a vedere
l'accordo tra il Ministro e l'ABI c'è un elenco non indifferente di
banche che hanno accettato anche al di fuori di questo accordo,
come dice lei. Noi, come Regione, dovremmo aiutare i nostri
agricoltori. Lei ha parlato di fondi ISMEA, ma occorre capire
perché nessuno accede a questi fondi ISMEA, molti non sanno neanche
cosa sono. Bisognerebbe un po' informare i nostri agricoltori, e
questa è una funzione vostra, è una funzione di Area, come dicevo
prima.
Aggiungo un'altra cosa, Assessore. Qui l'informazione deve
essere data da voi, e dico che in gran parte deve essere data anche
da Area. L'anno scorso noi le avevamo chiesto, con una risoluzione
- e lei si era preso l'impegno con la III Commissione - di
illustrarci come doveva essere modificata l'organizzazione di Area.
Non siamo ancora riusciti ad avere una riunione per questo e lei,
adesso, ci viene a dire che praticamente è già tutto fatto! Visto
che è passata una risoluzione qui, in Consiglio, dove si diceva che
la III Commissione avrebbe dovuto tenere in considerazione queste
problematiche, io spero che almeno vi sia un passaggio, che si dica
almeno qualcosa in commissione, come si dica agli agricoltori. Come
le ho detto, di questi fondi ISMEA - che sono dei fondi
importantissimi - gli agricoltori non ne sanno niente, e
probabilmente tanti potrebbero accedere a questi fondi,
bisognerebbe solo informarli. Le ribadisco che questo accordo tra
l'ABI e il Ministero vale anche per noi.
Chiedo pertanto a voi della Giunta che venga fatto anche un
incontro con le banche. C'è l'Intesa San Paolo che con la Lombardia
l'ha fatto per 40 mesi, non per 30 mesi, e per tutti gli
agricoltori che sono in difficoltà; a questo punto sforzatevi un
po'! Vorrei tornare all'ultima frase del mio collega Viérin, quando
le ha chiesto se si è reso conto delle problematiche che ci sono in
agricoltura qui, in Valle d'Aosta, perché a me sembra di no.
Grazie.
