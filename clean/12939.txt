Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3895 del 9 novembre 1992 - Resoconto
OGGETTO N. 3895/IX Aggiornamento degli stipendi al personale
regionale in applicazione del rinnovo del contratto di lavoro.
(Interpellanza)
Presidente
Do lettura dell'interpellanza presentata
dal Consigliere Chiofalo:
Interpellanza Tenuto conto che a seguito dell'approvazione
del disegno di legge relativo al rinnovo del contratto dei
dipendenti regionali sono in corso gli aggiornamenti degli stipendi
ed i relativi conguagli;
Considerato che c'è da attendersi l'estensione dei benefici
contrattuali a quanti sono andati in pensione dal 1° gennaio del
1991 a tutt'oggi sia in ordine all'aumento dell'assegno vitalizio
dello Stato sia per gli effetti di riliquidazione dell'indennità di
cessazione da parte della C.P.D.E.L. e dell'I.N.A.D.E.L.;
Tenuto conto inoltre che, per dare corso agli adeguamenti ed ai
conguagli sia il Ministero del Tesoro sia gli Enti citati devono
ricevere gli "imput" regionali con la modulistica burocratica;
il sottoscritto Consigliere regionale
Interpella
il Presidente della Giunta regionale nella sua veste di capo del
personale per sapere se è possibile dare corso rapido agli
aggiornamenti ed ai conguagli per il personale che è andato in
pensione dopo il 1° gennaio 1991 e che attende di ricevere i
benefici ex Contratto recepito con legge del maggio 1992.
Presidente
Ha chiesto di illustrare l'interpellanza il
Consigliere Chiofalo, ne ha facoltà.
Chiofalo (DC) Prima di tutto, Presidente, mi consenta di fare un
piccolo rilievo per il modo con cui è stata messa all'ordine del
giorno questa interpellanza, secondo me un modo molto striminzito,
perché l'interpellanza non si ferma solo a quello che è scritto al
secondo rigo del primo comma.
L'interpellanza è stata presentata per un motivo specifico, che
riguarda i dipendenti che sono già andati in pensione. Quindi non
si tratta solo dell'aggiornamento degli stipendi al personale
regionale in applicazione del rinnovo del contratto di lavoro,
l'allegato continua e credo che il senso della mia interpellanza
sia diverso da quanto si legge nell'oggetto all'ordine del
giorno.
Il senso della mia interpellanza è quello che c'è da attendersi
l'estensione del contratto, che aggiorna gli stipendi ai dipendenti
lavoratori, ai dipendenti che sono andati in pensione il primo
gennaio 1991. Il motivo che mi ha indotto a presentare questa
interpellanza è quello, e volevo che all'ordine del giorno
risultasse chiaro, e non in modo così riduttivo come invece risulta
leggendo l'oggetto. Comunque non fa niente, è una mia piccola
osservazione; non vorrei farne un dramma.
Ho presentato questa interpellanza per sapere se è possibile
dare corso all'aggiornamento degli stipendi e delle pensioni ai
dipendenti che sono stati collocati in pensione dal primo gennaio
1991. Chiedo al Presidente della Giunta di volermi cortesemente
dire se si è provveduto a mandare agli enti interessati la
modulistica burocratica per attivarsi nella rivalutazione sia degli
stipendi sia delle pensioni.
Presidente
Ha chiesto di parlare il Presidente della
Giunta regionale, ne ha facoltà.
Lanivi (GM)
Cercherò di fornire le risposte,
premettendo che se il Consigliere Chiofalo le riterrà, anche per
motivi legati alla presentazione della interpellanza,
insufficienti, potrà pormi delle domande e gli farò pervenire,
attraverso gli uffici competenti, direttamente una
risposta.
Per quanto riguarda il primo punto, fino ad oggi il Servizio
competente ha provveduto all'aggiornamento e al trattamento
economico del personale in servizio, ottobre 1992, quindi con
l'ottobre 1992 abbiamo dato stipendi aggiornati in funzione e in
conseguenza all'approvazione del nuovo contratto.
Va considerato - e qui vorrei solo precisare la data che il
Consi-gliere Chiofalo colloca prima - che la legge del contratto è
entrata in vigore il 26 agosto, per cui l'ufficio ha lavorato in
maniera enco-miabile e con il mese di ottobre siamo stati in grado
di pagare gli stipendi al personale regionale già aggiornati.
Quindi era materialmente impossibile aggiornare gli stipendi già
nel mese di set-tembre, sapendo che l'entrata in vigore della legge
è del 26 agosto 1992. Il Consigliere regionale saprà che la legge
di contratto era stata restituita dalla commissione di
coordinamento non vistata, era stata riapprovata nel mese di luglio
ed era entrata in vigore il 26 agosto 1992.
Nell'ambito della organizzazione del lavoro è stato previsto di
predisporre i decreti relativi al personale cessato entro il
corrente mese di novembre, o al massimo nella prima quindicina del
mese di dicembre 1992.
A tale proposito sono già stati presi contatti con i locali
uffici dell'INADEL per la trasmissione in tempi brevi delle
relative pratiche, per consentire la riliquidazione delle
spettanze. In tal modo l'INADEL sarebbe in grado di imputare i
maggiori oneri sul bilancio del corrente anno, senza dover
attendere il nuovo bilancio di previsione 1993.
Per quanto concerne la liquidazione degli arretrati dovuti dalla
Regione al medesimo personale, questi potranno essere riconteggiati
unitamente a quelli dovuti al personale in servizio e ciò
presumibilmente nei primi mesi del prossimo anno.
Anche per questo tipo di procedure il servizio competente ha già
provveduto ad organizzare il lavoro e ad impartire le necessarie
disposizioni ai dipendenti uffici.
Questo calendario di scadenze - e tengo a precisare che gli
uffici stanno lavorando con grande lena - non può subire profonde
modificazioni, cioè accelerazioni o concentrazioni di tempo, in
considerazione dei tempi tecnici necessari per effettuare le
elaborazioni e i susseguenti controlli. Però mi pare che dai tempi
che ho indicato, questi siano più che ragionevoli.
Un'ultima considerazione da fare è che i tempi che ho indicato
possono non solo ritenersi ragionevoli, ma anche da sottolineare
nella loro positività, tenuto conto dei tempi che di norma vengono
utilizzati da altri enti pubblici e soprattutto rispetto alle
dimensioni dell'Ente regione, che deve far fronte a circa 2500
trattamenti fra personale di ruolo e non di ruolo.
Credo di aver risposto in maniera completa alle richieste
dell'interpellante, se così non fosse potrò precisare altri
interrogativi che mi dovesse porre.
Presidente
Ha chiesto di parlare il Consigliere
Chiofalo, ne ha facoltà.
Chiofalo (DC)
Sono contento di vedere che il
Presidente della Giunta, quando gli vengono poste delle domande,
risponde con precisione; sono contento di apprendere che ha avviato
già la questione che avevo posto nel modo in cui ha detto.
Se mi può fornire una copia di quella lettera lo ringrazio,
perché questo vuol dire che non si pensa solo a chi ancora lavora,
ma si pensa anche a coloro che sono stati collocati in pensione;
pertanto, mi ritengo soddisfatto.
Presidente
Consigliere, la sua polemica di prima era
forse un po' sibillina, perché il titolo della interpellanza viene
fatto dall'ufficio in modo conciso ed è sempre stato fatto così.
Non è che uno voglia compiere atto sgradito.
Mi dispiace, la prossima volta chiederemo all'interpellante se
intende modificare il titolo della interpellanza, ma non è che sia
stato fatto un atto di scortesia.
Ha chiesto di parlare il Consigliere Chiofalo, ne ha
facoltà.
Chiofalo (DC)
Signor Presidente, io non l'ho preso
assolutamente come un atto di scortesia; ho voluto far rilevare
solo che l'oggetto così come è stato messo è riduttivo, perché chi
è in possesso soltanto dell'ordine del giorno non si può rendere
conto di cosa tratta l'interpellanza. L'interpellante vuole
tutt'altro di quello che enuncia l'oggetto, e bene ha capito il
Presidente della Giunta, che infatti mi ha dato delle risposte ben
precise.
