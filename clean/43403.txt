Classificazione
TRASPORTI E VIABILITÀ



Oggetto del Consiglio n. 789 del 8 luglio 2021 - Resoconto
OGGETTO N. 789/XVI - Reiezione di mozione: "Realizzazione
delle azioni necessarie per l'inserimento dei sentieri non
ufficiali negli itinerari ufficiali della rete sentieristica
regionale".
Bertin (Presidente) -
Abbiamo finito le interpellanze.
Punto n. 36 all'ordine del giorno. Per l'illustrazione della
mozione, il consigliere Brunod.
Brunod (LEGA VDA) -
Preso atto che attraverso la delibera
di Giunta regionale del 19 giugno 2018 n. 794 è stato approvato il
nuovo piano di gestione territoriale del parco naturale del Mont
Avic ai sensi della legge regionale 10 agosto 2004 n. 16 e 21
maggio 2007 n. 8, ricordato che l'ente parco Monte Avic è stato
istituito con legge regionale del 19 ottobre 1989 n. 66 e
constatato che in seguito all'applicazione del nuovo piano di
gestione territoriale sono stati posizionati dall'ente parco
naturale agli imbocchi di determinati sentieri diversi cartelli di
"divieto di accesso", "salvo autorizzati" e "i trasgressori saranno
puniti a norma di legge", ecco l'elenco di alcuni dei sentieri non
transitabili al pubblico salvo gli autorizzati: il sentiero che dal
piazzale della frazione Veulla porta agli alpeggi Le Costat
,
Tramail, La Nouva e Pian Tsaté,
il divieto è
esattamente posizionato a partire dall'attraversamento del ru che
si trova a valle dell'alpeggio Costat; sentiero che collega
l'alpeggio di Praz Oursie all'alpeggio La Nouva; sentiero che
dall'alpeggio Servaz porta al Pessey zona torbiera e si collega al
sentiero 5C che porta al lago della Servaz, rifugio Barbustel,
oppure si collega con il sentiero dei Pescatori che conduce
all'alpeggio di Pian Laron; sentiero denominato della Scaletta o
dei Pescatori che collega l'altoforno della Servaz all'alpeggio di
Pian Laron e Cousse; sentiero che dall'alpeggio di Leser Damon
porta all'alpeggio di Pian Laron, Cousse oppure scende verso
l'antico forno minerario della Servaz e il sentiero che collega
l'alpeggio di Chicory alla strada poderale consortile che conduce
alla frazione di Fussy.
Rilevato che in corrispondenza di tali cartelli vi sono
ulteriori cartelli meno recenti - che fanno riferimento al
precedente piano di gestione territoriale approvato con
deliberazione del Consiglio regionale n. 753 del 22 giugno 1994 -
riportanti le seguenti diciture: "Vi invitiamo a non abbandonare i
sentieri segnalati, i segnavia gialli e neri".
Evidenziato che la presenza di tali sentieri all'interno
dell'area naturalistica risale fin dai tempi precedenti
l'istituzione dell'Ente Parco Naturale Mont Avic, quindi
precedentemente al 1989.
Preso atto che all'interno del nuovo piano di gestione
territoriale, per quanto riguarda la gestione delle attività
antropiche, modalità di accesso e compatibilità del disturbo
antropico al punto mobilità pedestre con animali da sella e con
bicicletta, si apprende che nel territorio del parco la mobilità
pedestre - anche con l'ausilio di racchette da neve o sci - è
consentita sull'intera rete sentieristica visualizzata con
segnaletica orizzontale verticale conforme alle vigenti norme
regionali, la selezione dei sentieri è realizzata in modo tale da
non compromettere i siti di maggiore pregio naturalistico nelle
dirette pertinenze delle strutture aperte al pubblico, nei punti
panoramici di sosta debitamente segnalati a cura dell'ente
parco.
Rilevato che all'interno del piano di gestione nella parte
relativa al quadro conoscitivo sulla parte legata al settore
turismo vi è segnalata come criticità la dispersione dei visitatori
fuori dalla rete sentieristica con impatti negativi su fauna, flora
e habitat.
Evidenziato che nella parte relativa a mobilità di accesso e
compatibilità del disturbo antropico al paragrafo strade, sentieri,
impianti a rotaia e a fune si apprende che all'interno del parco
non sono ammessi né la realizzazione di strade o piste - oltre a
quelle esistenti elencate al paragrafo accessibilità veicolare e
trasporti su rotaia o a fune - né l'apertura di sentieri - oltre a
quelli ufficialmente segnalati inclusi nell'allegato 13 - o la loro
trasformazione funzionale all'uso di mezzi meccanici, l'ente parco
può derogare a tali limitazioni nel caso in cui risulti necessario
effettuare interventi con trascurabile impatto ambientale
funzionale a una migliore fruizione dell'area protetta.
Al fine di agevolare il transito del bestiame da un tramuto
all'altro e gli spostamenti dei conduttori, l'ente parco può - sui
tratti di sentiero esistenti non segnalati e non inseriti
nell'allegato 13 - autorizzare i lavori di manutenzione,
consistenti nell'asportazione della vegetazione di invasione e
nella sistemazione della sede calpestabile, inclusa la
realizzazione di opere per lo sgrondo dell'acqua; in assenza di
necessità legate all'alpicoltura è auspicabile una progressiva
rinaturalizzazione di tutti i sentieri non più utilizzati.
Preso atto che per quanto riguarda le azioni puntuali del quadro
strategico del piano al paragrafo "Valorizzazione" si apprende che
le modalità sostenibili di valorizzazione delle risorse naturali
presenti nell'area protetta e nei suoi immediati dintorni sono
illustrate nei capitoli "Gestione delle attività antropiche" e
"Attività di valorizzazione del parco", i principali ambiti di
interesse riguardano l'alpicoltura, inclusa l'utilizzazione per
autoconsumo di risorse forestali, il turismo naturalistico e
culturale, la didattica e la ricerca in campo ambientale, la
sperimentazione di processi e tecnologie per la riduzione o
l'eliminazione degli impatti ambientali, le attività sportive del
tempo libero in ambiente alpino, le attività economiche
direttamente connesse con vari ambiti fra quelli sopraelencati,
strutture ricettive e di ristorazione, guide ed esperti.
Evidenziato che nella parte introduttiva del piano al paragrafo
"Il ruolo del parco per lo sviluppo locale della Bassa Valle" vi
sono riportate le seguenti considerazioni: "Il parco intende
contribuire in modo fattivo allo sviluppo del territorio e
dell'economia della Bassa Valle e dell'intera Valle d'Aosta,
mettendo a disposizione il suo potenziale di attrattività turistica
e di capacità di attività didattiche e scientifiche nel quadro di
piani e programmi che coinvolgono sia i comuni della vallata
centrale sia le valli di Champdepraz e Champorcher".
Rimarcato che nella legge regionale 10 agosto 2004 n. 16, "Nuove
disposizioni in materia di gestione e funzionamento del parco
naturale Mont Avic", al comma 8 dell'articolo 10 del capo 3
"Strumenti per la pianificazione e la salvaguardia dei valori del
parco, piano di gestione territoriale del parco", si apprende che
al piano possono essere apportate modificazioni con le modalità di
quei commi 5 e 6 della presente legge e per quanto riguarda
l'articolo 12, "Valorizzazione dell'ambiente naturale", si apprende
che l'ente gestore stimola e promuove la costituzione di strutture
e infrastrutture, nonché la realizzazione di iniziative idonee a
valorizzare l'ambiente naturale, ad attrarvi o a interessare il
pubblico dei visitatori, compatibili con le finalità di
salvaguardia cui il parco è preordinato. I lavori eseguiti in
amministrazione diretta dalla Regione possono riguardare i soli
interventi di sentierazione e di sistemazione di infrastrutture da
realizzare all'interno del territorio del parco.
Evidenziato che nel programma di legislatura 2020-2025
dall'attuale Governo regionale nella sezione "Ambiente, trasporti
mobilità sostenibile" al punto "Aree naturali protette" vi è
indicato che i prossimi anni dovranno essere certamente
contrassegnati da un rinnovato e più diffuso interesse per la
natura, la biodiversità, la fruizione del territorio con modalità a
basso impatto ambientale, in quanto la Valle d'Aosta è ricca di
aree naturali protette da rafforzare e valorizzare.
Preso atto che nel DEFR 2021-2023 al punto 1.17 "Ambiente" si
apprende che: la tutela della biodiversità e la fruizione turistica
del territorio con modalità a basso impatto ambientale sono temi
centrali che dovranno considerare anche la manutenzione e
valorizzazione delle aree protette dei parchi; sempre all'interno
del DEFR al punto 1.18 "Agricoltura e risorse naturali" si afferma
che una delle priorità risulta essere: incentivare la
multifunzionalità dell'agricoltura di montagna verso obiettivi
trasversali di settori economici indispensabili per l'agricoltura,
ambiente e turismo in modo da generare economia, occupazione e
reddito per molte aziende.
Rilevato che all'interno del programma amministrativo 2020-2025
del Comune di Champdepraz nelle sezioni relative a turismo, sport,
tempo libero, agricoltura, ambiente e territorio si apprende che
tra i vari obiettivi vi sono: studiare nuovi itinerari di turismo
lento, slow tourism; monitoraggio sistemico e pulizia dei vari
torrenti e sentieri e collaborazione costante con l'Ente Parco
Naturale Mont Avic per la valorizzazione dell'area protetta.
Ritenuto che l'apertura ufficiale al transito di tali sentieri
sia di fondamentale importanza per la promozione e valorizzazione
delle numerose peculiarità presenti sul territorio, tra le quali:
maggiore valorizzazione e promozione delle straordinarie qualità
dei siti del Torrente Chalamy e delle attività legate al settore
della pesca; maggiore valorizzazione e promozione degli alpeggi
situati nel parco attraverso il collegamento e il passaggio dei
sentieri indicati; ampliare l'offerta dell'attuale rete
sentieristica con ulteriori itinerari molto suggestivi; incentivare
maggiormente le attività economiche, le relazioni sociali con i
conduttori degli alpeggi situati lungo tali itinerari e offrire la
possibilità di avere a disposizione i maggiori percorsi alternativi
in caso di avverse condizioni meteo o di condizioni fisiche per le
quali potrebbe risultare necessario ridurre il percorso previsto in
partenza.
Dopo questa lunga premessa, con questa mozione si impegna il
Governo regionale a portare avanti tutte le necessarie azioni in
collaborazione con l'Ente Parco Naturale Mont Avic e il Comune di
Champdepraz, affinché i vari sentieri non ufficiali, indicati nelle
premesse, attualmente non autorizzati al transito dei visitatori,
possano diventare itinerari ufficiali della rete sentieristica
regionale e quindi essere un valore aggiunto come offerta turistica
e come integrazione per migliorare la promozione e valorizzazione
delle numerose peculiarità presenti all'interno del territorio
dell'area protetta.
Presidente -
La discussione generale è aperta. Se
qualcuno vuole intervenire si prenoti, altrimenti chiudiamo la
discussione generale e passiamo la parola al Governo. Non vedo
prenotazioni. Chiudiamo la discussione generale. Per il Governo, il
Presidente della Regione.
Lavevaz (UV) -
Ringrazio il gruppo Lega che ha presentato
questa mozione, se non altro perché mi ha permesso di approfondire
un po' il sistema di gestione del parco Monte Avic, che, confesso,
non conoscevo; quindi sia con le strutture dell'Assessorato che con
l'ente parco ho approfondito la questione ovviamente nel merito
dell'oggetto della mozione, una mozione peraltro molto articolata
anche nelle premesse. Io credo che nelle premesse in qualche modo
si trovi già anche la risposta, del perché - e vado alla fine della
discussione - questa mozione non è secondo noi votabile, o, meglio,
perché questa richiesta di ampliamento della rete sentieristica
sostanzialmente sarebbe contraddittoria rispetto alle finalità che
l'ente di per sé ha nel suo DNA, diciamo così, che è improntato a
tutte le strategie di tutela dell'ambiente e in particolare delle
biodiversità. Ovviamente questo cercando di essere attrattivo, così
come l'ente parco è per i visitatori, per un ampliamento
dell'offerta anche turistica e anche economica, perché negli ultimi
anni credo che intorno al parco si siano sviluppate delle
interessanti possibilità economiche, quindi questo sicuramente è un
aspetto che va tenuto nella giusta considerazione, ma senza
snaturare però la natura del parco.
Il contingentamento degli accessi che alcuni parchi naturali nel
mondo - anzi, parecchi parchi nel mondo o aree protette - comunque
attuano per limitare la presenza di persone all'interno dei confini
del parco o dell'area protetta è una possibilità che francamente
non vogliamo prendere in considerazione, quindi probabilmente la
limitazione spaziale della presenza umana è probabilmente l'unica
soluzione per permettere la contemporanea tutela ambientale e lo
sviluppo delle attività sia economiche sia turistiche nell'ambito
di un'attività come quella del parco, un'attività peraltro che in
questi anni, in questi ormai parecchi anni di vita del parco ha
dimostrato essere perfettamente possibile in maniera
contemporanea.
Abbiamo avuto un aumento di presenze, abbiamo avuto un
mantenimento o comunque un incremento addirittura dell'attività di
monticazione nella zona, dall'89 in poi; abbiamo avuto la creazione
di attività economiche nella zona di Champdepraz, legate al
turismo: l'apertura di un rifugio alpino, di un agriturismo
all'interno dell'area del parco; però, venendo al tema dei
sentieri, è una rete sentieristica già ad oggi decisamente ampia,
sono più di 100 km di tracciati concordati con i competenti servizi
regionali nel momento in cui è stato approvato il cosiddetto PGT,
che sarebbe il piano di gestione territoriale del parco, un piano
molto articolato che ha una valutazione anche d'impatto ambientale,
ha una procedura di Vas eccetera, quindi una procedura molto
complessa, molto articolata, appunto, ha permesso d'individuare 100
km di sentieri che - non lo dico certo io al collega Brunod che li
conosce metro per metro, io no, confesso - sono sentieri che vanno
dalla semplice passeggiata a dei sentieri per escursionisti
esperti, sono sentieri che portano ai laghi, che portano ai colli
verso le valli confinanti.
Tutti questi tracciati sono stati individuati nel momento in cui
il piano è stato strutturato sulla base ovviamente di criteri
ambientali, quindi individuati in modo da garantire la
conservazione degli habitat più vulnerabili, quindi creando degli
ampi spazi dove la presenza umana, almeno quella turistica...
ovviamente rimane l'accesso ai tecnici e a chi ha in mano la
gestione del parco, però questo sostanzialmente - come avviene in
tutti i parchi e in tutte le aree protette - ha lo scopo di
tutelare ovviamente le attività e soprattutto l'habitat e le
biodiversità presenti all'interno del parco.
Anche le attività di pesca, che sono peraltro citate, sono
comunque ovviamente garantite, perché i pescatori che sono
abilitati, come il collega Brunod ben sa, possono raggiungere
liberamente tutti i siti consentiti all'interno del parco.
In sostanza l'ampliamento della rete sentieristica all'interno
del parco del Monte Avic è ritenuta inopportuna per diversi motivi,
questo, ripeto, è un passaggio che abbiamo valutato e un
ragionamento fatto anche insieme all'ente parco, oltre che alle
strutture regionali perché questo, come dicevo, disattenderebbe in
qualche modo la strategia complessiva del parco, quindi quella
della corretta gestione di equilibrio tra l'attività antropica e
quella naturale.
A tal proposito vorrei anche ricordare le iniziative del CAI a
livello nazionale che sono state fatte molto di recente e anche
l'attività della rete delle aree protette alpine, l'Alparc - è
stata fatta una conferenza lo scorso inverno nella quale il parco
del Monte Avic è stato preso anche ad esempio - ha relazionato
sugli esempi concreti di gestione delle diverse attività antropiche
all'interno del parco e sulla corretta gestione delle stesse.
In qualche modo si andrebbero a disperdere le risorse
disponibili per la manutenzione ordinaria e straordinaria sui
tracciati, perché ovviamente già, come dicevo, abbiamo 100 km di
sentieri, cosa che non è proprio banalissima da gestire e da
manutenere. Quindi questo è anche un aspetto, seppur secondario, da
tenere nella giusta considerazione.
Inoltre, lo sviluppo delle forme di turismo definite di
escursionismo lento, naturalistico, culturale, enogastronomico, non
deve fondarsi per forza sull'aumento dei chilometri di sentiero, ma
piuttosto su un'efficace valorizzazione di quelli esistenti che, lo
voglio ricordare ancora una volta, sono tantissimi chilometri. Il
Mont Avic peraltro, ma il collega Brunod lo sa benissimo, realizza
numerose iniziative, proprio l'ultima delle quali vedrà nelle
prossime settimane l'inaugurazione di un nuovo itinerario guidato
che si sviluppa lungo uno dei sentieri ufficiali più battuti.
Quindi un ulteriore aumento di visitatori lungo i sentieri non è
che è da condannare, anzi, il parco si impegna con iniziative come
quella che ho appena citato proprio per aumentare la frequentazione
di questi itinerari, però sugli itinerari che esistono.
Peraltro, questo l'ha confermato l'ente, la fruizione dei
sentieri è ampiamente al di sotto delle potenzialità che questi
sentieri possano presentare.
Infine, tutte queste considerazioni di merito credo spieghino
bene le motivazioni del perché questa richiesta inserita in questa
mozione non possa essere accolta, si accompagna anche a delle
questioni che seppur secondarie non possono essere trascurate che
sono degli aspetti giuridici e amministrativi: come accennavo
prima, il piano di gestione territoriale del parco è stato
sottoposto a una lunga procedura di valutazione degli impatti
ambientali dello stesso. Ovviamente, come sapete benissimo,
valutazioni di questo tipo hanno un iter molto articolato, molto
complesso, che coinvolge le Amministrazioni locali oltre alle
strutture dell'Amministrazione regionale e, ovviamente, anche i
Comuni e i cittadini stessi, che potevano fare delle osservazioni
nel momento in cui il piano è stato pubblicato.
L'eventuale modifica della sentieristica richiederebbe una
ripubblicazione e un riavvio di tutto questo iter di valutazione
ambientale che, certo, non è impossibile ma probabilmente non è
neanche opportuno, ma questo ripeto, è un effetto secondario
rispetto alle finalità e alle motivazioni iniziali per il quale
secondo noi questa mozione non è accoglibile.
Presidente -
Per la replica, consigliere Brunod ne ha
facoltà.
Brunod (LEGA VDA) -
Sono un po' deluso da questa
risposta, ma partirei da un altro punto: mi sarei aspettato,
durante la presentazione delle premesse della mozione, anche la
presenza dell'Assessore all'agricoltura con le competenze relative
alla sentieristica, perché comunque credo che ci dovrebbe essere
proprio una sinergia tra i due campi, ambiente-sentieristica,
invece purtroppo durante la presentazione delle premesse non era
presente in quest'aula.
Non condivido pienamente il ragionamento che ha fatto lei, che
ha riportato le regole del piano di gestione che comunque - se c'è
la volontà, ovviamente, come ha detto lei alla fine, questa è una
volontà politica - le norme prevedono che, se si vuole, questa cosa
si può fare.
Forse non è stato ben recepito il messaggio della mozione: io
non sto parlando di aprire delle nuove vie, perché i sentieri che
ho elencato esistevano prima dell'inaugurazione del parco, sono
sentieri che sono sempre esistiti, che sono esistenti, che vengono
utilizzati tutti i giorni per la vita in alpeggio, per diverse
attività.
Quando, molte volte, parliamo di promuovere in sinergia, sulla
stessa strada, turismo, agricoltura, sport e tutte queste attività,
lo diciamo con le parole e poi non con i fatti. In questo caso ci
sono tutti questi sentieri che hanno delle grandi peculiarità,
promuovono degli aspetti che credo che meriterebbe che molti in
questa aula andassero a farsi un giro all'interno del parco del
Mont Avic per rendersi conto magari di quello che sto dicendo oggi,
anche perché negli anni l'ente parco ha anche fatto delle attività,
degli interventi su questi sentieri, quindi speso delle risorse,
dedicato tempo per sentieri che poi sono limitati, utilizzati solo
da certe figure.
Non c'è nessuna polemica, è solo per far capire che il parco
avrebbe delle grandi potenzialità che secondo me, se c'è la
volontà, possono essere messe molto più in evidenza rispetto a
quello che abbiamo fatto oggi a beneficio dei territori all'interno
del parco e di tutti i comuni nelle vicinanze, quindi del
fondovalle e mi sarei aspettato anche un intervento da alcuni
colleghi di maggioranza che sono ben legati a questo territorio e
invece non hanno fatto nessun commento, anche questo mi dispiace
molto, perché a volte basterebbe poco per valorizzare meglio le
nostre peculiarità.
Tante volte abbiamo sentito parlare di ampliamento del parco del
Mont Avic, a volte mi chiedo: perché non partiamo da queste piccole
cose, non valorizziamo meglio l'area protetta per quello che ha al
momento e una volta che siamo arrivati al top, al 100% delle sue
potenzialità, possiamo anche pensare a un eventuale
allargamento.
Ecco, queste sono le mie considerazioni personali, niente di
polemico, sapete tutti che sono molto legato a questo territorio
per la mia passione a livello sportivo, per le peculiarità del
territorio che tutti sanno e quindi tenevo in modo particolare alla
possibilità che tutti avessero avuto una ulteriore possibilità di
percorrere tali sentieri e rendersi conto delle bellezze del
parco.
Come lei ha detto, non voterete questa mozione, sono un po'
dispiaciuto ma l'accetto comunque.
Presidente -
Preciso che l'assessore Sapinet aveva
anticipato una sua assenza dovuta a una riunione on-line che
purtroppo ha coinciso con l'inizio della sua mozione, ma che
evidentemente non era collegata alla sua mozione; era un impegno
precedentemente assunto e segnalato alla Presidenza. Se non ci sono
altri interventi mettiamo in votazione la mozione.
La votazione è aperta. La votazione è chiusa.
Presenti: 33
Votanti: 13
Favorevoli: 13
Astenuti: 20 (Barmasse, Bertin, Bertschy, Caveri, Chatrian,
Cretier, Grosjacques, Jean-Pierre Guichardaz, Jordan, Lavevaz,
Malacrinò, Marguerettaz, Marquis, Marzi, Minelli, Padovani,
Restano, Rosaire, Sapinet e Testolin).
La mozione non è approvata.
