Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 2161 del 11 gennaio 2012 - Resoconto
OGGETTO N. 2161/XIII - Reiezione della mozione: "Misure per
escludere la sezione ragazzi della Biblioteca regionale dal
collegamento Wi-Fi".
Mozione
Il Consiglio regionale della Valle d'Aosta/ Vallée
d'Aoste
Preso atto con favore della volontà di dotare la Biblioteca
regionale di un collegamento wi-fi;
Ricordato che l'Agenzia Internazionale per la ricerca sul
cancro dell'Organizzazione Mondiale della Sanità ha recentemente
definito i campi elettromagnetici come "possibilmente carcinogeni",
in particolare sono agenti possibilmente cancerogeni i campi
elettromagnetici prodotti da telefonini, apparecchiature radar,
router wi-fi, ripetitori televisivi per la telefonia
mobile;
Richiamata la risoluzione n. 1815 dello scorso 27 maggio
dell'Assemblea parlamentare del Consiglio d'Europa, con la quale si
raccomanda agli Stati membri di assumere tutte le misure
ragionevoli per ridurre l'esposizione ai campi elettromagnetici, in
particolare dei bambini e dei giovani per i quali il rischio di
tumori alla testa sembra più elevato. La sopraccitata risoluzione
raccomanda inoltre alle scuole di utilizzare nelle classi i
collegamenti fissi per Internet, invece del wi-fi, per ridurre i
pericoli derivanti dell'esposizione ai campi elettromagnetici,
sulla base del principio di precauzione;
Impegna
l'Assessore competente a:
1) assumere tutte le misure ragionevoli per ridurre
l'esposizione ai campi elettromagnetici, in particolare dei bambini
e dei giovani;
2) escludere la Sezione ragazzi della Biblioteca regionale
dall'area wi-fi.
F.to: Bertin - Giuseppe Cerise - Chatrian - Louvin - Patrizia
Morelli
Presidente
- La parola al Consigliere Bertin.
Bertin (ALPE)
- Grazie Presidente. Nel corso dell'ultimo
Consiglio, l'Assessore alla cultura ci aveva annunciato
l'intenzione di dotare la Biblioteca regionale di un collegamento
Wi-Fi, cosa che troviamo giusta, anzi, era ora da un certo punto di
vista, quindi non si può che essere d'accordo.
In questa mozione volevamo sottolineare un aspetto che riguarda
i Wi-Fi; ci sono, in questo metodo di collegamento legato alle onde
elettromagnetiche, diverse perplessità che sono evidenziate da
diversi organismi internazionali. Su questo argomento è aperto un
dibattito nel quale non si hanno ancora dei dati certi. Diverse
organizzazioni internazionali - nella mozione cito l'Organizzazione
mondiale della sanità - definiscono questi campi elettromagnetici
prodotti da questi elementi "possibilmente cancerogeni". In
particolare questa possibilità riguarda soprattutto i giovani, i
bambini; su questi si concentra l'attenzione maggiore, perché si è
statisticamente verificato che è possibile che ci siano delle
influenze, soprattutto in questa fase evolutiva che riguarda i
giovani. In effetti, in molti Stati europei è vietata la pubblicità
mirata ai ragazzi sotto i 14 anni: ad esempio, in Francia, per i
ragazzi al di sotto di 14 anni non si possono utilizzare
testimonial pubblicitari per la telefonia mobile, come non si
possono predisporre campagne pubblicitarie mirate a questa fascia
di possibili clienti, proprio per un principio di cautela rispetto
a queste giovani generazioni. Anche l'Assemblea parlamentare del
Consiglio d'Europa, con una risoluzione dello scorso maggio,
raccomandava agli Stati membri di assumere delle misure per ridurre
l'esposizione ai campi elettromagnetici dei giovani e dei bambini,
raccomandando di utilizzare altri metodi per ottenere gli stessi
obiettivi.
L'impegnativa di questa mozione, mettendo in evidenza questo
aspetto che è ancora dibattuto e non chiaro, in quanto non c'è
alcun dato certo ed è un dibattito aperto, ma proprio per questo un
principio di precauzione, porterebbe ad evitare questo sistema
almeno per i ragazzi della Biblioteca regionale, anche perché
quella parte della Biblioteca regionale non necessita di questo
sistema. Pertanto l'impegnativa è di due tipi: uno, se vogliamo più
generale, con il quale si invita a prendere in considerazione
questa problematica per quegli aspetti che riguardano l'Assessorato
della pubblica istruzione, che ha per missione quella di avere a
che fare con i giovani e con i ragazzi e, nello specifico, ad
escludere la Sezione ragazzi della Biblioteca regionale dall'area
Wi-Fi per le ragioni sopraindicate. Grazie.
Presidente
- Dichiaro aperta la discussione generale. Se
non vi sono richieste di intervento, chiudo la discussione
generale.
La parola all'Assessore all'istruzione e cultura, Laurent
Viérin.
Viérin L. (UV)
- Merci M. le Président.
In premessa, come è stato ricordato, essendo l'argomento molto
specifico, come credo tanti altri, non essendo un esperto, voglio
personalmente ringraziare l'ARPA Valle d'Aosta ed anche il DSI per
le questioni tecniche dell'Amministrazione regionale, per il
supporto di quanto dirò.
Esistono delle normative alle quali ci dobbiamo riferire per la
predisposizione di queste nuove tecnologie. La normativa italiana -
decreto del Presidente del Consiglio dei Ministri dell'8 luglio
2003, pubblicato sulla Gazzetta ufficiale dell'agosto 2003 - fissa
un valore di attenzione per i campi elettromagnetici a
radiofrequenza, come quelli emessi dagli impianti di copertura
Wi-Fi, pari a 6 volt/metro, che è l'unità di misura nel campo
elettrico, come livello di campo elettrico totale nell'intera banda
da 100 kHz a 300 GHz, all'interno di edifici adibiti a permanenze
non inferiori a quattro ore giornaliere su balconi, terrazzi,
cortili. Tale valore, fra l'altro, è da intendersi come obiettivo
di qualità nelle aree intensamente frequentate, ovvero luoghi
attrezzati permanentemente per il soddisfacimento di bisogni
sociali, sanitari e ricreativi, ivi comprese le biblioteche.
Il livello di riferimento di 6 volt/metro è più restrittivo
rispetto ai valori previsti dalle direttive europee - qui, in
Italia, c'è stata un'applicazione più restrittiva - e adottati
nella maggior parte degli altri Paesi, ed è posto a tutela di
eventuali effetti da esposizione continuativa a bassi livelli di
radiazioni non ionizzanti, secondo una logica ispirata al principio
di cautela. Misure strumentali effettuate recentemente nel 2008 e
negli anni seguenti da ARPA Valle d'Aosta e da ARPA Piemonte su
impianti per la copertura Wi-Fi all'interno di strutture pubbliche,
seguendo le linee guida tecniche di riferimento per questo tipo di
rilievi, hanno fatto rilevare livelli di campo elettrico ad un
metro di distanza dalle antenne wireless - anche perché deriva
anche da che distanza uno...e questo credo sia importante anche
nell'utenza privata, non solo in quella pubblica - inferiori ad un
volt/metro nelle condizioni di utilizzo alla massima potenza
(quindi uno rispetto a sei che è la normativa di riferimento,
nettamente inferiori a questo indice). Chiaramente questi campi
decrescono ulteriormente in modo rapido man mano che ci si
allontana dalla sorgente, con l'unica ovvia accortezza di non
installare gli apparecchi in modo che si trovino in diretto
contatto con le persone in situazione di permanenza prolungata,
collegata alle attività svolte nella struttura. I livelli generati
da questo tipo di dispositivi, all'interno dei locali negli spazi
utilizzati, sono nettamente inferiori rispetto ai riferimenti
normativi e non rilevanti dal punto di vista radioprotezionistico
(questo per quanto riguarda la normativa).
A margine di questo, va osservato che il problema del carattere
eventualmente cancerogeno dei campi elettromagnetici, qualora
esistesse, non vale solo per i piccoli, ma sussiste anche per i
frequentatori adulti della Biblioteca - fra l'altro i ragazzi non
vanno solo nella Sezione ragazzi, vanno anche in altre - e, in
particolare, per il personale che vi opera, non solo nella Sezione
ragazzi dove so che c'è qualche sensibilità diversa, personale il
quale sarebbe esposto alle emissioni in modo continuativo per molte
ore al giorno; questo non solo in Biblioteca, ma nella stessa
Amministrazione regionale, nel Consiglio, noi oggi qui, data
l'esistenza della rete Wi-Fi e, stando a ciò che c'è sui giornali,
anche in certe Amministrazioni comunali, mi riferisco al Comune di
Etroubles che, insieme al Comune di Aosta - mi sembra di aver letto
Fénis qualche anno fa -, ha adottato il "Wi-Fi in piazza", così
chiamato. Quindi credo che sia una riflessione da porre in senso
generale.
Ciò che oggi sottolineiamo è che, essendo ancora in fase di
predisposizione, giustamente dobbiamo rifarci ai parametri di
legge. È chiaro che oggi nulla osta all'installazione di un
collegamento Wi-Fi in generale, non solo in Biblioteca o in altre
strutture pubbliche e nelle biblioteche in generale; essendo in
fase di predisposizione, sarà nostra cura prendere tutte le
precauzioni e seguire l'evoluzione del dibattito nell'installazione
del Wi-Fi per garantire la massima tutela all'utenza, sia adulti
che bambini.
Non accogliamo quindi questa mozione, per il semplice fatto che
andrebbe da parte nostra a riconoscere un qualcosa che non è
provato da un punto di vista scientifico; soprattutto, stando ai
parametri, è un qualcosa che oggi sta andando nella direzione di
avere comunque la nuova tecnologia che non comporti dei danni alla
salute. Noi ci impegniamo a tornare sull'argomento, non solo
riferito alla Biblioteca regionale, ma al discorso Wi-Fi e nuove
tecnologie in generale, e non ci sentiamo oggi di approvare
l'atto.
Presidente
- La parola al Consigliere Bertin.
Bertin (ALPE)
- Grazie Presidente. Era ovvio il rispetto
delle leggi, ci mancherebbe altro! Come dicevo, anch'io, a casa
mia, ho un impianto Wi-Fi, non è questo il problema. È una scelta
individuale, con la quale ognuno fa quello che vuole.
Il problema che avevamo evidenziato era quello rispetto ad una
sezione particolare della Biblioteca regionale, frequentata da
ragazzi di età inferiore ai 14 anni. Personalmente non vedo la
necessità che questa sezione venga coperta da Wi-Fi, potrebbe -
come avevo sottolineato - essere addirittura una cosa che qualifica
la Sezione ragazzi rispetto al resto della Biblioteca ed alle
biblioteche delle altre regioni, nel senso che diamo maggiore
attenzione a questa problematica. Per questo avevo sottolineato
l'aspetto della Sezione ragazzi, per mettere in evidenza che poteva
essere un aspetto qualificante della Biblioteca, riservare una
particolare attenzione ai giovani e ai ragazzi.
Come sottolineavo, uno degli aspetti del dibattito è proprio
legato ai giovani ed ai bambini; l'Assemblea del Consiglio d'Europa
invitava a mirare l'attenzione in particolare ai giovani e ai
bambini, che sono quelli per i quali il rischio è maggiore, perché
vivono una fase evolutiva. Proprio nell'applicazione di questo
principio di precauzione, dovrebbe essere fatto in modo particolare
sulle giovani generazioni e sui bambini. Poi aggiungiamo il fatto
che altri Stati cercano di evitare per i bambini questa
esposizione, al di là del fatto se fatta bene o male, perché non è
provato scientificamente, è appunto l'applicazione di un principio
di precauzione generale che non è in contrasto con l'
appeal
della Biblioteca regionale. Anzi, questo ne metterebbe in evidenza
un'attenzione particolare rispetto ai bambini ed ai ragazzi che
hanno meno di 14 anni, che non hanno la necessità di avere un
impianto Wi-Fi per arrivare lì a 10-11 anni con il proprio computer
per accedere a Internet. Se proprio vogliono farlo, lo fanno come
scelta personale e si fermano nella restante parte della
Biblioteca. Questa era l'idea della mozione e la prima parte più
generale era quella di dare attenzione a questa problematica. Il
fatto che non venga accolta ritengo sia la solita volontà di non
voler accogliere alcuna proposta della minoranza. Ne prendiamo
atto.
Tant pis
! Grazie.
Presidente
- La parola all'Assessore all'istruzione e
cultura, Laurent Viérin, per una precisazione.
Viérin L. (UV)
- Solo per una precisazione. Noi non
accogliamo l'atto in sé, con l'impegno però di verificare tutti gli
accorgimenti, anche quello auspicato, nel senso di eventuali
schermature soprattutto inerenti all'utilità o meno di un servizio
Wi-Fi. Se poi, da un punto di vista tecnico, il fatto di schermare
una certa zona comporta che comunque le onde arrivino, questo non
lo so dire, perché è in fase di predisposizione. Per questo dico
che ad oggi, essendo ancora in fase di predisposizione, noi non
abbiamo gli elementi per dire una cosa piuttosto che l'altra,
appurato il fatto che in premessa i parametri di legge sono questi.
Era una precisazione per dire che cercheremo di mettere in atto
tutte le misure, compatibilmente con i parametri di legge e con
un'eventuale evoluzione della materia in campo sia sanitario che di
danni alla salute; ad oggi, quello che verificheremo è di isolare
certe zone, se queste non sono inerenti all'utilizzo effettivo del
Wi-Fi, non solo inerenti al campo della salute.
Presidente
- Pongo in votazione la mozione in
oggetto:
Consiglieri presenti: 28
Votanti e favorevoli: 7
Astenuti: 21 (Agostino, Bieler, Comé, Crétaz, Empereur, Hélène
Impérial, Isabellon, La Torre, André Lanièce, Lattanzi, Lavoyer,
Marguerettaz, Pastoret, Prola, Emily Rini, Rosset, Salzone, Laurent
Viérin, Marco Viérin, Manuela Zublena, Zucchi)
Il Consiglio non approva.
