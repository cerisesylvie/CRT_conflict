Classificazione
ASSISTENZA SOCIALE
Alcolismo e tossicodipendenze
CONSIGLIO REGIONALE
Attività consiliare d'aula



Oggetto del Consiglio n. 516 del 20 marzo 2019 - Resoconto
OGGETTO N. 516/XV - Ritiro di mozione: "Adozione di
provvedimenti per prevenire e contrastare l'uso della cannabis
".
Rini (Presidente)
- Punto 12 all'ordine del giorno. Per
l'illustrazione la parola al collega Manfrin.
Manfrin (LEGA VDA)
- Questa iniziativa introduce un tema
certo non semplice ma che ritengo vada affrontato. Come quest'Aula
sa è stata approvata qualche anno fa, e più precisamente il 2
dicembre 2016, la legge numero 242 che ha sostanzialmente
liberalizzato la commercializzazione della cosiddetta cannabis
light. Non voglio ovviamente ora entrare nel merito di chi è
favorevole o di chi è contrario a tale liberalizzazione, oppure
anche ad altre più ampie liberalizzazioni, voglio entrare invece
nel merito di quanto è stato scritto, proprio a seguito
dell'approvazione di quella legge, dal Consiglio Superiore di
Sanità, certamente un organo
super partes
, un organo tecnico
che esprime pareri su questi temi ovviamente da un punto di vista
scientifico. Proprio questo Consiglio Superiore di Sanità con un
parere espresso in data 10 aprile 2018, che ho citato in premessa
di questa mozione, spiega come non possa essere esclusa la
pericolosità della cannabis cosiddetta light in quanto la
biodisponibilità del THC anche a basse concentrazioni, il famoso
Delta 02/06, non è trascurabile. Il consumo avviene al di fuori di
ogni possibilità di monitoraggio e controllo della quantità
effettivamente assunta, e quindi gli effetti psicotropi che può
essa produrre, non appare che sia stato quindi valutato nella legge
il rischio connesso al consumo di tali prodotti in relazione a
specifiche condizioni del consumatore e quindi età, presenza di
patologie concomitanti, stato di gravidanza e allattamento,
interazione con i farmaci, effetti sullo stato di attenzione e
altri sintomi, così da evitare che l'assunzione inconsapevolmente
percepita come si cura, appunto della cosiddetta cannabis light, e
priva di effetti collaterali si traduca in un danno per se stessi o
per altri, per esempio per il feto oppure per la guida in stato di
alterazione.
Infine questo parere, che ho citato e di cui mi auguro che
questa Aula abbia preso visione, raccomanda che siano attivate,
nell'interesse della salute individuale pubblica, misure atte a non
consentire la libera vendita, e questo appunto sempre detto dal
Consiglio Superiore di Sanità.
Ora noi invece prendiamo atto, nel nostro piccolo che questo,
ovvero la libera vendita, sia un tema che concerne esclusivamente
al legislatore nazionale sul quale non abbiamo di certo voce in
capitolo. È un nostro preciso dovere però ascoltare il territorio e
le associazioni che sul tema hanno dibattuto in maniera
assolutamente importante. Proprio dal territorio infatti arriva la
prima presa di posizione, con la mozione approvata dal Comune di
Quart, votata all'unanimità, che, a fronte del rischio di apertura
di uno di questi negozi - parlavo prima dell'ubicazione, peraltro
di questo negozio non la conoscevo ma pare che sia situato proprio
nel mezzo di strutture scolastiche primarie e secondarie, quindi
anche a contatto con le fasce più deboli della nostra società -ha
sentito l'esigenza, innanzitutto, di parificare, come giusto che
sia, la dipendenza da una sostanza psicotropa, come la cannabis -
parlo della mozione approvata ovviamente non della mozione che è
proposta ora in questo momento - e quindi di parificare la
dipendenza sia di sostanze sia del gioco d'azzardo e infine
impegnare i diversi organi comunali a compiere gli opportuni
approfondimenti sulla problematica intensificando le azioni atte a
prevenire e contrastare l'uso ricreativo o da fumo della cannabis
light.
Vista quindi questa presa di posizione molto interessante sul
tema, assolutamente importante e utile - chiaramente anche
l'espressione di uno degli organi che compongono la nostra comunità
- credo che sia giunto il momento di evitare di replicare quanto
fatto in materia proprio sul gioco d'azzardo, dove ad alcune
lodevoli iniziative la Regione si è vista costretta a intervenire
rincorrendo sul tema; per questo motivo questa iniziativa chiede
non certo di vietare l'apertura delle attività commerciali che ho
dianzi citato ma di prendere alcuni impegni precisi. Quali sono? Il
primo è produrre gli opportuni approfondimenti nel merito della
materia analizzando la legislazione nazionale e regionale relativa
al tema specifico, questo è un approfondimento che si può fare
agevolmente in Quinta commissione; predisporre ogni atto utile che
possa avere una finalità di prevenzione per l'uso ricreativo da
fumo della cannabis light; promuovere azioni d'informazione e
sensibilizzazione dei ragazzi e della popolazione sugli aspetti
riguardanti in primis gli effetti della salute di questa cosiddetta
cannabis light, ma anche i rischi indotti dall'uso di detti
prodotti nonché delle dipendenze in generale e infine valutare
un'iniziativa legislativa che possa introdurre delle tutele per i
soggetti sensibili alla dipendenza summenzionata al pari di quella
introdotta per la ludopatia.
Presidente
- Apriamo la discussione generale, la parola
alla collega Russo.
Russo (M5S)
- La mozione pone l'attenzione su un tema che
merita importanti approfondimenti ed esige che non vengano prese
decisioni politiche basate su informazioni non chiare o addirittura
errate. L'equivalenza tra dipendenza legata all'uso della cannabis
e ludopatia sarà sicuramente di forte presa sulle paure dei
cittadini e delle famiglie valdostane ma non corrisponde
interamente a verità. Partiamo dalla constatazione che la cannabis
non è innocua, come tutte le sostanze che vengono introdotte nel
nostro corpo, e a maggior ragione quelle psicoattive, come caffè e
alcol; la cannabis agisce sull'organismo e sul nostro sistema,
motivo per cui oggi è utilizzata in medicina per trattare decine di
patologie. Sicuramente è meno dannosa dell'alcol e della nicotina,
sostanze psicoattive del tutto legali che causano migliaia di morti
all'anno. La cannabis è la sostanza stupefacente più utilizzata al
mondo e anche in Italia, è da qui che deriva il discorso economico
e sociale che sfocia nella legalizzazione. Il senatore del
Movimento 5 Stelle Matteo Mantero a gennaio 2019 ha presentato un
disegno di legge per legalizzare l'uso ricreativo, la produzione e
la vendita di cannabis. Oggi, come sappiamo, sono le organizzazioni
criminali a gestire l'intero mercato delle sostanze proibite, dal
produttore al consumatore. Il disegno di legge punta proprio a
contrastare questo. Non a caso la Direzione Nazionale Antimafia si
è detta favorevole alla legalizzazione, considerato il fallimento
delle politiche fino ad oggi adottate. I vantaggi della
liberalizzazione della cannabis anche a uso ricreativo sono
diverse: aumentare le entrate nelle casse dello Stato riassorbendo
un mercato in mano alla criminalità, che in Italia è stimato sui 30
miliardi di euro all'anno, il 2% del PIL e risparmiare di
conseguenza sulla lotta e gli spacciatori di droghe leggere, e poi
viene tutelata la salute pubblica. Una produzione di marijuana
controllata è più salubre di una fatta a casa, senza rispetto di
nessun vincolo, in cui per esempio possono essere utilizzate
sostanze nocive, e di queste abbiamo notizie molto frequentemente.
È proprio per necessità di tutelare la salute pubblica, ma
soprattutto la libertà d'informazione dei cittadini valdostani, che
credo che sia importante investire in campagne d'informazione e
sensibilizzazione per tutti i cittadini, non solo sul problema ma
sulle caratteristiche di questa sorprendente pianta e di come è
meglio gestirla rispetto ai dosaggi, agli effetti, alla possibile
dipendenza in caso di sovradosaggio, alla bassa pericolosità e alla
bassa dipendenza. Conoscere per evitare i rischi e tutelare la
salute, conoscere per abbattere la paura e luoghi comuni che se da
un lato fanno presa sulla gente, dall'altra la danneggiano. In
fondo, anche semplici sostanze, di questo abbiamo informazioni
continue anche dalla medicina ufficiale, come lo zucchero e come il
caffè se presi in dosaggi eccessivi possono danneggiare il corpo e
causare forti dipendenze. È importante attuare campagne
d'informazione nelle scuole dove si possa però prendere l'occasione
per parlare della pianta di per sé, questa pianta che, nonostante
si sia dimenticato, è stata a base dell'economia nazionale per
tutto l'Ottocento e i primi del Novecento. Eravamo i secondi
produttori al mondo, secondi solo alla Russia per quantità ma primi
nel mondo per qualità, e fondamento dell'economia valdostana per
secoli e secoli, nel Medioevo era il principale prodotto del nostro
mercato. Chi di voi ha genitori valdostani può chiedere loro
conferma di questi dati. I ragazzi dovrebbero conoscerne i suoi
mille usi come fibra naturale, come cibo (i semi di canapa sono
carichi di proteine e di amminoacidi) è un solvente naturale, può
essere utilizzati come biomassa, è un isolante molto efficace nel
mercato, è amica dell'agricoltura, viene usata per produrre
bioplastiche, ed è utilizzata a livello medico. Su questo vorrei
solo soffermarmi un attimo. Nonostante sia stata bandita per motivi
puramente commerciali a metà secolo, fino agli anni 20 è stata uno
dei medicinali più utilizzati al mondo, famoso per la sua efficacia
in moltissime patologie con una tossicità molto bassa. A oggi
addirittura l'Organizzazione Mondiale della Sanità riconosce il
potere curativo del principio attivo - non psicoattivo - CBD, per
il trattamento dell'epilessia, e dichiara di aver riscontro che
porti giovamenti a patologie quale l'Alzheimer, il Parkinson, la
sclerosi multipla, diversi tipi di cancro, ansia e depressione. In
sempre più ospedali del mondo si associa l'uso della cannabis ai
trattamenti di radioterapia e chemioterapia per ridurne gli effetti
collaterali e aumentare gli effetti. In questo quadro davvero
complesso s'inserisce il parere del Consiglio Superiore della
Sanità, di cui ha parlato il collega, in data 10 aprile 2018,
quindi recente, che ci obbliga a prendere in considerazione il suo
parere. Non può essere esclusa la pericolosità della cannabis light
anche se, è ovvio, non possiamo ancora neanche, per i dati
scientifici che abbiamo, essere certi della sua pericolosità.
In conclusione, concordiamo sull'importanza e sulla necessità
che in Commissione vengano effettuati degli approfondimenti sul
tema - c'è necessità di una campagna d'informazione - per far
conoscere una pianta con un incredibile potenziale legata alla
nostra tradizione valdostana e concordiamo che, come tale, debba
essere normata e gestita in modo adeguato. Riteniamo però che il
punto 2 dell'impegnativa, quindi quello che dice "a predisporre
ogni atto utile per prevenire e contrastare l'uso ricreativo da
fumo della cannabis light" sia da eliminare da questa mozione
perché riteniamo che questa sia una delle possibili soluzioni a cui
si possa arrivare nel momento in cui avremo finito il percorso in
Commissione.
Quindi noi voteremo a favore di questa iniziativa nel caso in
cui venga eliminato il secondo punto dell'impegnativa.
Presidente
- La parola al collega Manfrin.
Manfrin (LEGA VDA)
- Innanzitutto ci tengo a rassicurare
la collega che il nostro intento non era certo quello di parificare
le due dipendenze, ma semplicemente di fare una similitudine nella
tutela, era questo ovviamente l'intento ultimo, anche perché per
esempio quando parliamo di SERD, che è l'ente deputato a occuparsi
delle dipendenze, chiaramente esso si occupa di tutte le
dipendenze, dal gioco d'azzardo alle dipendenze di qualunque tipo.
Era solo per fare una similitudine e non certo parificare le due
cose, è evidente che sono due cose completamente diverse.
Trovo che la sua proposta sia condivisibile nel senso che anche
qui probabilmente non è stato interpretato al meglio quello che
avevamo posto, però non vedo alcuna difficoltà nell'accettare un
auto-emendamento, una riformulazione, sempre se il collega
Sammaritani, che è il sottoscrittore, lo consente. È evidente che
l'obiettivo è quello di andare a tutelare le fasce deboli e di
creare informazione e prevenzione come giustamente è stato detto,
quindi sono perfettamente concorde.
Presidente
- La parola alla collega Pulz.
Pulz (ADU VDA)
- In linea con i propositi oscurantisti e
reazionari propugnati dai rappresentanti del Governo nazionale, ci
troviamo questa sera a dover discutere una mozione francamente
surreale a firma del consigliere Manfrin, il quale vorrebbe che
l'istituzione che rappresentiamo prenda una posizione di controllo
e di sanzione nei confronti di un'attività commerciale pienamente
legale e regolamentata: la vendita di prodotti derivati dalla
cannabis.
Come spiega Coldiretti, e lo ha già ricordato benissimo la
collega Russo, la canapa, fino agli anni '40, era più che familiare
in Italia. Venne poi purtroppo la Seconda Guerra Mondiale e
soprattutto il proibizionismo con il Governo italiano che nel 1961
sottoscrisse la convenzione unica sulle sostanze stupefacenti
secondo la quale la canapa sarebbe dovuta sparire dal mondo entro
25 anni dall'entrata in vigore del documento. Nel '75 poi venne
promulgata la Legge Cossiga contro gli stupefacenti e negli anni
successivi gli ultimi ettari coltivati a canapa scomparvero. Oggi
l'accostamento tra canapa e droga è senz'altro un limite per lo
sviluppo di questa produzione. Un tempo in molte zone agricole in
Italia si coltivava il tabacco - che ha di fatto come sappiamo
impoverito gravemente i terreni - con la canapa invece è tutta
un'altra cosa perché si possono fare mangimi, farine, paste,
grissini, tante cose ghiotte, tutto grazie a semi che sono tra i
più nutrienti al mondo.
Dobbiamo certamente convenire che la normativa attuale dà adito
a diverse interpretazioni e genera quindi un problema che non fa
bene né ai produttori rivenditori né ai consumatori né agli organi
di controllo. A chiedere una normativa chiara e regole certe sono
gli stessi distributori e titolari di negozi di erba legale.
Bisogna che si decida l'esatto tasso di THC permesso - il THC come
sappiamo, è il tetraidrocannabinolo - il
packaging,
l'etichettatura del prodotto eccetera, per dare chiarezza a un
mercato che si stima valga circa 40 milioni di euro nella sola
Italia. La Legge 242 del 2016 ha espressamente riconosciuto l'uso
legale della cannabis nei limiti del contenuto di questo principio
attivo superiore allo 0,2% ed entro il limite dello 0,6%.
La normativa nasce al fine di offrire, vi leggo proprio il testo
brevemente, "il sostegno e la promozione della coltivazione della
filiera della canapa, la cannabis sativa, quale coltura in grado di
contribuire alla riduzione dell'impatto ambientale in agricoltura,
alla riduzione del consumo dei suoli e al problema della
desertificazione e della perdita di biodiversità, nonché come
coltura da impiegare quale possibile sostituto di colture
eccedentarie e come coltura da rotazione", ciò significa che
l'obiettivo della norma non è legalizzare l'utilizzo della pianta,
tanto che infatti ne riconosce la libertà d'uso solo appunto in
questi strettissimi limiti indicati; se questi vengono superati,
ovviamente, scatta il dovere per l'Autorità Giudiziaria di
sequestrare e distruggere le piante. Peraltro la legge prevede
espressamente la legittimità della sola canapa, o cannabis,
escludendo tutte quelle piante che ne divergono in erbe ibride che
non rientrano nel catalogo comune delle varietà delle specie
agricole previste dalla direttiva 53/2002 della Comunità Europea.
Ai sensi della legge, i coltivatori sono sottoposti a controlli
severi da parte della Guardia Forestale, che può effettuare sulla
coltivazione di canapa tutti i controlli del caso, compresi anche
prelevamenti e analisi di laboratorio, come ci può dire chi tra noi
è più esperto in materia. La canapa legale può essere impiegata in
molteplici utilizzi, lo diceva benissimo la collega prima, anche
cosmetici, semilavorati, fibre, oli, carburanti, forniture per le
industrie, per le attività artigianali di diversi settori, anche
per il settore energetico, nonché come materiale organico destinato
a lavori di bioingegneria, prodotti utili per la bioedilizia,
materiale per la fitodepurazione, per la bonifica di siti
inquinati, per il florovivaismo, insomma gli usi sono veramente
ampi! Tuttavia è evidente che l'utilizzo di maggiore interesse per
l'opinione pubblica, che quando dice cannabis pensa senz'altro a
questo, è l'utilizzo alimentare. Non a caso i negozietti del centro
che vendono tè, caramelle, biscotti e pure lecca lecca, sono
oggetto della curiosità di molti cittadini oltre che della vigile e
inappuntabile attenzione del consigliere Manfrin, che forse non
dorme mai, a questo punto mi viene da dire. La differenza tra
cannabis legale e sostanza stupefacente illegale è data dal
quantitativo di principio attivo, appunto questo 0,6% al massimo;
inoltre, nonostante si tratti di una sostanza consentita, è
necessario aver compiuto 18 anni per acquistare la cannabis legale.
Infine è molto importante evidenziare che questa legge, la legge
citata, consente l'utilizzo della canapa legale per fini
commerciali, ma non dice niente riguardo all'utilizzo personale,
cioè fumare la cannabis; ciò comporta che l'uso personale della
canapa rimanga "condotta riconducibile all'articolo 75 del Testo
Unico sugli stupefacenti", ai sensi del quale chiaramente restano
applicabili le sanzioni amministrative in caso di abusi, come la
sospensione della patente di guida, del porto d'armi, del
passaporto, del permesso di soggiorno. È vero che negli ultimi
tempi si sono sollevate delle voci preoccupate in merito all'uso,
agli effetti e anche a questa diffusione di una non precisata
"cultura della droga" e - come è nello stile di un pensiero appunto
oscurantista, retrogrado e anche poliziesco, tipico di giovani che
sono insonni e forse anche già un po' vecchi - si associa
automaticamente al termine cannabis quello di droga, quindi di
sballo incontrollato, di festini strani.
Recentemente anche il ministro Fontana, che abbiamo avuto
l'onore pure di conoscere qui ad Aosta, dall'alto della sua delega
per la famiglia ha lanciato un grido di allarme. Ma se è vero che
circolano nuove sostanze di facile reperibilità e molto pericolose
e che è tornato anche lo spettro dell'eroina a bassissimo prezzo,
forse su questo dovremmo riflettere, e che soprattutto i più
giovani sono esposti al consumo di sostanze, quelle sì veramente
pericolose, il Ministro non perde occasione di demonizzare una
sostanza che è legale, che per forza è controllata e monitorata e
che contiene una quantità davvero minima di principio attivo. Ora
non è questo il contesto e neanche l'orario per aprire una
riflessione serena e laica sulla legalizzazione di alcune sostanze,
come peraltro si sta facendo da anni negli Stati Uniti, e sulle
ricadute positive non solo per l'erario - fatto peraltro non
trascurabile come mi insegnate - ma soprattutto in termini di grave
danno alle organizzazioni criminali che in Valle d'Aosta, come in
altre regioni italiane, sono attive, purtroppo l'abbiamo di recente
verificato. Possiamo però serenamente affermare che contrastare una
più che lecita attività commerciale, portata tra l'altro avanti da
piccoli imprenditori, da giovani agricoltori ai quali si aprono
così nuove possibilità di guadagno e di sviluppo in un settore da
sempre in crisi, appare molto ideologico - e poi dite a me che sono
ideologica - e controproducente; rischia solo di stroncare sul
nascere un'attività produttiva che ha interessanti potenzialità.
Forse l'unica preoccupazione che può destare l'inserimento di una
coltura nuova, se proprio di preoccupazione dobbiamo parlare, è
che, nello specifico ambiente di una regione alpina come la nostra,
questo sia sempre fatto nel rispetto della biodiversità e anche del
fragile equilibrio delle nostre valli.
Non facciamo retorica, non dimentichiamo che gli effetti
dell'alcol sono molto molto molto più devastanti di quelli della
cannabis, ma siccome l'alcol è culturalmente accettato, la cosa non
ci fa problemi, e in Valle D'Aosta ne sappiamo qualcosa! Nei paesi,
e concludo, dove la cannabis è stata liberalizzata, i consumi non
sono affatto cresciuti, sono semmai rimasti uguali o addirittura
diminuiti, come è il caso dell'Olanda.
Quindi il voto da parte di Ambiente Diritti Uguaglianza Valle
D'Aosta è del tutto contrario alla mozione.
Presidente
- La parola al collega Restano.
Restano (GM)
- Il mio è un triste destino: a parlare dopo
la collega Pulz mi sento sempre in grande difficoltà. Le dirò
subito, cara collega, cari colleghi, che il Gruppo Misto non è
favorevole all'utilizzo dei cannabinoidi per uso ricreativo:
Perché? Cercherò di motivarlo con parole semplici, e le faccio
invece un esempio inerente al mio settore lavorativo: perché è
vietato consumare pesce spada con mercurio? Perché la quantità di
mercurio si somma nel nostro corpo, come per il piombo. Qual è il
problema di oggi? Non è il quantitativo limitato che la norma
permette all'interno di questi prodotti che contengono cannabinoidi
di principio attivo, ma - ed è quello che mi preoccupa molto - è la
possibile somma di un utilizzo di cannabinoidi non controllati con
quelli a uso ricreativo magari con alcol e altre sostanze nervine.
Questi nel tempo producono dei grossi problemi agli utilizzatori. È
questo che ci preoccupa, quindi ben vengano tutti i controlli che
lei ha detto ma mi trovo estremamente in difficoltà a pensare che
si possano fare tutti quei rigorosi controlli che lei ha evocato
poco fa, perché non riusciamo neanche a controllare gli
antiparassitari nella verdura perché manca personale e - ritorniamo
a un discorso vecchio sulle professioni sanitarie - non riusciamo a
fare un'altra marea di controlli. Questa è una delle criticità che
noi vediamo in questo utilizzo, al di là della nostra posizione di
principio che ho enunciato prima. Posso anche dire che sono
contrario sulla mia persona all'utilizzo degli amminoacidi quando
pratico sport, si figuri all'utilizzo dei cannabinoidi! Mi rendo
conto che è un problema, forse nostro, di mancanza di formazione o
d'informazione, per questo ben venga un confronto in Commissione in
tal senso, però mi permetto di ricordare a quest'Aula invece la
sensibilità del Governo regionale quando nel 2016, invece, ha
riconosciuto l'importanza della canapa come effetto terapeutico.
Infatti nel nostro centro per la terapia del dolore questa è
consentita e lì sì che abbiamo un problema, perché viene consentito
per terapie a chi ha problemi oncologici, a chi soffre di
anoressia, e non mi dilungo perché sono già stati tutti ricordati.
Il problema è che non ce n'è a sufficienza per curare tutte le
persone che si rivolgono a questo centro. Proprio in tal senso noi
dovremmo operare, questa è la nostra sensibilità, per cercare di
dare delle risposte ai cittadini valdostani che si rivolgono
all'USL per le terapie. Questi sì che ne hanno bisogno prima ancora
- permettetemi, ma questa è la nostra sensibilità - di permettere
che altri cittadini rischino di farsi del male per poi dopo
rivolgersi alla USL e diventare un costo per la società. Aspettando
la replica dell'Assessore, ho ritenuto doveroso e importante
esprimere il nostro punto di vista.
Presidente
- Ci sono altre richieste d'intervento?
Chiudiamo la discussione generale. Per la replica la parola
all'assessore Baccega.
Baccega (UV)
- Devo dire una mozione assolutamente
importante e di peso che nella risposta non può non allargarsi e
non penetrare nel fenomeno delle dipendenze: è inevitabile. Ci
richiama sicuramente, come alcuni colleghi hanno già anticipato, ad
approfondimenti legislativi che dovranno essere fatti. È anche
necessario richiamare il quadro normativo in cui s'inserisce: il
collega Manfrin ha citato la 242, una parte è stata ripresa dalla
collega Pulz e dalla collega Russo. In effetti, questa norma era
nata per scopi assolutamente agricoli; questo era il percorso, ma
in quel quadro all'articolo 4, dove si parla di controlli e
sanzioni, si precisa che, qualora all'esito del controllo il
contenuto complessivo di THC, il famoso tetraidrocannabinolo,
risulti superiore allo 0,2 per cento ed entro il limite dello 0,6
per cento, nessuna responsabilità è posta a carico del coltivatore
che ha rispettato le prescrizioni, ma qualora il livello sia più
alto allora l'Autorità Giudiziaria può procedere con il sequestro o
con la distruzione delle coltivazioni.
Ora, seppure la legge non citi in alcun modo la cannabis light -
dicesi canapa - è pur vero che il parere evocato dal collega
Manfrin - reso il 10 aprile 2018 dal Consiglio Superiore di Sanità
e del Ministero della Salute in riferimento ai prodotti contenenti
o costituiti da infiorescenze di canapa - afferma che non può
essere del tutto esclusa la pericolosità. A questo proposito, per
giungere ad alcune riflessioni e arrivare a formulare delle
conclusioni sull'argomento, vorrei riferire alcuni dati relativi
all'utilizzo della cannabis a scopo medico, che sono messi a
disposizione da parte dell'azienda USL e sono collocati nel
contesto della struttura semplice Terapia del dolore, che è la
struttura autorizzata alla prescrizione delle preparazioni di
cannabis medica FM2, rimborsabili dal Servizio Sanitario Nazionale.
Esiste comunque una differenza importante tra la cannabis medica e
quella cosiddetta light ed è il contenuto in percentuale dei suoi
due principali componenti: THC e il CBD, il cannabidiolo; mentre il
primo è responsabile degli effetti psicotropi che agiscono sulla
psicosi, come sottolineava la collega Russo, il secondo, il CBD, ha
effetti sedativi e antinfiammatori.
La cannabis light che contiene tra lo 02 e lo 06 percento di THC
è uno dei due componenti ed è proprio quello responsabile dei
cosiddetti effetti ricreativi. Per fare un paragone, la cannabis
d'importazione olandese ha una componente di THC molto elevata pari
al 22%. Sebbene la componente psicotropa della cannabis sia
nettamente più bassa di quella medica, si concorda nel ritenere non
univoca la dichiarazione d'innocuità, in quanto l'assunzione
ripetuta di bassi dosaggi, in presenza di patologie che ne
facilitino l'accumulo, rendono possibile raggiungere le
concentrazioni maggiori sopra descritte e quindi andare incontro a
diversi effetti collaterali, tra cui proprio la dipendenza, come ha
ben anticipato poco fa il collega Restano. Relativamente alla
dipendenza da cannabinoidi, e più in generale dalle droghe, l'USL
ha inoltre messo a disposizione alcuni dati che inviterei a
esaminare con attenzione. Nel 2018 sono pervenute al SERD 157
segnalazioni: nella fascia da 0 fino a 15 anni una percentuale del
3,8%, tra 16 e 19 anni il 14,1%, tra 20 e 24 anni la percentuale
del 12,74%, va a scendere tra 25 e 29 anni con una percentuale del
4,46% e tra 30 e 39 anni del 5,10%. Si presuppone che questa
discesa determini l'uso di qualcosa di più pericoloso.
L'Assessorato e il SERD, andando alle azioni da intraprendere nel
percorso futuro, stanno pianificando una serie d'iniziative
finalizzate alla prevenzione, che saranno implementate attraverso
la pianificazione di apposite iniziative e campagne di
comunicazione con particolare attenzione al mondo della scuola, e
per questo ci sarà una fattiva collaborazione con la collega
Certan, con la quale ci siamo già relazionati. Il fatto che ci
siano dei negozi dove si vende il CBD controllato dalla
coltivazione alla lavorazione, quindi secondo alcuni quasi privo di
sostanze inquinanti e con il contenuto di THC stabilito dalla
legge, da parte di chi commercia si sostiene che metta al riparo
dalla comparsa di psicosi o effetti collaterali, pur mantenendo
l'obbligo di non vendere ai minori di 18 anni. Per noi resta
comunque l'affermazione che non può essere esclusa la
pericolosità.
Allargando l'attenzione ad altri fenomeni delle dipendenze -
scusate ma è necessario farlo - la stessa attenzione dovremmo porla
per l'alcol e per la nicotina, che hanno effetti devastanti sui
costi della sanità pubblica, e non dimenticando l'azzardopatia, che
troverà una ulteriore risposta in questo Consiglio. In settimana,
si è parlato di nascite: per quanto riguarda la gravidanza e
l'allattamento, l'uso di nicotina riguarda oltre il 25% delle donne
in gravidanza con rischi piuttosto significativi. Nel primo
trimestre, un aumento del rischio di aborto spontaneo, nel secondo
e terzo trimestre un aumento del rischio d'insufficienza
placentare, di basso peso alla nascita, di restrizione della
crescita fetale, di parto pre-termine e di altre manifestazioni,
anche più gravi. Riguardo agli adolescenti - l'uso di nicotina -
dal momento che la maturazione del cervello continua fino oltre i
20 anni, l'uso di sostanze durante questo periodo critico può avere
effetti specifici sullo sviluppo e sull'organizzazione neuronale.
L'abitudine al fumo della sigaretta inizia in adolescenza e spesso
porta con facilità all'utilizzo di altre sostanze. Secondo
un'indagine effettuata dall'Istituto Superiore di Sanità, il 18%
dei ragazzi tra i 15 e i 24 anni fuma abitualmente e i dati
scientifici testimoniano che vengono compromessi il circuito della
gratificazione, la memoria e la concentrazione, con costi elevati
per la società. Devo dire che, dal mio punto di vista, dalla
nicotina al fumo di cannabis e alla canna il percorso è abbastanza
breve. Ho vissuto per tanti anni in mezzo ai giovani, e di queste
cose ne ho viste non poche. Poi, ci sono le intossicazioni
epatiche, acute, l'alcoldipendenza e sostanzialmente la ricerca
dello sballo con l'alcol e con il fumo che rischia di fungere da
ponte verso le sostanze psicoattive illegali. Alla luce di quanto
detto, ribadisco che la presenza di negozi per la vendita di
cannabis light, dal punto di vista strategico preservano solo gli
assuntori dal contatto con la criminalità, ma per il resto,
personalmente, sono molto, molto perplesso, nonché contrariato. In
realtà il passaggio dalla cannabis light al "cannone" può essere in
qualche modo favorito da questa grande voglia di sballo,
soprattutto nei giovani, fino alla voglia di emulare anche
comportamenti più pericolosi che portano a maggiori complicazioni.
Il vero problema, per quanto riguarda la marijuana, ritengo sia
proprio il concetto di modica quantità. So che è un argomento
dibattuto in questo momento in Parlamento, ma che non vede grande
sintonia. Personalmente, io su questo punto sono concorde con il
ministro Salvini che vuole abolire il concetto di modica quantità.
Sono ormai 11 anni che in Italia non è convocata la conferenza
nazionale sulla droga e con l'avvento delle nuove droghe -
soprattutto le droghe sintetiche e gli ingenti quantitativi di
cocaina che vengono immessi sul mercato - credo sia opportuno che
venga convocata quanto prima. Per quanto riguarda il lavoro di
questo Assessorato, ci impegneremo fortemente nel 2019 e
coinvolgerò appunto la collega Certan in questo percorso che deve
produrre azioni d'informazione, di sensibilizzazione, di
approfondimento dell'uso di sostanze quali alcol, droghe e sostanze
pericolose, oltre che del fenomeno dell'azzardopatia, decisamente
allarmante anche nei giovani. Una prima iniziativa si è conclusa il
mese scorso, ha riguardato la settimana della prevenzione con un
efficace riscontro di partecipazione da parte degli alunni, da
parte delle scuole e da parte delle famiglie. Proseguirà quindi
questa nostra importante battaglia contro ogni forma di dipendenza,
soprattutto nei giovani e nei confronti delle famiglie. Per quanto
riguarda la cannabis, sono in sintonia con la scienza che afferma
che, in riferimento ai prodotti contenenti o costituiti da
infiorescenza da canapa, non può essere del tutto escluso il
pericolo.
Alla luce delle considerazioni fino a qui illustrate, mi avvio,
quindi, a concludere. È evidente che si tratti di un'ampia
disciplina che riguarda diversi ambiti competenziali tra cui, per
quanto concerne il consumo umano dei prodotti, la tutela della
salute, l'alimentazione e la tutela della concorrenza, che è invece
competenza esclusiva dello Stato. La tutela della concorrenza entra
in campo proprio sulla base delle concessioni ai negozi. Nessuna
Regione, al momento, per quanto abbiamo approfondito anche con
l'ufficio legale, risulta aver oggi legiferato in materia,
contrariamente a quanto avvenuto per l'uso terapeutico della
cannabis, relativamente al quale molte Regioni hanno disciplinato
le modalità. Per quanto riguarda la commercializzazione della
cannabis light, occorre un ulteriore approfondimento in ordine ai
margini d'intervento del legislatore regionale, atteso che oltre
alla materia della tutela della salute e dell'alimentazione, in
quanto in contrasto, verrebbe, relativamente all'introduzione di
limiti alla modalità di commercializzazione dei prodotti, proprio
la materia della concorrenza. Ferma restando la rilevanza ai fini
della predetta valutazione, occorre infatti considerare che è stato
presentato un decreto del Ministero della Salute che individua i
livelli massimi di THC ammessi negli alimenti ed entro detti limiti
anche la commercializzazione dei prodotti. Lo schema di questo
decreto è stato notificato alla Commissione Europea il 30 ottobre
2018, occorrerà, quindi, attendere l'approvazione in via definitiva
del decreto, ma se dovesse permanere la predetta lacuna, il limite
costituito dalla tutela della concorrenza nell'ambito della
gestione di prodotti sarà da valutare. In conclusione - mi scusi,
Presidente, ancora un minuto - ritengo che aver affrontato questo
tema sia un elemento estremamente positivo. Il nostro ruolo è
quello di diffondere buoni e sani stili di vita, no alcol, no fumo,
no droga, sì attività motoria e sì alla dieta mediterranea. Io
credo che questo importante e ampio argomento possa essere
affrontato con più tranquillità, con più calma, con maggiori
approfondimenti nel contesto della Commissione competente, magari
con una o più sedute, affrontando le diverse tipologie, quindi, con
l'impegno di andare in Commissione ad approfondire questa tematica,
magari anche con il contributo dei tecnici. Chiedo ai
sottoscrittori della mozione di ritirarla; lo dico in questo senso,
pur condividendo il fatto che noi, ovviamente, su questo discorso
di avvicinamento a fenomeni che possono essere preoccupanti per i
nostri giovani, non siamo d'accordo.
Dalle ore 19:11 assume la Presidenza il vicepresidente
Rollandin.
Rollandin (Presidente)
- Ha chiesto la parola il collega
Manfrin, ne ha facoltà.
Manfrin (LEGA VDA)
- Innanzitutto ringrazio quest'Aula
per il dibattito che è stato sicuramente interessante - al di là
degli excursus della storia della canapa dal 1500 a oggi, che
potevamo anche evitare - ma quello che ritengo sia utile è
comprendere la necessità d'intervenire in un settore come quello
delle dipendenze e dei rischi connessi a queste dipendenze che,
certo, lasciati un po' gestire a se stessi, possono presentare un
pericolo. Quanto dichiarato dall'assessore Baccega corrisponde a
verità, un solo particolare: effettivamente l'assessore Baccega
diceva che è difficile tutelare con una normativa in quel senso,
cioè stabilendo le distanze, perché si andrebbe a intervenire su un
problema di concorrenza, che è materia di interesse esclusivo dello
Stato. In realtà, come è stato fatto anche per l'azzardopatia, la
tutela della salute pubblica, sotto la quale ricade un intervento
normativo che vada a stabilire delle distanze minime da osservare
da dei luoghi d'interesse da parte di chi commercia quel tipo di
sostanze, ricade invece nelle competenze regionali, tant'è vero che
se effettivamente venisse inteso nel senso della concorrenza,
neanche le normative che difendono le fasce deboli della
popolazione dal gioco d'azzardo potrebbero avere luogo. In realtà,
avendo come obiettivo la tutela della salute pubblica, queste
possono chiaramente essere emanate. Ma effettivamente, - e
ringrazio anche il collega Restano per l'intervento, tra l'altro è
anche parte interessata, conosce bene la materia per questioni
professionali -, come abbiamo spesso detto in quest'aula,
affrontare certe materie richiede un apporto scientifico, richiede
un approfondimento, che era quello peraltro che era anche oggetto
di questa mozione; nell'impegnativa non c'è scritto di portarlo in
Commissione, ma chiaramente era sottointeso, però ringrazio
l'Assessore per avere esplicitato questa offerta. L'unica cosa che
chiedo - visto che è presente anche il presidente della Quinta
commissione Bianchi che potrà confermarmi che questo percorso potrà
cominciare a breve - è che questo percorso non s'inizi a distanza
di tempo ma siccome la materia è importante e la necessità di
trovare una soluzione anche, e quindi approfondirla, è
assolutamente necessario che questo percorso di confronto in
Commissione inizi in breve tempo.
Quindi, a fronte di questo impegno, concordemente con quanto già
condiviso con il collega sottoscrittore, ritireremo la mozione, se
c'è questo impegno da parte dell'Assessore.
Presidente
- La parola al collega Barocco.
Barocco (UV)
- Je voulais écouter les propositions de
l'Assesseur avant d'intervenir. Bon je voudrais aussi... je
concorde avec la proposition de l'Assesseur mais je me dois de
faire quelques affirmations pour remettre, disons, les pendules à
l'heure. Bon, c'est vrai, le chanvre était l'une des cultivations
les plus répandues dans notre vallée, mais son emploi n'était pas
orienté vers la fumée ou pour faire quelque chose de récréatif,
c'était surtout pour arriver à compléter les trousseaux de mariage
de nos épouses, ou des épouses de nos grands-pères. Parce que le
chanvre, une fois mûr, on le faisait macérer dans des piscines
d'eau et puis on le tissait, et dans la communauté de Champorcher
je crois qu'il y a même aujourd'hui des souvenirs, et pas seulement
des souvenirs, mais en effet il s'agissait d'une activité
économique. Au-delà de la plaidoirie du chanvre, à Quart on n'est
pas obscurantistes, la comunità di Quart si è fatta queste
preoccupazioni perché questo negozio, che tra l'altro è un
distributore automatico h24, quindi con delle difficoltà per
individuare e per identificare il maggiorenne, anche se le
tecnologie potrebbero venirci in aiuto, c'è tutta una serie di
abitudini o di male abitudini che potrebbero superare questo
problema, ma qui non mi dilungo. Il problema è che - non voglio
entrare in tecnicismi ma è un subentro a un'attività economica che
esisteva - le procedure autorizzative sono piuttosto veloci e con
una Scia la cosa viene regolata. Questo fatto ha creato
preoccupazione, perché questo negozio si trova al centro del borgo
del Villair di Quart, dove, in un raggio di circa 150 metri,
esistono tutti gli ordini di scuola, e anche la biblioteca. Quindi
nessun oscurantismo ma una legittima preoccupazione delle famiglie
e delle mamme dei bambini di Quart, che in quella zona frequentano
anche un parco giochi. È vero che la consigliera Pulz non si
riferiva alla comunità di Quart, ma mi sentivo in diritto di
dire.
Io la penso come l'Assessore, la modica quantità vede delle
interpretazioni che sono un po' forse troppo labili. Nella
farmacopea mondiale sono presenti numerosi vegetali che possono
essere usati e sono usati, ma sempre sotto prescrizione medica.
Questo è un altro
soucis
, comunque, per farla breve, penso
che la proposta dell'Assessore sia da accogliere e penso anche che
con i professionisti, tecnici dell'Assessorato e della USL si
possano svolgere gli opportuni approfondimenti perché, tra l'altro,
ma solo per aggiungere un elemento di complessità, recentemente la
Cassazione ha parzialmente modificato il suo parere sul commercio e
ha rilasciato una sentenza che liberalizza o conferma la
liberalizzazione della vendita di cannabis light, quindi ulteriori
elementi di complessità che devono essere approfonditi.
Presidente
- La parola al collega Lucianaz.
Lucianaz (LEGA VDA)
- Mi sia solo consentito aggiungere
un piccolo contributo per l'importanza che ha per il futuro dei
nostri figli il contatto con le droghe leggere o meno, anche per il
fatto che ci sono aspetti agricoli, aspetti commerciali, aspetti
economici che probabilmente possono essere legati a questa coltura.
Trovo interessante il fatto che se ne dibatta in Commissione e
apprezzo gli interventi di tutti i colleghi che mi hanno preceduto.
Sappiate che la canapa è stata coltivata in Valle D'Aosta fino al
secondo dopoguerra - in tanti Comuni ci sono toponimi, come Nex e
Dzénevro, che lo testimoniano - e volevo ricollegarmi al discorso
interessante del collega Restano per dire che in Val d'Aosta c'è un
bravo preparato coltivatore di canapa, che segue pedissequamente
tutti i regolamenti, e che mi dice di produrre canapa di ottima
qualità - sicuramente migliore a suo dire di quella prodotta a
Firenze di cui c'è il monopolio statale - ma che ha difficoltà a
prendere contatto con l'Istituto della Sanità, o comunque con le
strutture competenti, per proporre il suo prodotto. Quindi diamoci
pure da fare che io credo ci sia parecchio da investire anche in
questo senso.
Presidente
- La parola al collega Bianchi.
Bianchi (UV)
- Solamente per dire che mercoledì quando ci
riuniremo in Commissione calendarizzeremo l'incontro con
l'Assessore che era già in ogni caso pattuito. Quindi massima
disponibilità a discutere in Commissione.
Presidente
- Quindi è ritirata la mozione. Il Consiglio
prende atto.
