Classificazione
ARTIGIANATO



Oggetto del Consiglio n. 908 del 18 settembre 2019 - Resoconto
OGGETTO N. 908/XV - Interrogazione: "Modalità organizzative
della fase di chiusura della Foire d'été 2019".
Rini (Presidente) -
Punto n. 17 all'ordine del giorno. La
parola all'Assessore Testolin per la risposta.
Testolin (UV)
- Gli interroganti chiedono di conoscere le
modalità di organizzazione della fase di chiusura della Foire
d'été. In merito a quanto richiesto occorre premettere come le
modalità organizzative per il deflusso degli artigiani siano state
le stesse adottate nelle ultime edizioni della Foire d'été.
L'accesso dei veicoli e degli espositori è stato consentito, come
previsto, dopo l'autorizzazione del funzionario della Questura
presente in fiera alle ore 21:00 circa, da punti concordati e
sorvegliati dalle Forze dell'ordine, secondo percorsi
predeterminati, vigilati e monitorati da persone appositamente
incaricate della struttura regionale competente. In questa fase non
sono state segnalate alla struttura competente particolari
criticità.
L'aspetto che ha creato disguidi è invece specificatamente
legato ai successivi restringimenti delle vie derivanti da alcuni
dehors
: ciò si è verificato soprattutto in via Croce di
Città, laddove il fenomeno si è manifestato in maniera maggiormente
problematica. In merito a questo aspetto, è intendimento della
struttura attività artigianali di tradizione aprire un tavolo di
confronto con il Comune di Aosta per analizzare la questione, allo
scopo, se possibile, di limitare in futuro l'impatto dei dehors in
occasione delle prossime edizioni estive della Foire. Per rendere
più fluido il deflusso si valuterà anche la predisposizione di
orari di uscita scaglionati degli artigiani collocati nelle zone
più critiche.
Occorre infine evidenziare che, proprio per limitare le
interferenze tra i due eventi citati nelle premesse, su richiesta
della struttura regionale competente, la Serata Rossonera del 3
agosto organizzata da Confcommercio era stata programmata ed è
iniziata nelle vie interessate dalla fiera alle ore 22:00 e non
alle ore 19:00 come erroneamente riportato nelle premesse
dell'interrogazione. L'orario d'inizio delle ore 19:00 infatti ha
riguardato esclusivamente la Serata Rossonera del 24 agosto, come
emerge chiaramente dalla lettura stessa del programma dell'evento,
serata nella quale non sussistevano le problematiche di
interferenza con le necessità della Foire d'été.
Presidente -
La parola alla collega Russo per la
replica.
Russo (M5S)
- Assessore, voglio solo per partire dal
senso di questa interrogazione e anche da quello che ho visto io
direttamente. Sono stata presente quasi tutta la giornata della
fiera, perché è un'iniziativa che mi piace tantissimo. Ero in
compagnia di altre dodici persone, miei amici, che però vengono da
fuori Valle d'Aosta. Queste dodici persone sono comunque indicative
di come alcuni turisti hanno percepito quell'iniziativa in quella
giornata: erano sconcertate dal vedere - effettivamente negli orari
che ho segnalato nell'interrogazione, quindi più o meno intorno
alle 20:00 - questa continua sovrapposizione di automobili,
all'interno di via Croce di Città e di via Edouard Aubert, degli
espositori che andavano a prendere e a ritirare i loro manufatti.
Chiaramente il ritiro dei manufatti non è cosa rapidissima, alcune
macchine si fermavano, peraltro quasi tutte avevano il motore
acceso, si fermavano e non riuscivano a inserire il banchetto, non
riuscivano a inserire i prodotti, quindi la cosa diventava molto
articolata e molto lunga. In tutto questo è vero che gli orari
della Serata Rossonera e l'orario della Foire non coincidevano a
livello organizzativo, questo è vero. Chi voleva partecipare alla
Serata Rossonera effettivamente si è mossa un po' prima, ma
concretamente io per prima, con le 12 persone con cui ero,
veramente per più di mezz'ora non sono riuscita a muovermi di un
centimetro perché c'erano passeggini, persone che ritiravano i
manufatti, turisti e, in più, tutte le persone ferme nei
dehors
che avevano tutta la CO2 prodotta dai tubi di
scappamento delle macchine che arieggiava ben benino nei loro
panini piuttosto che nelle loro bevande.
L'obiettivo di questa interrogazione è solo ed esclusivamente il
dare un'ulteriore importanza organizzativa al momento della
chiusura del ritiro dei manufatti, perché è essenziale. In quel
momento si sovrapponevano tantissime persone che, in un'atmosfera
di vacanza, di gioia e di tranquillità, volevano trascorrere delle
ore tranquille ed effettivamente devo dire che in quel momento nei
visi di molte persone ho visto sconcerto, nonché disagio.
