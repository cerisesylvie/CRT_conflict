Classificazione
TURISMO E INDUSTRIA ALBERGHIERA



Oggetto del Consiglio n. 2195 del 23 marzo 2023 - Resoconto
OGGETTO N. 2195/XVI - Interrogazione a risposta immediata:
"Informazioni circa l'organizzazione dell'ospitalità del
giornalista del quotidiano "The Telegraph" che ha anticipato
dettagli sul collegamento Cime Bianche.".
Bertin (Presidente) -
Punto n. 18.01. Risolte le
questioni geografiche, possiamo affrontare l'interrogazione, a lei
la parola.
Minelli (PCP) -
La
question time
che abbiamo
depositato riguarda la vicenda dello studio per il collegamento
intervallivo tra Ayas e Cervinia, che è all'attenzione di
tutti.
Sul sito www.rainews.it l'11 marzo scorso è apparso un articolo
intitolato: "In lingua inglese i primi dettagli sul collegamento
Cime Bianche" relativo all'anticipazione di dettagli sullo studio
in questione pubblicati l'8 marzo sul quotidiano inglese "The
Telegraph". La giornalista, dopo aver evidenziato le informazioni
riportate dal giornalista inglese di quella testata, scrive:
"curioso poi leggere in calce all'articolo che Peter Harvey sarebbe
stato ospite di un ente del turismo valdostano" e riporta la frase
'guest of Aosta Valley tourism board'". Quest'annotazione ha
suscitato anche la nostra di curiosità in quanto gli enti del
turismo non sono poi molti in Valle d'Aosta, sono degli enti
pubblici e quindi vorremmo avere delle informazioni circa
l'organizzazione dell'ospitalità del Signor Harvey, in particolare
capire con quale ente del turismo, con quali finalità e con quali
figure il signore abbia interloquito.
Presidente -
Risponde l'assessore Grosjacques.
Grosjacques (UV) -
Il giornalista del "Telegraph" Peter
Harvey è stato ospite della Valle d'Aosta tra il 31 gennaio e il 3
febbraio 2023 nell'ambito di un viaggio di familiarizzazione
organizzato dall'Assessorato del turismo su proposta dell'agenzia
che cura la comunicazione di rapporti con la stampa inglese ai fini
della promozione turistica regionale. Il soggiorno del giornalista
inglese rientra nell'ambito delle numerose analoghe iniziative
organizzate dall'Assessorato il cui scopo è quello di promuovere
l'offerta turistica valdostana mediante la realizzazione di
articoli giornalistici frutto dell'esperienza diretta vissuta dagli
autori e quindi attraverso la testimonianza diretta degli stessi
con un effetto promozionale ben maggiore rispetto a un comune
spazio pubblicitario a pagamento, come sarebbe il caso di un
pubbliredazionale o di uno spazio tabellare.
Voglio precisare che il programma di visita è stato direttamente
definito dal giornalista interessato a elaborare un articolo sui
seguenti specifici argomenti: l'apertura del nuovo albergo Valtur
Cervinia Cristallo Ski Resort a Breuil Cervinia, l'apertura per la
prossima estate del collegamento Cervinia/Zermatt mediante il nuovo
impianto di risalita Matterhorn Glacier Ride II e il progetto di
collegamento tra i comprensori del Cervino Matterhorn e quello del
Monte Rosa. L'accoglienza in loco del giornalista e la gestione del
programma di visita sono state curate dal Consorzio degli operatori
turistici di Breuil-Cervinia. Il programma prevedeva una visita del
Paese e un incontro con i referenti sugli argomenti che il
giornalista intendeva sviluppare.
Dal soggiorno del giornalista in questione è scaturita la
pubblicazione di un articolo che già dal titolo: "I grandi piani
che stanno trasformando lo sci nella più piccola Regione d'Italia"
e dal sottotitolo: "Dai grandi alberghi di lusso alla telecabina da
record la Valle d'Aosta è in lizza per un posto tra le più grandi
aree sciistiche del mondo" evidenziano una forza promozionale della
località e del suo comprensorio di particolare valore, tanto più se
riportata da un quotidiano inglese di primaria importanza. Il
sottotitolo dell'articolo ovviamente quando cita la cabina da
record, fa riferimento alla telecabina Piccolo Cervino Testa
Grigia, che è stata richiamata anche ieri negli interventi sulla
petizione Cime Bianche, che sarà inaugurata la prossima estate.
Il "Daily Telegraph" conta infatti 780 mila lettori al giorno e
oltre 67 milioni di visite mensili sul sito. La testata è il
giornale di riferimento per un
target
alto spendente che
viaggia molto ed è sempre alla ricerca di novità. Inoltre Peter
Harvey è un giornalista specializzato nel settore dello sci e degli
sport invernali ed è considerato un'istituzione nel mondo del
giornalismo inglese avendo vinto numerosi riconoscimenti durante la
sua carriera nel corso della quale ha visitato più di 500 stazioni
turistiche. La ricaduta mediatica è quindi facilmente riscontrabile
soprattutto se si considera che, a fronte di un articolo così
largamente veicolato, la spesa per l'Amministrazione regionale è
stata complessivamente di euro 2.140, quindi, al di là delle
considerazioni politiche che ovviamente si inseriscono nel più
ampio dibattito che è stato sviluppato ieri sul collegamento Cime
Bianche, ritengo che quest'iniziativa abbia prodotto ottimi
risultati sia sotto il profilo promozionale della località che per
quanto riguarda tutto il sistema turistico della nostra
Regione.
Presidente -
Per la replica, la parola alla consigliera
Minelli.
Minelli (PCP) -
Grazie all'Assessore per la sua risposta.
Questo giornalista quindi è stato ospite dell'Assessorato del
turismo per i giorni che lei ci ha detto e aveva indicato quali
dovevano essere i punti da approfondire durante questo suo
soggiorno, e tra questi - ci ha detto - il progetto del
collegamento intervallivo. Quello che fa specie è che questo
signore abbia ricevuto, niente po' po' di meno, da quello che
dichiara nel giornale, informazioni dal Presidente della società
Cervino riguardo a quello studio che qui non era mai ancora
arrivato e non erano delle informazioni di poco conto, perché
parliamo del numero di cabine, della portata, del costo e anche,
guarda caso, del fatto che questo collegamento sarà approvato in
primavera, così c'era scritto nell'articolo, da parte del Consiglio
regionale e sarà realizzato nel tempo di tre anni. Ora, io non so
se nelle attività di promozione che voi dovete fare c'è anche la
propaganda, perché di questo si tratta. Il Consiglio regionale non
ha preso nessuna decisione, non lo può fare al momento e tantomeno
si può propagandare, e uso questo termine, un collegamento che
entro tre anni sarà realizzato. Io credo veramente che ci voglia un
pochino più di cautela e se lei mi dice anche che l'esito di questa
promozione, con i costi che ha avuto, ha valore enorme, allora
davvero siamo in una situazione in cui la propaganda è totale.
