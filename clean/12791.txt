Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3747 del 25 settembre 1992 - Resoconto
OGGETTO N. 3747/IX Concessione di un contributo straordinario
di lire 15.000.000 alla Comunità montana "Grand Paradis" per
l'esibizione ad Avise del Piccolo Coro dell'Antoniano di Bologna,
centro polivalente di Runaz (Avise) 20/21 giugno 1992. Approvazione
e liquidazione di spesa.
Presidente
Do lettura della proposta di deliberazione
in oggetto.
Deliberazione Il Consiglio regionale
Delibera
1) di approvare la concessione e la liquidazione di un
contributo straordinario di lire 15.000.000 alla comunità montana
"Grand Paradis" con sede in Place Chanoux, 1 - Villeneuve (P.Iva n.
00442980074) per l'organizzazione di una giornata dedicata ai
bambini in cui si è esibito il Piccolo coro dell'Antoniano di
Bologna;
2) di approvare ed impegnare la spesa di lire 15.000.000 con
imputazione della stessa al capitolo 57260 del bilancio preventivo
della Regione per l'anno 1992 ("Contributi straordinari ad Enti e
Associazioni culturali e scientifiche") che presenta la necessaria
disponibilità;
3) di stabilire che alla liquidazione si provveda ai sensi
dell'articolo 58 della legge regionale 27 dicembre 1989, n. 90
precisando che il contributo non è soggetto alla ritenuta d'acconto
dovuta ai sensi dell'articolo 28 del D.P.R. n. 600 del 29 settembre
1973.
Presidente Dichiaro aperta la discussione sulla proposta
indicata in oggetto e iscritta al punto 61 dell'ordine del giorno.
Ha chiesto di parlare il Consigliere Riccarand.
Riccarand (VA)
Anche in questo caso vale a mio avviso
lo stesso discorso che facevo prima per i comuni. Bisogna decidere
se si vuole che queste comunità montane abbiano una loro autonomia
operativa, una loro autonomia finanziaria, oppure se si tratta
semplicemente di Enti dipendenti dall'Amministrazione regionale che
operano sulla base di contributi per le singole iniziative che
vengono avanzate.
Non sono né favorevole né contrario a questa manifestazione,
però quello che è inaccettabile è che viene organizzata da una
comunità montana che poi viene a chiedere i soldi alla Regione. Se
la comunità montana vuole organizzare determinate iniziative deve
evidentemente essere nelle condizioni di poterle anche pagare.
Anche qui quindi, io credo, all'interno di questo discorso che
riguarda gli Enti Locali complessivamente, bisogna riuscire a
definire dei criteri per cui questi organi abbiano un'autonomia
finanziaria, ma abbiano anche una responsabilità rispetto ai propri
concittadini su quello che fanno e ne rispondano direttamente.
Adesso non ne rispondono perché loro organizzano e poi paga la
Regione, per cui che sia cosa gradita o no, diventa sostanzialmente
ininfluente, tanto chi paga è la Regione, è un Ente esterno.
È vero che esistono delle esigenze straordinarie, come diceva
prima l'Assessore, però mi sembra proprio un compito specifico
previsto anche dalla legge istitutiva delle comunità montane di
intervenire rispetto a delle esigenze sovracomunali in un ambito
determinato. Non ho sentito dichiarazione di intenti e formulazione
di obiettivi da parte della Giunta in questo senso, ma credo che un
riordino delle competenze, ma anche parallelamente e forse anche
prima, un riordino complessivo dei rapporti finanziari fra Ente
Regione, comuni e comunità montane, sia fondamentale per riuscire a
dare autonomia da una parte, responsabilità di spesa
dall'altra.
Presidente
Se nessun Consigliere chiede di intervenire
dichiaro chiusa la discussione. Pongo in votazione la proposta
indicata in oggetto.
Esito della votazione:
Presenti, votanti e favorevoli: 27
Il Consiglio approva all'unanimità.
