Classificazione
CASA DA GIOCO



Oggetto del Consiglio n. 1016 del 15 dicembre 2004 - Resoconto
OGGETTO N. 1016/XII - Costruzione da parte della società
proprietaria del Grand Hôtel Billia di un edificio pluriuso in
prossimità del Casinò. (Interrogazione)
Interrogazione
Premesso:
- che la società proprietaria del Grand Hôtel Billia ha
manifestato l'intenzione di costruire un edificio pluriuso in
prossimità della Casa da gioco di Saint-Vincent;
- che, parallelamente a questo investimento, la stessa
società ha già annunciato l'avvio della mobilità per i dipendenti
dell'albergo qualora non andasse a buon fine la trattativa di
compravendita con la Regione;
il sottoscritto Consigliere regionale
Interroga
l'Assessore delegato per sapere:
1. se, nei diversi incontri con i vertici della società
privata, è stato informato del progetto d'investimento di cui in
premessa;
2. quali considerazioni esprime in merito e quale
collocazione potrebbe avere questa iniziativa nel contesto della
prevista (ma ancora incompiuta) "rottura
dell'accerchiamento";
3. se ritiene che questo progetto possa utilmente integrarsi
con l'attività della Casa da gioco e con l'offerta
turistico-ricettiva di Saint-Vincent;
4. se ritiene che questo progetto possa costituire una
risposta positiva all'incertezza occupazionale che riguarda
attualmente i numerosi dipendenti del Grand Hôtel Billia.
F.to: Tibaldi
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Credo che questa interrogazione discenda da
una serie di articoli di giornale, prendendo delle dichiarazioni
non sempre l'attenzione si rivolge a cose che hanno una concretezza
e quindi abbiamo modo di ragionare. Si chiede:
"
se, nei
diversi incontri con i vertici della società privata, è stato
informato del progetto d'investimento di cui in premessa"
; io
non sono mai stato informato assolutamente di questo tipo di
discorso, quindi ne ho preso atto come lei dai giornali. Detto
questo, mi sono premurato di chiedere all'amministrazione comunale
se avesse ricevuto la presentazione di progetti: nulla; ad oggi non
vi è nulla, quindi stiamo discutendo del nulla, perché non è stato
presentato nulla! Se qualcuno ha fatto delle dichiarazioni, si
cerca di immaginare degli scenari, quindi in questa attività di
approfondimento, proprio per capire da subito, mi sono premurato di
avere un approfondimento con il Comune di Saint-Vincent.
A dire la verità, vi sono mille dubbi sul fatto che vi sia
addirittura la facoltà per la società proprietaria di presentare
dei progetti, perché il Consigliere Tibaldi, essendo eletto dalla
circoscrizione di Saint-Vincent, conoscerà bene il piano regolatore
e saprà che nella zona cosiddetta "CT1" il soggetto che potrà
presentare il cosiddetto "SUD" (studio urbanistico di dettaglio) è
solo la Regione. Il SUD - e qui cito documenti ufficiali - è
presentato al comune dalla Regione; ad esso devono conformarsi le
domande di concessione, il comune approva detto studio se conforme
alle norme di piano. Non solo discutiamo sul nulla quindi, ma
discutiamo su una cosa che non può essere fatta se non dalla
Regione; vero è che la proprietà, che non è della Regione, ha delle
potenzialità edificatorie, ma è vero che sono condizionate - e la
zona "CT1" è specifica - solo ed esclusivamente con un SUD. Tale
discorso non è nuovo e il Consigliere Tibaldi, che è un "capitano
di lungo corso", ha potuto sicuramente visionare anche il ricorso
che fu presentato al TAR risalente al 1998, ricorso che contestò
questo discorso relativamente al PRG di Saint-Vincent che poneva
tali limiti.
Mi fermo rispetto all'attività notarile, nel senso che riporto
delle cose che non sono giudicabili, ma sono delle affermazioni...
ed entro nel merito del suo ragionamento per dirle che sarei
entusiasta del fatto di sapere che l'imprenditore che sta dietro la
società "Grand Hôtel Billia" voglia fare degli investimenti,
finalmente oserei dire sia come Assessore che come cittadino!
Finalmente un imprenditore sul territorio di Saint-Vincent
disponibile non a mettere in atto delle attività che chiamo di
protezione - voglio essere gentile -, delle attività di difesa...
dove vuole solo portare a casa dei risultati! Ben vengano degli
investimenti, perché questo tipo di ragionamento creerebbe quello
sviluppo e quel rapporto dinamico che all'interno di una società è
corretto immaginare. Da quel punto di vista, se viene fatto
qualcosa, si può immaginare che questo "qualcosa" possa essere
integrato e che il ragionamento relativo alla rottura
dell'accerchiamento diventa un problema nel momento in cui abbiamo
delle situazioni di non gestione, a cui siamo abituati da anni;
quindi, purtroppo, devo concludere che tali proclami hanno una
certa inconsistenza e non credo che questo porti delle effettive
modifiche. Se vi fosse tale piano di investimenti, anche le
maestranze ne potrebbero avere un giovamento, ma tutta la premessa
che ho effettuato non è stata fatta per stroncare la discussione,
ma solo per circoscrivere un'iniziativa che, ad oggi, purtroppo, ha
poco di credibile. Qualora vogliano fare il loro mestiere di
imprenditori, ben vengano e possono dimostrare di farlo da subito,
quindi in questi 10 anni in cui hanno beneficiato di contratti
particolarmente importanti avrebbero potuto già dimostrare questa
loro buona volontà e questa loro capacità imprenditoriale.
Presidente - La parola al Consigliere Tibaldi.
Tibaldi (CdL) - Due breve considerazioni. È ovvio che questa
interrogazione mutua la sua esistenza da alcuni articoli di
giornale pubblicati recentemente. Alla luce di tutte le
vicissitudini che hanno contraddistinto il "Grand Hôtel Billia",
era naturale avere una certezza o perlomeno chiedere chiarezza
all'Assessore su tale vicenda. Lei ha voluto stroncare forse
ironicamente la questione, però in tutta questa ironia, che
peraltro condivido, bisogna fare alcune considerazioni che
preannunciavo. È quanto meno strano che una società privata, che ha
caratterizzato questi ultimi 10-12 anni della vita regionale, e in
particolare del Casinò e dell'accerchiamento circostante... e in
tutte le interlocuzioni fra tale soggetto privato e la Regione è
strano che non sia mai emersa l'idea di questo progetto e che venga
catapultato agli "onori della cronaca" con titoli a caratteri
cubitali sulle prime pagine di alcuni organi di informazione poi
ripresi da altri... fra l'altro, abbiamo notato che l'Assessore ha
stroncato l'iniziativa, ma ha partecipato a tale scambio di battute
che ci sono state sui giornali. La cosa strana è che in questa
interlocuzione imponente sussistente da anni fra Lefebvre, da un
lato, e Regione, dall'altro, non si sia mai parlato di un progetto
del genere e che debba uscire dagli organi di informazione... ed è
strano perché la Regione ha un apparato monumentale: addirittura è
stato nominato un "advisor", si sta andando avanti a parlare, ma di
cosa discutete nelle riunioni? La prima domanda che sorge spontanea
è questa: ma di cosa parlano attorno ad un tavolo queste persone
che si incontrano per concludere una trattativa del "Grand Hôtel
Billia" se poi le notizie che appaiono sui giornali sono infondate!
Ma si raccontano le barzellette? È anche presumibile, visto che i
tempi stanno scorrendo infruttuosamente e non si addiviene ad
alcuna conclusione, e non si è ancora capito qual è la vostra reale
volontà politica sull'acquisizione o meno del "Grand Hôtel
Billia".
La seconda cosa... "ben venga la volontà del privato di fare
qualcosa, ben venga!". Peccato che il privato non possa neppure
presentare un progetto, perché solo la Regione può farlo; allora,
da un lato, lei si augura che vi sia la volontà del privato;
dall'altro, lei dice che il privato non può far niente, che può
fare solo la Regione. Come fa ad esserci un domani la volontà di un
privato, se è inibito addirittura a presentare un progetto? Questa
è la sintesi del suo ragionamento, Assessore. Lei dice: "stiamo
discutendo del nulla, il privato non può presentare un progetto,
ben venga la volontà del privato", ma su cosa può esserci la
volontà del privato? Vede, Assessore, l'aspetto tragi-comico di
questa vicenda è che da anni si sta portando avanti una discussione
attorno a un tavolo di eminenti professionisti, consulenti,
"advisor", come vuole definirli, ma alla fine della fiera nessuna
"sostanza" ancora oggi. Naturalmente gli stessi dipendenti
dell'"Hôtel Billia" si stanno chiedendo: "ma che fanno, che dicono,
che si raccontano? È vero quello che viene pubblicato sui
giornali?" Ce lo chiediamo anche noi. Lei sdrammatizza e fa bene
ma, secondo lei, questo non meritava un'interrogazione? Dobbiamo
credere a quello che scrivono certi giornali? No. Direi che è
doveroso da parte di un gruppo consiliare di opposizione chiedere
chiarezza su tale vicenda e, anche se in forma ironica, abbiamo
appreso che tutto questo è finto. Al di là di tale aspetto
virtuale, a noi piacerebbe che tutta questa parte incompiuta della
storia del Casinò e del "Grand Hôtel Billia" avesse una definizione
chiara: cosa ci volete fare su quelle aree, attorno a quella casa
da gioco? Non è l'oggetto di questa interrogazione e tanto ci
torneremo, ma sa benissimo che la sua risposta è stata simpatica,
ma non esauriente.
