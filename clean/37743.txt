Classificazione
CASA DA GIOCO
TURISMO E INDUSTRIA ALBERGHIERA
Ricettività turistica



Oggetto del Consiglio n. 1411 del 23 settembre 2015 - Resoconto
OGGETTO N. 1411/XIV - Interrogazione a risposta immediata:
"Notizie in merito ad eventuali assunzioni o promozioni effettuate
durante la pausa estiva nell'ambito della Casa da gioco di
Saint-Vincent e del Grand Hôtel Billia".
Presidente
- La parola al collega Laurent Viérin.
Viérin L. (UVP)
- Merci Président.
È un'interrogazione molto semplice e fa parte probabilmente di
quelle interrogazioni che ciclicamente si ritrovano nella storia
del Consiglio Valle. E purtroppo si ritrovano in quanto con la
stessa solerzia con cui, per altri argomenti, le informazioni si
diffondono e poi vengono spesso smentite ma poi dimostrate nei
fatti, anche nell'ambito del Casinò, e avremo molto modo di
discutere in questo Consiglio dell'argomento Casinò, si vive spesso
una situazione paradossale. Lo abbiamo vissuto nell'ultimo anno,
anzi pochi consigli fa si parlava della crisi della Casa da gioco,
con perdite di decine di milioni di euro, e nello stesso Consiglio,
in cui si apprendevano i dati del Casinò, venivamo a sapere di una
promozione a dirigente proprio nella Casa da gioco e quindi
dell'aumento dei costi a livello delle posizioni apicali
dirigenziali. Allora, a seguito anche dell'incontro con i vertici
del Casinò che ieri hanno dato il la all'inizio di questo loro
mandato, al di là dell'incontro con i Capigruppo, noi chiediamo a
lei, Assessore, vista la grave situazione, se sia a conoscenza - al
di là del rinnovo delle cariche, quindi nel periodo che va
dall'ultimo Consiglio e nella pausa estiva - di eventuali
assunzioni, anche per quanto riguarda il Grand Hôtel Billia, a
seguito appunto delle elezioni comunali, e anche nel periodo
successivo, e di promozioni o di avanzamenti di carriera che
fossero stati così sviluppati o che siano in previsione. Sappiamo
che, in particolare l'Ufficio acquisti...si parlava della questione
dell'Ufficio acquisti, di una nuova nomina, imminente, sicuramente
sono solo delle voci, però noi, sempre per codificare in quest'aula
le notizie, vorremmo sapere da lei se nei vari settori di gioco,
parte amministrativa e Grand Hôtel Billia, questo è avvenuto, dovrà
avvenire e in che tempi, eventualmente.
Presidente
- La parola all'Assessore Perron.
Perron (UV)
- Grazie, signor Presidente.
Al Casino de la Vallée non sono state fatte durante il periodo
estivo, e al momento non sono previste, nuove assunzioni, nuove
promozioni e o avanzamenti di livello nei vari settori di gioco,
nella parte amministrativa e al Grand Hôtel Billia, con l'eccezione
per quest'ultimo dell'assunzione di personale a tempo determinato
ed extra per dei picchi di attività. Nello specifico, nel mese di
agosto sono stati accesi 39 contratti extra nei weekend, venerdì,
sabato e domenica, questo è pari a 11 risorse medie. Sono stati
accesi 58 contratti stagionali di part-time, pari a 49 risorse
medie, queste con mansioni di cameriere, di personale di sala, di
cucina e occasionalmente al
front office
. Questo per
dettagliare quanto è successo ad ora e quanto comunicatomi dalla
Casa da gioco.
Presidente
- La parola al collega Laurent Viérin.
Viérin L. (UVP)
- Allora se non abbiamo capito male,
visto che il Casinò non è Casinò, ma è Casinò resort, quindi il
complesso è unico, abbiamo avuto 49 più 11 assunzioni.
Quarantanove più undici, calcolando cinquantotto part-time e
trentanove contratti a ore. Al di là di questo, la seconda domanda
è capire, in questa situazione di crisi, come queste persone
vengono assunte, quali criteri ci sono e come queste vengono
inserite nel resto del personale, che potrebbe essere utilizzato in
una realtà che è unica. Diciamo questo perché si parlerà in questi
prossimi giorni - ci avevano confermato i vertici - di tagli agli
stipendi, di riorganizzazione, di, probabilmente, sacrifici che i
dipendenti della Casa da gioco e Grand Hôtel Billia, considerati un
unicum
, dovranno fare. L'invito è di ragionare nell'insieme
di questa realtà per vedere, evitando di mandare a casa persone,
evitando di tagliare stipendi, se si possano utilizzare
nell'insieme - come avete fatto prendendo direttori dalla parte
gioco mettendoli dalla parte Grand Hôtel Billia - evitando di
creare false illusioni, perché queste 49 più 11 unità sono persone
che sicuramente avranno ricevuto l'assicurazione su una
prospettiva, quando sappiamo benissimo che la realtà oggi,
purtroppo, non è questa.
Diciamo questo perché saremo molto attenti per il Casinò, ma per
tutte le partecipate, visto che l'estate è stata foriera di alcune
assunzioni...anche l'autunno: abbiamo saputo che da ieri ci sono
certe novità anche in capo a CVA e durante questo Consiglio sarà
nostra premura discutere di queste cose, di alcuni interessanti
e... continuiamo, continuiamo senza regole spesso e senza selezioni
a far entrare in queste partecipate, che noi siamo felici possano
essere foriere di posti di lavoro, ma che vorremmo siano foriere di
posti di lavoro in modo trasparente e che non siano così foriere di
inimicizie, soprattutto di cattiva immagine della politica che
continua con messaggi negativi che noi non condividiamo.
Grazie.
Presidente
- Grazie collega. Punto 4 all'ordine del
giorno.
