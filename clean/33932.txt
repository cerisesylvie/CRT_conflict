Classificazione
ASSETTO DEL TERRITORIO
Urbanistica e pianificazione territoriale
EDILIZIA



Oggetto del Consiglio n. 1943 del 27 luglio 2011 - Resoconto
OGGETTO N. 1943/XIII - Disegno di legge: "Modificazioni alla
legge regionale 4 agosto 2009, n. 24 (Misure per la semplificazione
delle procedure urbanistiche e la riqualificazione del patrimonio
edilizio in Valle d'Aosta/Vallée d'Aoste. Modificazioni alle leggi
regionali 6 aprile 1998, n. 11, e 27 maggio 1994, n. 18)".
(Reiezione di un ordine del giorno)
Articolo 1
(Modificazione all'articolo 1)
1. Il comma 2 dell'articolo 1 della legge regionale 4 agosto
2009, n. 24 (Misure per la semplificazione delle procedure
urbanistiche e la riqualificazione del patrimonio edilizio in Valle
d'Aosta/Vallée d'Aoste. Modificazioni alle leggi regionali 6 aprile
1998, n. 11, e 27 maggio 1994, n. 18), è sostituito dal
seguente:
"2. La presente legge si applica al patrimonio edilizio
destinato agli usi di cui all'articolo 73, comma 2, lettere b),
limitatamente agli edifici ex rurali non strumentali agli usi
originari, c), d), dbis), e), con esclusione di quelli industriali,
f), g), con esclusione di quelli relativi agli esercizi o alle
aziende di cui all'articolo 90bis, commi 1 e 2, della legge
regionale 6 aprile 1998, n. 11 (Normativa urbanistica e di
pianificazione territoriale della Valle d'Aosta), ed i) della
medesima legge, nel rispetto delle destinazioni d'uso previste dal
piano regolatore generale comunale urbanistico e paesaggistico
(PRG).".
Articolo 2
(Inserimento dell'articolo 1bis)
1. Dopo l'articolo 1 della l.r. 24/2009, come modificato
dall'articolo 1, è inserito il seguente:
"Articolo 1bis
(Destinazioni d'uso)
1. Fatta salva la disciplina di cui all'articolo 74 della
l.r. 11/1998, il volume incrementato ai sensi della presente legge
ha la stessa destinazione d'uso dell'unità immobiliare interessata
dagli interventi di cui agli articoli 2, 3 e 4.
2. È consentito il mutamento della destinazione d'uso
dell'unità immobiliare interessata dagli interventi di cui alla
presente legge, nel rispetto delle destinazioni d'uso previste dal
PRG.
3. In deroga all'articolo 74, comma 4, della l.r. 11/1998,
sono ammessi gli interventi di cui alla presente legge riguardanti
unità immobiliari con destinazioni d'uso non ammesse dalla
disciplina di zona del PRG, purché sia contestualmente mutata la
destinazione d'uso dell'unità immobiliare interessata nell'ambito
delle destinazioni previste dal PRG per la medesima zona.
4. I mutamenti di destinazione d'uso di cui ai commi 2 e 3
sono soggetti a concessione edilizia ai sensi dell'articolo 59,
comma 1, lettera a), della l.r. 11/1998, o di titolo abilitativo in
materia di procedimento unico ai sensi dell'articolo 59, comma 1,
lettera bbis), della medesima legge.".
Articolo 3
(Modificazioni all'articolo 2)
1. Al comma 1 dell'articolo 2 della l.r. 24/2009, le parole:
"nel rispetto delle destinazioni d'uso previste dal piano
regolatore generale comunale urbanistico e paesaggistico (PRG),"
sono soppresse.
2. Il comma 2 dell'articolo 2 della l.r. 24/2009 è sostituito
dal seguente:
"2. L'ampliamento di cui al comma 1 può essere realizzato
anche attraverso più interventi purché l'incremento complessivo non
superi, per ogni unità immobiliare, il 20 per cento del volume
esistente all'atto del primo intervento.".
3. Il comma 3 dell'articolo 2 della l.r. 24/2009 è
abrogato.
4. Il comma 4 dell'articolo 2 della l.r. 24/2009 è sostituito
dal seguente:
"4. Gli interventi di cui al presente articolo sono comunque
effettuati nel rispetto della normativa vigente relativa alla
stabilità degli edifici, di ogni altra normativa tecnica e delle
distanze tra edifici stabilite dagli strumenti urbanistici generali
e possono essere realizzati attraverso una nuova costruzione in
ampliamento rispetto al volume esistente.".
Articolo 4
(Modificazione all'articolo 3)
1. Al comma 1 dell'articolo 3 della l.r. 24/2009, le parole:
"nel rispetto delle destinazioni d'uso previste dal PRG," sono
soppresse.
Articolo 5
(Sostituzione dell'articolo 4)
1. L'articolo 4 della l.r. 24/2009 è sostituito dal
seguente:
"Articolo 4
(Interventi per la riqualificazione ambientale e urbanistica
del territorio)
"1. Nell'ambito dei piani, dei programmi integrati, delle
intese e delle concertazioni di cui agli articoli 49, 50 e 51 della
l.r. 11/1998, gli interventi di cui all'articolo 3 sono consentiti
con aumento fino al 45 per cento del volume esistente.".
Articolo 6
(Modificazione all'articolo 5)
1. Il comma 3 dell'articolo 5 della l.r. 24/2009 è sostituito
dal seguente:
"3. Gli interventi di cui all'articolo 2, fatto salvo quanto
previsto al comma 1, e all'articolo 61, comma 1, lettera i), della
l.r. 11/1998, nonché quelli di cui agli articoli 3 e 4 della
presente legge, sono realizzati previo rilascio di concessione
edilizia o altro titolo abilitativo in materia di procedimento
unico comunque denominato.".
Articolo 7
(Modificazioni all'articolo 6)
1. Alla lettera a) del comma 2 dell'articolo 6 della l.r.
24/2009, dopo le parole: "parzialmente abusive," sono aggiunte le
seguenti: "ad eccezione di quelle sanate ai sensi della l.r.
11/1998,".
2. Al comma 3 dell'articolo 6 della l.r. 24/2009, dopo le
parole: "denuncia di inizio dell'attività" sono aggiunte le
seguenti: ", la concessione edilizia".
3. Il comma 4 dell'articolo 6 della l.r. 24/2009 è sostituito
dal seguente:
"4. Nelle zone territoriali di tipo E di cui alla l.r.
11/1998, gli interventi di cui agli articoli 2, 3 e 4 possono
riguardare le sole unità immobiliari destinate agli usi di cui
all'articolo 73, comma 2, lettere b), limitatamente agli edifici ex
rurali non strumentali agli usi originari, c), d) e dbis) della
stessa l.r. 11/1998, purché l'intervento non comporti oneri
aggiuntivi di urbanizzazione a carico dell'ente pubblico. Nel caso
di unità immobiliari adibite ad alloggio di conduzione a servizio
di aziende agricole, l'ampliamento deve, in ogni caso, garantire il
rispetto degli standard costruttivi e dei parametri per il
dimensionamento dei fabbricati rurali e degli annessi definiti
dalla Giunta regionale ai sensi dell'articolo 22, comma 2, lettera
e), della l.r. 11/1998.".
4. Dopo il comma 4 dell'articolo 6 della l.r. 24/2009, come
sostituito dal comma 3, è aggiunto il seguente:
"4bis. Gli interventi di cui agli articoli 2 e 3 su
fabbricati che insistono nelle fasce di rispetto stradale possono
essere realizzati in deroga a quanto stabilito dagli articoli 39 e
40 della l.r. 11/1998, purché sia mantenuta la distanza
preesistente dalla strada e fatto salvo il rispetto delle distanze
minime tra le costruzioni.".
Articolo 8
(Modificazione all'articolo 7)
1. Il comma 1 dell'articolo 7 della l.r. 24/2009 è sostituito
dal seguente:
"1. Per gli interventi su unità immobiliari non soggette a
vincoli, i Comuni, entro trenta giorni dal ricevimento della
denuncia di inizio dell'attività, della concessione edilizia o di
altro titolo abilitativo in materia di procedimento unico comunque
denominato, possono imporre modalità costruttive al fine del
rispetto delle disposizioni tecniche di settore e
dell'armonizzazione architettonica con il contesto paesistico e con
il patrimonio edilizio esistenti.".
Articolo 9
(Modificazione all'articolo 8)
1. Il comma 1 dell'articolo 8 della l.r. 24/2009 è sostituito
dal seguente:
"1. I Comuni provvedono ad accertare gli standard urbanistici
derivanti dall'applicazione della presente legge, nell'ambito della
verifica prevista dagli strumenti urbanistici vigenti.".
Articolo 10
(Modificazioni all'articolo 11)
1. Dopo la lettera a) del comma 1 dell'articolo 11 della l.r.
24/2009 è inserita la seguente:
"abis) i criteri per l'attuazione degli interventi di cui
all'articolo 4;".
2. Dopo la lettera d) del comma 1 dell'articolo 11 della l.r.
24/2009 è aggiunta la seguente:
"dbis) le caratteristiche degli edifici ex rurali non
strumentali agli usi originari, di cui agli articoli 1, comma 2, e
6, comma 4.".
Articolo 11
(Disposizione transitoria)
1. Gli ampliamenti già assentiti dai Comuni alla data di
entrata in vigore della presente legge concorrono al computo degli
ampliamenti assentibili ai sensi dell'articolo 2, comma 2, della
l.r. 24/2009, come sostituito dall'articolo 3, comma 2, della
presente legge, fino al raggiungimento del 20 per cento del volume
esistente all'atto del primo intervento.
Articolo 12
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- Segnalo che è stato presentato all'Ufficio
di Presidenza un ordine del giorno del gruppo ALPE, c'è un
emendamento dell'Assessore Manuela Zublena e due emendamenti dei
gruppi ALPE e PD, l'atto ha avuto il parere favorevole a
maggioranza della III Commissione e il parere favorevole con
osservazioni e proposte modificative dal Consiglio permanente degli
enti locali.
La parola al relatore, Consigliere Prola.
Prola (UV)
- Grazie Presidente. Il presente disegno di
legge interviene sulla legge regionale 4 agosto 2009, n. 24, al
fine di modificare alcune disposizioni e rendere il testo più
chiaro in ragione di quanto emerso in sede di prima applicazione e
di assicurare la coerenza con quanto stabilito in materia dal
"decreto sviluppo".
La legge n. 24/2009 aveva il preciso scopo di favorire
iniziative volte al rilancio dell'economia con un riavvio
dell'attività edilizia, di rispondere ai bisogni abitativi delle
famiglie, di valorizzare e migliorare il patrimonio architettonico
esistente e, infine, di introdurre incisive misure di
semplificazione procedurali dell'attività edilizia. La cosiddetta
"legge casa" è stata applicata a partire dal mese di febbraio 2010
quando era stata approvata una prima deliberazione attuativa da
parte della Giunta regionale, che aveva stabilito i criteri di
calcolo dei volumi, la disciplina relativa alla valutazione della
sostenibilità ambientale, le riduzioni degli oneri di
urbanizzazione e le misure di semplificazione volte, tra l'altro, a
consentire l'avvio del monitoraggio degli interventi.
Contestualmente sono state emanate, con una seconda deliberazione
della Giunta regionale, le linee guida, che precisano ulteriori
criteri applicativi. Credo quindi sia comunque necessario dare
alcuni dati per rilevare l'impatto che questa normativa ha avuto
nel nostro sistema edilizio. In circa 17 mesi di applicazione della
legge, si riscontrano 488 domande di applicazione del beneficio
volumetrico suddivise come vedete in tabella. Il 95 percento degli
interventi riguarda gli ampliamenti di cui all'articolo 2 e tra
questi il 12 percento ha comportato la realizzazione di nuove unità
immobiliari. Il 5 percento degli interventi riguarda la totale
demolizione e ricostruzione con ampliamenti fino al 35 percento del
volume (articolo 3). Nessun intervento è invece segnalato
relativamente all'articolo 4 che prevede l'attuazione con PUD. Si
noti che il numero medio di interventi al mese è pari a 29: un
valore che si confronta significativamente con il numero medio di
concessioni edilizie per ampliamenti di abitazioni calcolati da
fonte Istat sul periodo 2002-2007, che e pari a 3. Si evidenzia il
successo della legge casa nel favorire l'attività edilizia e in
particolare nel migliorare la qualità del patrimonio costruito,
incrementando la capacità insediativa del territorio, senza
necessariamente intervenire sulla disponibilità di suolo libero in
un territorio dove l'urbanizzazione ha già occupato le aree
migliori per la costruzione. La modifica oggi in discussione è
stata oggetto di un intenso lavoro di concertazione svolto con gli
enti locali e con i rappresentanti degli ordini professionali;
lavoro di concertazione che ha portato ad una sostanziale
condivisione della proposta sia da parte degli enti locali che
dagli ordini professionali.
Passando alla descrizione in dettaglio, il presente disegno di
legge si compone di dodici articoli.
L'articolo 1 modifica l'articolo 1 della legge n. 24, in merito
all'ambito di applicazione della legge stessa. Con la modificazione
introdotta anche per gli edifici ex rurali destinati ad attività
agro-silvo-pastorali, sempreché non strumentali allo svolgimento
delle attività medesime, è ammessa l'applicazione della legge casa,
in armonia con la finalità di riqualificare il patrimonio edilizio
esistente. La definizione di edifici ex rurali è rinviata alla
deliberazione attuativa, come stabilito dall'articolo 10, che
integra l'articolo 11 della legge n. 24. Il comma si conclude con
il richiamo al rispetto delle destinazioni d'uso previste dai piani
regolatori generali: si tratta di un concetto fondamentale, che nel
testo vigente era ripetuto più volte e che si è ritenuto opportuno
riprendere in questo contesto di inquadramento generale della
legge.
L'articolo 2 introduce un nuovo articolo, elaborato allo scopo
di far chiarezza sulle destinazioni d'uso di cui all'articolo 2,
comma 4 del testo vigente e di rispondere ai tanti quesiti ricevuti
dalla struttura competente. L'articolo si compone di 4 commi che
dal caso generale del primo comma si declinano attraverso casi
specifici ammessi. La volontà è quella di coordinare la legge n. 24
con l'articolo 74 della legge n. 11/1998 relativo alle destinazioni
d'uso. Infatti, la legge casa consente incrementi volumetrici, ma
non ammette il cambio di d'uso automatico. Il comma 1 stabilisce
che il volume incrementato deve avere la stessa destinazione d'uso
dell'unità immobiliare di partenza. Il comma 2 specifica che è
consentito il mutamento di destinazione d'uso sia per il volume di
partenza sia per quello incrementato, purché il mutamento rispetti
le destinazioni ammesse dal piano regolatore generale per la zona o
sottozona in cui si colloca l'unità immobiliare. Il comma 3
introduce una deroga all'articolo 74, comma 4, della legge n.
11/1998 stabilendo la possibilità di mutare la destinazione d'uso
delle unità immobiliari oggetto di applicazione della 1egge n. 24
la cui destinazione risulti in contrasto con la disciplina di zona
del piano regolatore generale comunale, purché la destinazione
finale risulti tra quelle ammesse dal piano regolatore. Infine, il
comma 4 prevede che, nel caso di mutamenti di destinazione, sia
richiesta, quale titolo abilitativo, la concessione edilizia.
L'articolo 3 modifica l'articolo 2 della legge n. 24, per
consentire di frazionare gli interventi che costituiscono
l'ampliamento, purché l'incremento complessivo non superi il 20
percento per ogni unità immobiliare del volume esistente all'atto
del primo intervento, con conseguente abrogazione del comma 3 del
medesimo articolo 2 della legge n. 24.
L'articolo 4 modifica l'articolo 3 per coordinare i contenuti
con quanto introdotto in materia di destinazioni d'uso dal nuovo
articolo 1bis.
L'articolo 5 contiene la riformulazione dell'articolo 4, al fine
di renderne più chiaro ed immediato il contenuto.
L'articolo 6 introduce nel comma 3 dell'articolo 5 una
precisazione necessaria per includere tra gli interventi di cui
alla legge n. 24 realizzabili previa DIA anche gli interventi
relativi alla realizzazione di strutture pertinenziali.
L'articolo 7 modifica l'articolo 6 della legge n. 24,
specificando al comma 2 a quali unità immobiliari è preclusa
l'applicazione dei benefici volumetrici. In particolare è previsto
che, in presenza di abusi edilizi, possono accedere ai benefici
della legge casa solo le unità abitative che hanno sanato l'abuso
ai sensi della legge n. 11/1998. Tale disposizione è coerente con
il "decreto sviluppo", che stabilisce all'articolo 5, comma 10:
"Gli interventi di cui al comma 9 non possono riferirsi ad
edifici abusivi o siti nei centri storici o in aree ad
inedificabilità assoluta, con esclusione degli edifici per i quali
sia stato rilasciato il titolo abilitativo edilizio in
sanatoria"
. La modifica al comma 4 introduce la possibilità di
realizzare gli interventi previsti dalla legge casa nell'ambito
delle zone o sottozone di tipo E (zone agricole), anche sugli
edifici ex rurali di cui all'articolo 1 e precisa che gli
interventi in zona agricola non devono comportare oneri aggiuntivi
a carico dei Comuni per realizzare le opere di urbanizzazione
necessarie per consentire gli interventi su edifici sparsi nel
territorio e lontani dalle reti principali di urbanizzazione. È
stato infine inserito il nuovo comma 4bis, che consente di
realizzare gli interventi previsti dalla legge casa anche quando il
fabbricato si trova in fascia di rispetto stradale, in deroga a
quanto stabilito, invece, dagli articoli 39 e 40 della legge n.
11/1998, che in tali fasce di rispetto ammettono l'ampliamento
volumetrico solo in sopraelevazione e limitatamente a quanto
necessario per raggiungere le altezze minime interne utili.
L'articolo 8 innova la precedente previsione legislativa
estendendo la possibilità per i Comuni di esprimersi anche
sull'inserimento dell'intervento nel contesto territoriale, con
criteri di coerenza tipologica e paesaggistica.
L'articolo 9 riformula il comma 1 dell'articolo 8.
L'articolo 10 introduce due rinvii a successive deliberazioni
della Giunta regionale per quanto riguarda i criteri per
l'attuazione degli interventi e la definizione delle
caratteristiche degli edifici ex rurali.
L'articolo 11 contiene una disposizione transitoria relativa
alla frazionabilità degli interventi introdotta dal presente
disegno di legge, con la quale consente a coloro che hanno già
realizzato, attraverso la legge stessa, ampliamenti volumetrici
inferiori al 20 percento del volume esistente di utilizzare in un
secondo tempo l'incremento residuo.
Concludendo, ringrazio la Commissione per il lavoro svolto,
l'Esecutivo e l'Assessorato competente per la disponibilità
dimostrata e formulo un invito al Consiglio regionale per una
valutazione positiva della proposta in discussione, perché credo
che con le nuove disposizioni abbiamo chiarito parecchi aspetti
applicativi e dato un ulteriore impulso per premiare e incentivare
chi interviene per migliorare il proprio spazio di vita o di
lavoro, rispondendo anche in maniera efficace alle esigenze
evidenziate dai cittadini e dagli enti locali. Grazie.
Presidente
- Dichiaro aperta la discussione generale.
La parola al Consigliere Giuseppe Cerise.
Cerise G. (ALPE)
- Grazie Presidente. Esattamente due
anni fa, nel corso dell'ultima seduta prima della pausa estiva,
questa Assemblea approvava la legge n. 24, in attuazione
dell'intesa approvata nella Conferenza unificata Stato-Regioni. Non
ho probabilmente lo stesso entusiasmo sui risultati della legge
quanto il collega Prola, legge che si poneva degli obiettivi
decisamente ambiziosi: favorire iniziative volte al rilancio
dell'economia con il riavvio dell'attività edilizia, di rispondere
ai bisogni abitativi delle famiglie, valorizzare il patrimonio
architettonico esistente, garantire e migliorare l'efficienza
energetica con l'utilizzo di fonti energetiche rinnovabili secondo
criteri di sostenibilità ambientale e introdurre incisive misure di
semplificazione procedurale dell'attività edilizia. Se tutto questo
si fosse avviato appieno, credo che, essendo il compleanno domani,
l'Assessore poteva portare la torta con le candeline e una
bottiglia di champagne e avremmo potuto festeggiare il compleanno
di questa legge o quanto meno brindare! Oggi, un anno prima della
verifica prevista dalla norma transitoria che sanciva che la Giunta
regionale avrebbe dovuto illustrare al Consiglio regionale l'entità
degli interventi realizzati per valutare l'opportunità di
un'eventuale revisione, propone al Consiglio un disegno di legge
che modifica sostanzialmente il testo originario; questo mi pare
che lasci supporre che quegli obiettivi così ambiziosi, prima
citati, stentano a concretizzarsi e che di questo ne abbia piena
conoscenza anche l'Assessore.
Apprezziamo il fatto di voler mettere mano ad una legge quando
ci si rende conto che non soddisfa gli obiettivi auspicati; nel
caso specifico avremmo gradito che la Giunta regionale, prima di
predisporre il disegno di legge in oggetto, avesse illustrato al
Consiglio, per un maggiore coinvolgimento, tutti i dati relativi a
questi primi due anni di applicazione, in quanto non si è attesa la
scadenza dei tre anni previsti per la verifica ed è totalmente
evidente che questa non ha prodotto gli effetti auspicati.
Assessore, i dati che lei ha fornito in commissione sono sintetici
e generici, come sono stati quelli del relatore, che li ha ripresi
logicamente dalla sua illustrazione: 480 gli interventi relativi
all'ampliamento del 20 percento, 24 quelli del 35 percento, zero
quelli del 40. Questi dati così non hanno alcun significato, 400
interventi di ampliamento al 20 percento in termini volumetrici ce
lo può dire cosa comportano? A mia conoscenza, per la maggior parte
si tratta di modesti interventi funzionali: chiusura di una veranda
o di un balcone, realizzazione di una bussola d'ingresso, roba del
genere, modeste migliorie! Interventi senza dubbio questi
importanti per il proprietario, ma non mi sentirei di iscriverli
negli obiettivi prima citati.
Avevamo avanzato delle perplessità e delle riserve al momento
dell'approvazione della legge n. 24 su alcuni punti per noi
sostanziali, ma non ci siamo sottratti ad un confronto costruttivo
e propositivo, purtroppo confronto improduttivo, ormai lo sappiamo
qual è l'impostazione della maggioranza nei confronti delle
proposte dell'opposizione! Al contrario i giudizi da noi espressi
sui provvedimenti sottoposti all'esame di questa Assemblea, come
pure delle commissioni, non sono mai preconcetti, ma oggetto di
attenta valutazione. La bontà dei provvedimenti e delle proposte di
diversa natura che ci vengono sottoposti non è mai da noi, cari
colleghi, valutata in relazione alla fonte proponente, bensì per i
loro contenuti e per le ricadute che possono produrre
sull'interesse generale della comunità valdostana! Non so, cari
colleghi della maggioranza, se potete in coscienza affermare la
stessa cosa; non mi pare che le vostre valutazioni rispondano a
questa logica di buon senso. Quante volte ad espressioni di
condivisione su nostre proposte manifestateci nei corridoi non
corrisponde poi la stessa valutazione nelle sedi decisionali?
Sorridete pure, noi questo lo abbiamo riscontrato. Sedi decisionali
dove si riscontra al contrario un perfetto allineamento alla
bacchetta del direttore d'orchestra e poco importa se questo
produce una palese dissonanza dello spartito rispetto all'armonia
che lo stesso potrebbe produrre opportunamente ritoccato. Di
questo, cari colleghi, ce ne rammarichiamo, in particolare con quei
colleghi con i quali abbiamo condiviso esperienze
nell'amministrazione locale, dove il confronto era improntato alla
ricerca di una condivisione delle scelte indipendentemente dalla
corrente di pensiero o dall'appartenenza politica dei
proponenti.
Indipendentemente dall'atteggiamento della maggioranza, di cui
dubito possa esserci un'inversione di tendenza sotto questo
aspetto, il nostro apporto costruttivo e propositivo non verrà mai
a mancare, nell'interesse generale e della comunità valdostana,
ovviamente con particolare attenzione alle fasce sociali più
deboli, concetto questo della mia formazione culturale. Questo
ragionamento può sembrare non pertinente, ma vi assicuro che non è
così. Quando si prevedono degli incentivi volumetrici percentuali
senza limiti, evidentemente si dà proporzionalmente di più a chi
già di più ha e questa, a nostro avviso, è una scelta iniqua.
Dobbiamo cercare di essere realisti, non nel senso monarchico, ma
nel senso della realtà nella sua concretezza. Le fasce sociali,
diciamo, più robuste hanno argomenti, competenze, conoscenze
sufficienti per tutelare i loro interessi; l'attenzione del
pubblico dovrebbe concentrarsi soprattutto sulle fasce più
vulnerabili. Le mie origini
paysannes
mi hanno insegnato che
a partire dall'animaletto di cortile al gregge, alla mandria,
l'attenzione particolare è verso il soggetto debole, in particolare
alla pezzata rossa che non venga sopraffatta e non alla
reine
, che il suo spazio di privilegio se lo conquista da
sola. Vogliamo noi amministratori della cosa pubblica avere la
stessa sensibilità nell'approvazione di leggi e provvedimenti
amministrativi che interessano la nostra comunità? Passatemi questa
considerazione metaforica che ho fatto, ma, per andare al concetto
del disegno di legge in discussione, come dicevo prima, il nostro
approccio è propositivo e costruttivo. Non richiameremo pertanto i
limiti che avevamo ravvisato e le preoccupazioni che avevamo
espresso sulla legge madre: la n. 24; oggi ci limiteremo a
confrontarci e esprimerci sulle modifiche proposte dalla Giunta
alla stessa, come abbiamo già fatto in commissione.
Sul concetto di favorire il recupero del patrimonio edilizio
esistente, nei nostri confronti si sfonda una porta aperta per le
ragioni che non sto qui a ripetere; ci siamo confrontati spesso su
questa problematica; l'interrogativo che ci poniamo è come tale
recupero possa avvenire. Nei centri storici, e non solo, la
trasformazione di edifici che hanno perso la loro funzione
originaria è auspicabile, specialmente quando l'intervento va a
migliorare l'aspetto architettonico, se poi va anche a soddisfare
l'esigenza di abitazione del proprietario o dei componenti la
famiglia, meglio ancora! Crediamo che una riflessione più attenta
si imponga quando i volumi assumono una certa rilevanza, abbiamo
contezza di quante case fredde questo provvedimento potrà produrre,
senza regole e limiti? La nostra regione conta il 70 percento di
seconde case, siamo al secondo posto dopo il Piemonte, mentre la
Provincia di Bolzano, assai più virtuosa, ne conta il 20 percento.
Dati questi che emergono da un'indagine fatta sui comuni turistici
dell'arco alpino.
Riteniamo dunque che una riflessione attenta in merito si
imponga. Abbiamo presentato un emendamento al riguardo, che
illustreremo dettagliatamente nel corso della votazione
dell'articolato. È un emendamento che non intende porre dei limiti
volumetrici, ma che vuole contemperare due esigenze: da una parte,
favorire il recupero dei fabbricati, a cui si riferisce il presente
disegno di legge; dall'altra, un'esigenza di carattere più sociale,
al quale facevo riferimento prima: quella di soddisfare il
fabbisogno abitativo primario; questo duplice obiettivo è per noi
altamente qualificante.
Un altro argomento a nostro avviso meritevole di attenzione da
parte di questa Assemblea è riferito al testo della legge, la parte
dove cita
"misure per la semplificazione delle procedure
urbanistiche e la riqualificazione del patrimonio edilizio"
.
Nel gergo sartoriale si direbbe di un vestito che cade a pennello
su una problematica che tocca la nostra comunità, i nostri centri
storici, quella delle tettoie e dei bassi fabbricati presenti nei
nostri centri storici, vestito per il quale il sarto non ha ancora
preso le misure idonee. Questa problematica è stata da noi
sollevata in fase di discussione della legge madre anche con la
presentazione di emendamenti, regolarmente respinti. L'abbiamo
riproposta in commissione in fase di audizione con l'Assessore
Zublena e i dirigenti dell'Assessorato, mi pare di avere percepito
che c'è condivisione sulla necessità di affrontare tale
problematica, ma che non si ritiene opportuno introdurre in questo
disegno di legge una norma che favorisca e disciplini il recupero
di tali manufatti, rinviando tutto ad un'annunciata modifica della
legge urbanistica. A noi questo non preoccupa fortemente, il
problema è mettere mano alla situazione di degrado in cui versano
certe realtà e centri storici, proprio in funzione di questi bassi
fabbricati che nel tempo sono diventati fatiscenti.
Apprezziamo dunque la disponibilità già annunciata due anni fa,
nella stessa occasione della presentazione della legge, che
riteniamo dunque matura per essere accolta e certi che un mandato
forte da parte di tale Assemblea possa accelerare l'iter di questo
progetto di modifica della legge n. 11, che permetta queste
iniziative...per tale ragione abbiamo presentato una risoluzione
nel merito. Entreremo poi forse nel dettaglio sugli aspetti più
pertinenti quando illustreremo gli emendamenti. Grazie.
Presidente
- La parola alla Consigliera Carmela
Fontana.
Fontana (PD)
- Grazie Presidente. Il disegno di legge n.
145 interviene sulla legge regionale n. 24/2009, il cosiddetto
"piano casa", relativo alla semplificazione delle procedure
urbanistiche e alla riqualificazione del patrimonio edilizio in
Valle d'Aosta. La prima applicazione di tale legge ha creato non
poche difficoltà attuative, determinando di conseguenza la
necessità di intervenire nuovamente in materia.
Con tale intervento legislativo viene modificato anzitutto
l'ambito di applicazione della legge regionale n. 24/2009, con la
modificazione introdotta si ammette l'applicazione di tale legge
anche agli edifici ex rurali destinati ad attività
agro-silvo-pastorali, purché non strumentali allo svolgimento delle
attività medesime e in armonia con la finalità di riqualificare il
patrimonio edilizio esistente. Inoltre è prevista la possibilità di
mutare la destinazione d'uso dell'unità immobiliare oggetto della
legge regionale n. 24/2009, nonché la possibilità di applicare
questa legge agli edifici la cui destinazione risulti in contrasto
con la disciplina di zona del piano regolatore generale comunale,
purché la destinazione finale risulti fra quelle ammesse dal piano
regolatore. Sarà consentito il frazionamento degli interventi, che
costituiscono ampliamenti, purché l'incremento complessivo non
superi per ogni unità immobiliare il 20 percento del volume
esistente all'atto del primo intervento. Ai Comuni è data la
possibilità di esprimersi anche sull'inserimento dell'intervento
nel contesto territoriale, con criteri di coerenza e tipologia
paesaggistica.
Il nostro gruppo ribadisce la sua preoccupazione per la
possibilità che, a causa di modifiche introdotte con il presente
disegno di legge, gli ampliamenti previsti finiscano con il
provocare, soprattutto relativamente agli edifici di rilevante
volume, un aumento di numero delle seconde case nel territorio
regionale, fenomeno peraltro già preoccupante allo stato attuale.
L'emendamento proposto insieme al gruppo ALPE va invece nella
direzione di permettere l'ampliamento di volumi fino ad un
determinato limite e di prevedere che per la parte eccedente tale
limite si possa fare l'ampliamento purché esso sia destinato ad
edilizia abitativa convenzionata.
Presidente
- La parola al Consigliere Comé.
Comé (SA-UdC-VdA)
- Grazie Presidente. La legge regionale
n. 24/2009 approvata due anni fa...volevo dire al collega Cerise
che lui ha già acceso la seconda candelina quando non è proprio
così, perché è stata resa attuativa solo un anno e mezzo fa, dopo
la delibera di Giunta che creava le condizioni per renderla
attuativa, quindi mancano sei mesi all'accensione della seconda
candelina...
Questa legge nasceva con degli obiettivi: uno era il rilancio
dell'economia e una riqualificazione del patrimonio edilizio
attraverso un riavvio dell'attività edilizia, che permetteva delle
nuove opportunità per venire incontro alle esigenze abitative di
molte famiglie valdostane. L'impatto ad oggi di questa legge è
stato ben illustrato dal relatore Prola, che ha evidenziato come la
legge in questione abbia permesso un numero decisamente elevato di
interventi edilizi.
Vorrei dire al collega Cerise che può darsi che ci siano delle
richieste e degli interventi che sono per una veranda, però queste
sono le esigenze dei cittadini. Dobbiamo allora per forza avere
solo degli interventi faraonici? No. Ritengo quindi che il numero
illustrato dal collega Prola sia decisamente significativo, perché
gli interventi che sono stati fatti in questo anno e mezzo sono
decisamente importanti. La prima applicazione della legge n. 24 ha
reso evidente, come tantissime leggi, che alcuni articoli
necessitano di modifiche volte ad una maggiore chiarezza del testo,
in modo da evitare problemi interpretativi e garantire uniformità
di applicazione. È emersa inoltre l'esigenza di favorire interventi
ulteriori e differenti da quelli già previsti sul patrimonio
abitativo della nostra Regione. Non voglio entrare adesso nel
merito dei singoli articoli che sono stati illustrati dal collega,
ma ritengo che l'elemento maggiormente qualificante dal punto di
vista legislativo sia rappresentato dalla possibilità di recuperare
gli edifici ex rurali con il premio volumetrico; ciò rappresenterà
sicuramente un nuovo volano per il settore dell'edilizia e
soprattutto favorirà il recupero di quei centri storici fortemente
sostenuti da questa maggioranza.
Il secondo aspetto positivo è rappresentato dalla frazionabilità
degli interventi, recupero che permetterà ai singoli proprietari di
adeguare gli interventi alle proprie esigenze, senza pregiudicare
la possibilità di intervenire in un momento successivo; questo
ritengo sia un aspetto decisamente importante.
Infine vorrei sottolineare la nuova disposizione per i Comuni,
che avranno la possibilità di esprimersi sui prossimi interventi
edilizi, valutando tipologia costruttiva e inserimento nel contesto
paesaggistico.
Riteniamo quindi che, come avevamo espresso un parere favorevole
per quanto riguarda la legge madre, sia un provvedimento importante
e il nostro sarà un voto favorevole al disegno di legge regionale
n. 145.
Presidente
- Se non ci sono altri interventi, dichiaro
chiusa la discussione generale.
La parola all'Assessore al territorio e ambiente, Manuela
Zublena.
Zublena (UV)
- Grazie Presidente. Voglio innanzitutto
ringraziare tutti coloro che hanno contribuito nella stesura di
questa modifica della "legge casa", in particolare ringrazio il
relatore Prola che ha fatto un'illustrazione esaustiva e completa
delle modifiche. Voglio però ringraziare anche l'intera commissione
consiliare che ha sempre, fin dalla nascita della legge, dato un
contributo molto positivo per la definizione e l'accordo sul testo
della legge. Ringrazio anche gli ordini professionali, perché hanno
avuto un ruolo molto attivo nella segnalazione di criticità, di
problemi e di necessità di chiarimenti, che hanno portato alla
definizione di queste modifiche.
Un ultimo ringraziamento anche agli uffici non tanto per la
stesura della legge in sé, ma per avere in questo anno e mezzo di
applicazione della legge dato un importante supporto per una sua
corretta applicazione, in modo che potesse essere garantita
omogeneità di applicazione in tutti i comuni; sono stati
estremamente disponibili attraverso tutta una serie di momenti di
formazione rivolti principalmente ai tecnici degli uffici tecnici
comunali.
È proprio sulla base dei diversi quesiti e dei casi via via
discussi nel corso di quest'anno e mezzo, casi e situazioni che
sono emersi da un contesto tecnico, quindi sicuramente dell'una e
dell'altra parte politica senza distinzione, è emersa la necessità
non tanto di apportare modifiche sostanziali alla legge, perché
credo che la modifica che oggi proponiamo non sia affatto
rivoluzionaria, quanto piuttosto di precisare alcuni aspetti che
sono la traduzione dei pareri e dell'interpretazione data dagli
uffici in questo anno e mezzo. È vero poi che la modifica contiene
anche alcune estensioni, in particolare credo che le parti più
rilevanti siano due: la prima quella di comprendere gli edifici ex
rurali, suggestione che era stata proposta dal collega Cerise in
occasione della discussione del testo della legge n. 24, quindi
nelle primissime audizioni, e che in una prima valutazione
cautelativa, non sapendo gli effetti della legge, si era ritenuto
di non considerare: oggi invece abbiamo rilevato che esistono le
condizioni per prevedere questa estensione. L'altra estensione è
quella di permettere la frazionabilità degli interventi. Il timore
iniziale che ci aveva condotti a prevedere un unico intervento era
dovuto all'insicurezza su una capacità di monitoraggio degli
interventi, che al contrario abbiamo visto che non sussiste, in
quanto la legge è monitorata con puntualità in tempo reale e con
grossa precisione. Situazione che ci permette di prevedere una
frazionalità degli interventi, che di fatto non porterà a delle
speculazioni andando oltre i premi volumetrici consentiti.
Viceversa l'impostazione generale e gli obiettivi della legge li
confermiamo validi, quindi non riteniamo di modificarli.
Devo dire che sono abbastanza stupita della dichiarazione del
Consigliere Cerise di insoddisfazione sull'impatto che ha avuto la
legge perché i numeri sono pochi, piccoli gli interventi e modesti.
Sono stupita perché i timori in fase di approvazione della legge
casa erano che questa desse un forte impulso ad una deriva
speculativa nel campo dell'edilizia. La mia valutazione, al
contrario, è piuttosto positiva sia in termini quantitativi, con i
numeri che il collega Prola ha già annunciato, di un'importante
attività edilizia attraverso la legge casa, ma anche soprattutto in
termini qualitativi, perché credo che questa legge stia apportando
un significativo miglioramento del patrimonio costruito: da un
lato, perché si crea un aumento della capacità insediativa senza
compromettere nuovo suolo libero - e questo, da un punto di vista
ambientale, è una preoccupazione primaria tanto più in un
territorio vulnerabile come quello della Valle d'Aosta -, ma anche
perché questa legge ha portato ad avviare quella modalità di
progettare e di costruire che sempre più si identifica su principi
di sostenibilità ambientale. Credo che il dato del 5 percento di
applicazione della legge, con la totale demolizione dei fabbricati
e ricostruzione, mostri come c'è una grandissima ricerca di
soluzioni architettoniche di materiali che concretamente declinino
i principi della bioarchitettura.
In ultimo voglio sottolineare l'importanza di avere realizzato
il sistema informatizzato di cui ho parlato prima, che permette il
monitoraggio degli interventi. Questo ha il vantaggio di tenere
sotto controllo in tempo reale tutti gli interventi che vengono
fatti, ma credo che consenta anche ai professionisti una
compilazione molto agevole e omogenea delle diverse pratiche
presentate agli enti locali.
In conclusione voglio illustrare l'emendamento che ho proposto
alla legge, che costituisce una riscrittura della modifica
all'articolo 6, una riscrittura - concordata con l'Ufficio legale -
di quella parte in cui si andava a definire la differenza fra abuso
edilizio non sanabile e irregolarità e difformità sanabile. Questa
esigenza si era rilevata nel corso di questo anno e mezzo di
applicazione, perché molte sono state le richieste di chiarire cosa
si intendeva per abuso edilizio anche parziale, come è scritto e
resta nella legge. L'obiettivo è quello di confermare che la legge
casa non si applica a fabbricati abusivi anche in modo parziale,
mentre si applica a quei fabbricati che hanno un'irregolarità che
può/deve essere sanata. L'emendamento ripropone una formulazione
che ha l'obiettivo di rafforzare il concetto di sanatoria,
conferendole un carattere più generale, attraverso l'adozione della
stessa formulazione che è presente nel decreto sviluppo, sempre in
relazione alla legge casa, per essere inequivoci anche in caso di
contenziosi e ricorsi su questo punto abbastanza delicato.
Presidente
- Passiamo all'esame dell'ordine del giorno
presentato dal gruppo ALPE.
La parola al Consigliere Giuseppe Cerise.
Cerise G. (ALPE)
- Grazie Presidente. Questo ordine del
giorno, come ho detto prima nell'intervento in discussione
generale, ha l'obiettivo di dare man forte all'Assessore, perché
faccia pressione in Giunta affinché quanto da lei condiviso - la
necessità di regolamentare e creare le condizioni per favorire il
recupero di questi bassi fabbricati - possa vedere l'alba. Nel
corso del nostro mandato - meno di due anni - spero di poter vedere
qualcosa di concreto in questa direzione. Volevo solo dire che
sostanzialmente non mi pare di avere demolito la legge n. 24, ho
espresso parecchi apprezzamenti in varie occasioni su alcune parti
della stessa; è chiaro che mi sono soffermato su quegli aspetti
che, secondo me, vanno modificati. Ho approfittato
dell'illustrazione della risoluzione per fare questo chiarimento.
Come sicuramente non ho sottovalutato i piccoli interventi, forse
mi sono spiegato male, ho detto che, a mia conoscenza, una buona
parte sono dei piccoli interventi, importanti e qualificanti per il
proprietario sicuramente e per le migliorie anche sotto l'aspetto
architettonico che possono dare al fabbricato, ma non così
sostanziali rispetto a quegli obiettivi citati specificatamente
nella legge. Credo vi sia una certa diversità di interpretazione
della cosa. Al contrario la cosa che mi è parso doveroso
sottolineare è che quei dati numerici, riferiti unicamente
all'intervento senza specificarne la qualità...è come se io andassi
al mercato e dico che ho comprato 10 patate anziché...ma quanti
chili di patate sono...ecco ci sono delle cose che non sono
misurabili in termini numerici, ma 480 possono rappresentare metri
cubi x come metri cubi un decimo e la cosa assume un aspetto
leggermente diverso. Abbiamo poi anche probabilmente
un'interpretazione diversa del concetto sostanziale. Lei dice che
non ritiene sostanziali le modifiche che proponete, sono andato a
vedere sul dizionario: "sostanziale" significa che riguarda la
sostanza: se alcune di queste modifiche non riguardano la sostanza,
non so cosa riguardano!
Il discorso della frazionabilità del 20 percento sul quale non
mi sono soffermato, l'ho dato per acquisito già in commissione, che
era sicuramente interessante e apprezzabile, perché non andava a
premiare le speculazioni, ma era la condizione per favorire anche
coloro che con piccoli interventi potevano apportare migliorie alla
loro casa in tempi successivi, senza andare a vincolare per magari
un intervento di 5-6 metri quadri di una bussola di entrata o
ritorno al discorso della chiusura della veranda e non può poter
fare la copertura del balcone l'anno successivo.
Di conseguenza vi è pieno apprezzamento per una parte della
legge, mentre manteniamo le nostre perplessità su tutta un'altra
parte e la nostra valutazione generale sarà in funzione del
discorso degli emendamenti proposti e dell'accoglimento o meno
della risoluzione che presentiamo, che è molto chiara. Vuol essere
solo un invito, considerato che tutto quanto è stato detto in
relazione a quelli che sono i bassi fabbricati, le tettoie in modo
particolare nei centri storici, è condiviso, ci deve essere un
impegno concreto di metterci mano. Questo era già stato detto che
era condivisibile due anni fa, quando abbiamo approvato il 28
luglio 2009 il testo della legge n. 24, e, purtroppo, ancora oggi
che andiamo a proporre le modifiche sostanziali - a nostro avviso -
a questa legge, non c'è ancora qualcosa di tangibile e concreto in
merito; di conseguenza, chiediamo il sostegno a tale
risoluzione.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente. Apprezzo molto il voler
dare sostegno all'Assessore. Devo però condividere questo sostegno
con l'Assessore Isabellon, perché sul tema delle tettoie e dei
bassi fabbricati con il collega in questi due anni si è lavorato.
In particolare gli uffici dell'Agricoltura hanno predisposto le
linee guida per la costruzione di tettoie e fabbricati che in
questo momento sono all'esame informale anche con il CPEL.
In realtà, condividiamo il contenuto dell'ordine del giorno ma,
come ho detto in commissione, l'impegno c'è, in questi anni si è
lavorato, quindi su questo siamo già piuttosto avanti. Fra l'altro,
è previsto anche l'impegno e la modifica prevista all'articolo 52
della legge n. 11 per migliorare la possibilità di realizzazione,
quindi vi chiederei di ritirare tale ordine del giorno, oppure ci
asteniamo, perché condividiamo i contenuti, ma, di fatto, si è già
avanti nell'attività coerentemente con quanto avevamo
annunciato.
Presidente
- La parola al Consigliere Giuseppe
Cerise.
Cerise G. (ALPE)
- L'intervento dell'Assessore ci ha
fatto rafforzare la volontà di mantenere in piedi questo ordine del
giorno. Se il lavoro è già in una fase così avanzata, il termine
che vi proponiamo e sul quale presentarvi in Consiglio...mi pare
talmente evidente che è un'agevolazione, se avete già il lavoro
pronto; di conseguenza, non avrete problemi. Qualora questa volontà
fosse stata ancora solamente
in pectore
, ma non ancora
attuata in termini operativi, saremmo stati disponibili a
posticipare anche la data, non saremmo stati rigidi sulla data del
31, ma visto che lei ci dice che una buona parte del lavoro è già
stata fatta...allora cosa vi impedisce di dire "sì" a tale ordine
del giorno? È un ordine del giorno che non pone nessuna critica,
nessun accenno critico, ma fa la constatazione di uno stato di
fatto e ne propone un'accelerazione della risoluzione. Prendiamo
atto e manteniamo evidentemente l'ordine del giorno.
Presidente
- La parola al Consigliere Donzel, per
dichiarazione di voto.
Donzel (PD)
- Noi votiamo convintamente a favore di
questo ordine del giorno, riteniamo strumentali e, quanto meno in
alcuni passaggi, quasi ridicole le posizioni del Governo regionale
in merito allo stesso, perché spesso siamo accusati di posizione
ideologica e di votare per disciplina di parte, ci risulta
assolutamente incomprensibile condividere al cento percento un
ordine del giorno e non votarlo per far vedere che si è maggioranza
e si sta lavorando in chissà quale sede o quale luogo in cui esiste
un documento che si aggira già pronto. Se c'è, presentatelo la
settimana prossima e smentiteci davanti a tutti: "guardate che
ridicoli, l'ALPE ha presentato e il PD ha sostenuto un ordine del
giorno privo di senso, perché noi siamo pronti". Se così è,
Assessore...oppure c'è una posizione rigida, ideologica in cui ci
chiamate quando vi fa comodo e dite: "dovete votare anche voi per
senso di responsabilità una norma", quando la proponete voi, e voi
questo senso di responsabilità, voi che avete il governo della
Valle d'Aosta non ce lo avete, voi giocate a maggioranza e
minoranza! Davvero un gesto encomiabile, di cui ci ricorderemo
quando assisteremo ai vostri appelli, alla necessità di un voto
congiunto, di un sostegno unanime per risolvere i problemi.
Presidente
- Pongo in votazione l'ordine del giorno
presentato dal gruppo ALPE, che recita:
Ordine del giorno
Il Consiglio regionale della Valle d'Aosta/Vallée
d'Aoste
Atteso che i bassi fabbricati e le tettoie, in particolare
nei centri storici rivestono un'importanza rilevante in quanto
pertinenze funzionali all'abitazione;
Considerato che tali manufatti realizzati nel corso degli
anni in parecchi casi versano in stato di degrado in quanto
datati;
Valutando opportuno favorirne un recupero armonioso che si
compenetri con le caratteristiche e tipologie costruttive della
zona;
Rammentando che tale esigenza era già emersa in fase di
discussione della legge regionale n. 24 del 2009, oggetto oggi di
proposta di modificazione. Esigenza riemersa anche in corso delle
audizioni relative al disegno di legge all'ordine del giorno di
codesta assemblea;
Constatato che nel corso delle citate audizioni l'Assessore
Zublena, pur condividendo l'esigenza di normare il recupero dei
sopracitati manufatti, riteneva che tale norma non poteva essere
inserita nel disegno di legge oggi in discussione ma in una
modifica della legge regionale n. 11 del 1998;
Impegna
il Governo regionale a predisporre una norma che favorisca e
disciplini il recupero dei manufatti in oggetto, da sottoporre
all'attenzione della commissione competente entro il 31 dicembre
2011.
F.to: Giuseppe Cerise - Chatrian - Patrizia Morelli -
Bertin
Consiglieri presenti: 28
Votanti e favorevoli: 7
Astenuti: 21 (Agostino, Benin, Bieler, Comé, Crétaz, Empereur,
Isabellon, André Lanièce, Lattanzi, Lavoyer, Maquignaz,
Marguerettaz, Pastoret, Prola, Emily Rini, Rosset, Salzone,
Tibaldi, Laurent Viérin, Marco Viérin e Manuela Zublena)
Il Consiglio non approva.
Presidente
- Passiamo ora all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 29
Il Consiglio approva all'unanimità.
Presidente
- Articolo 2: stesso risultato.
All'articolo 3 vi è l'emendamento n. 1 dei gruppi ALPE e PD.
La parola al Consigliere Giuseppe Cerise.
Cerise G. (ALPE)
- Grazie Presidente. Come avevo
annunciato in discussione generale, abbiamo presentato due
emendamenti, questo è il primo ed è quello che chiamerei
sostanziale. La nostra proposta è di inserire, dopo il comma 2, il
comma 2 bis, che non fa altro che non andare a limitare
l'ampliamento volumetrico, ma porre un limite per la parte che può
essere destinata a seconda casa e la parte eccedente a quello che
abbiamo messo in 1.000 metri sia destinata all'edilizia abitativa
convenzionata secondo la legge n. 5/2003, che prevede incentivi per
la realizzazione di interventi di edilizia destinata a prima
abitazione rivolta alle parti sociali più deboli. Oltre al
contributo previsto da questa legge...fra l'altro, questa legge
prevede interventi in termini di contributo anche per il recupero
del patrimonio edilizio esistente, anzi con una maggiorazione in
percentuale rispetto alla nuova costruzione e la convenzione
permette di ricondurre il contributo per il rilascio del titolo
abilitativo ai soli oneri di urbanizzazione...di conseguenza, ci
sarebbe un vantaggio plurimo in questo aggiornamento.
Chiediamo pertanto all'Assemblea di ragionare e riflettere
attentamente, vedo che l'Assessore Viérin mi guarda, qualche volta
abbiamo forse messo in discussione il suo operato per quanto
riguarda il piano lavori, ma abbiamo sempre onestamente
riconosciuto che, per quanto concerne le problematiche relative
alla casa, ha sempre avuto una particolare sensibilità politica e i
suoi collaboratori e funzionari anche una capacità operativa, per
poi rendere operativi tutti questi provvedimenti a beneficio
dell'abitazione in generale. Facciamo appello a questa sua
sensibilità, se la può rinnovare anche in tale occasione e spendere
una parola verso i suoi colleghi di maggioranza a sostegno di
questa cosa, che le farebbe onore, perché l'edilizia convenzionata
è una sua competenza. Grazie.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente. In effetti questo
emendamento introduce un obiettivo di natura chiamiamola sociale
alla legge per far fronte alla problematica dell'emergenza
abitativa. Su questo tema c'è già una politica di settore molto
forte che vede impegnata, attraverso l'Assessore competente, tutta
questa Assemblea e credo che questo sia lo strumento normativo
idoneo, per far fronte alla problematica, ma non la legge casa.
Diciamo che l'approccio, da un punto di vista ideale, può essere
affascinante, ma, da un punto di vista pratico, credo che tale
previsione possa costituire una limitazione all'applicazione della
legge. Abbiamo peraltro una realtà insediativa che è di natura
molto diversa, tant'è che più dell'80 percento degli interventi
finora fatti riguardano fabbricati al di sotto dei 1.000 metri di
volumetria, sono pochissimi quelli al di sopra. Questo credo sia un
motivo per dire che siamo contrari all'accoglimento di tale
emendamento.
Presidente
- La parola al Consigliere Giuseppe
Cerise.
Cerise G. (ALPE)
- Lei è stata disarmante, Assessore. Ha
detto:
"visto che questi interventi comunque sappiamo che sono
pochissimi, sopra i mille metri..."
, ma proprio per questa
ragione! Non ci preoccupa il fatto degli edifici sotto i mille
metri che possono ricondursi a tre unità abitative, il problema ce
lo poniamo qualora magari complessi di un certo tipo che saranno
pochi...ma se si realizzano dieci alloggi, tre saranno in funzione
del proprietario, piena disponibilità, come seconda casa e come
vuole, gli altri vanno destinati all'edilizia convenzionata,
beneficiando anche di quei provvedimenti previsti dalla legge
specifica. Credo che questo sia un ragionamento e allora mi pare
che il concetto della Giunta sotto tale aspetto sia: "è preferibile
vedere delle case vuote che delle case abitate e persone alla
ricerca di una prima abitazione"; prendo atto, non c'è niente da
dire.
Presidente -
Pongo in votazione l'emendamento n. 1 dei
gruppi ALPE e PD, che recita:
Emendamento
Dopo il comma 2 dell'articolo 3, che modifica l'articolo 2
della l.r. 24/2009, è inserito il seguente:
"2bis. Dopo il comma 2 dell'articolo 2 della l.r. 24/2009 è
inserito il seguente:
"2bis. L'ampliamento di cui al comma 1 può essere realizzato
solo per edifici con volume esistente inferiore a 1000 m/c.
L'ampliamento può essere realizzato anche per edifici con volume
esistente superiore a 1000 m/c, purché la parte eccedente i 1000
m/c sia destinata all'edilizia abitativa convenzionata di cui alla
legge regionale 28 febbraio 2003, n. 5 (Incentivi per la
realizzazione di interventi di edilizia abitativa
convenzionata)."."
Consiglieri presenti e votanti: 29
Favorevoli: 7
Contrari: 22
Il Consiglio non approva.
Presidente
- Pongo in votazione l'articolo 3:
Consiglieri presenti e votanti: 29
Favorevoli: 22
Contrari: 7
Il Consiglio approva.
Presidente
- Pongo in votazione l'articolo 4:
Consiglieri presenti, votanti e favorevoli: 29
Il Consiglio approva all'unanimità.
Presidente
- Articolo 5: stesso risultato. Articolo 6:
stesso risultato. All'articolo 7 vi è l'emendamento dell'Assessore
Manuela Zublena che è già stato illustrato e l'emendamento n. 2 dei
gruppi ALPE e PD.
La parola al Consigliere Giuseppe Cerise.
Cerise G. (ALPE)
- In seguito alla bocciatura
dell'emendamento precedente, è chiaro che questo articolo assume
una valenza sostanzialmente diversa, perché, senza quei limiti
volumetrici, chiaramente interventi di un certo peso nelle zone E,
che sappiamo essere zone sotto il profilo ambientale
particolarmente sensibili, ci fa guardare con maggiore
preoccupazione questa volontà della maggioranza. Per venire al
concetto specifico dell'emendamento, in commissione ci era stato
detto che questi edifici sarebbero stati riferiti agli edifici ante
1945, me lo conferma?
(interruzione dell'Assessore Manuela Zublena, fuori
microfono)
...sì, allora avevo capito bene. Mi sono letto bene nel
dettaglio tutta la legge, ma questo riferimento sul disegno di
legge il 1945 non l'ho trovato, ho cercato anche se c'erano dei
rimandi ad altre leggi, no. Da informazioni che mi sono state
fornite, sembra che ci sia la volontà che nella delibera
applicativa venga...Assessore, noi le chiediamo al contrario che
questo venga previsto in legge. Se la volontà è quella di dire che
edifici antecedenti al 1945...sostanzialmente la cosa ci preoccupa
molto di meno, ma gradiremmo che fosse sancita in legge; di
conseguenza, dopo le parole
"sole unità immobiliari"
sono
aggiunte le parole
"realizzate prima del 1945"
.
Presidente
- La parola all'Assessore al territorio e
ambiente, Manuela Zublena.
Zublena (UV)
- Confermiamo di voler introdurre queste
declinazioni per gli edifici ex rurali sia per le zone E che nelle
altre zone però nella delibera attuativa, in modo da poter vedere
anche alcune situazioni più specifiche, che sono anche tutto quel
patrimonio realizzato negli anni '50, che è quello forse più
bisognoso di intervento di riqualificazione, per cui su questo
ordine del giorno ci asteniamo, perché confermiamo che la volontà è
quella, ma di attuarla nella delibera e non in sede di legge.
Presidente
- La parola al Consigliere Giuseppe
Cerise.
Cerise G. (ALPE)
- È così cortese da spiegare a questa
Assemblea che cosa intendeva
"più specificamente"
, perché
non ho capito...sostanzialmente le cose più specifiche riteniamo
opportuno tenerle circoscritte alla Giunta
...
mi spieghi, non
ho capito bene.
Presidente
- La parola all'Assessore al territorio e
ambiente, Manuela Zublena.
Zublena (UV)
- Intervengo solo brevemente per dire che è
previsto comunque che questa delibera venga concordata con il CPEL
e che sia sentita la commissione consiliare, quindi in quella sede
arriveremo alla definizione del contenuto.
Presidente
- La parola al Consigliere Giuseppe
Cerise.
Cerise G. (ALPE)
- Grazie Presidente. Prendiamo atto che
certe cose la Giunta preferisce concordarle su altri tavoli,
anziché in questa Assemblea, che rappresenta la sovranità del
popolo valdostano.
Presidente
- Pongo in votazione l'emendamento n. 2 dei
gruppi ALPE e PD, che recita:
Emendamento
Al comma 4 dell'articolo 6 della 1.r. 24/2009, come
modificato dal comma 3 dell'articolo 7 del d.l. 145, dopo le parole
"sole unità immobiliari" sono aggiunte le seguenti ", realizzate
prima del 1945,".
Consiglieri presenti: 29
Votanti: 27
Favorevoli: 7
Contrari: 20
Astenuti: 2 (Empereur, Manuela Zublena)
Il Consiglio non approva.
Presidente
- Do lettura dell'emendamento dell'Assessore
Manuela Zublena:
Emendamento
Il comma 1 dell'articolo 7 del dl è sostituito dal
seguente:
"1. Alla lettera a) del comma 2 dell'articolo 6 della l.r.
24/2009, dopo le parole: "parzialmente abusive," sono aggiunte le
seguenti: "con esclusione di quelle per le quali sia stato
rilasciato il titolo abilitativo edilizio in sanatoria,".
Pongo in votazione l'articolo 7 nel testo così emendato:
Articolo 7
(Modificazioni all'articolo 6)
1. Alla lettera a) del comma 2 dell'articolo 6 della l.r.
24/2009, dopo le parole: "parzialmente abusive," sono aggiunte le
seguenti: "con esclusione di quelle per le quali sia stato
rilasciato il titolo abilitativo edilizio in sanatoria,".
2. Al comma 3 dell'articolo 6 della l.r. 24/2009, dopo le
parole: "denuncia di inizio dell'attività" sono aggiunte le
seguenti: ", la concessione edilizia".
3. Il comma 4 dell'articolo 6 della l.r. 24/2009 è sostituito
dal seguente:
"4. Nelle zone territoriali di tipo E di cui alla l.r.
11/1998, gli interventi di cui agli articoli 2, 3 e 4 possono
riguardare le sole unità immobiliari destinate agli usi di cui
all'articolo 73, comma 2, lettere b), limitatamente agli edifici ex
rurali non strumentali agli usi originari, c), d) e dbis) della
stessa l.r. 11/1998, purché l'intervento non comporti oneri
aggiuntivi di urbanizzazione a carico dell'ente pubblico. Nel caso
di unità immobiliari adibite ad alloggio di conduzione a servizio
di aziende agricole, l'ampliamento deve, in ogni caso, garantire il
rispetto degli standard costruttivi e dei parametri per il
dimensionamento dei fabbricati rurali e degli annessi definiti
dalla Giunta regionale ai sensi dell'articolo 22, comma 2, lettera
e), della l.r. 11/1998.".
4. Dopo il comma 4 dell'articolo 6 della l.r. 24/2009, come
sostituito dal comma 3, è aggiunto il seguente:
"4bis. Gli interventi di cui agli articoli 2 e 3 su
fabbricati che insistono nelle fasce di rispetto stradale possono
essere realizzati in deroga a quanto stabilito dagli articoli 39 e
40 della l.r. 11/1998, purché sia mantenuta la distanza
preesistente dalla strada e fatto salvo il rispetto delle distanze
minime tra le costruzioni.".
Consiglieri presenti e votanti: 29
Favorevoli: 22
Contrari: 7
Il Consiglio approva.
Presidente
- Pongo in votazione l'articolo 8:
Consiglieri presenti, votanti e favorevoli: 29
Il Consiglio approva all'unanimità.
Presidente
- Articolo 9: stesso risultato. Articolo 10:
stesso risultato. Articolo 11: stesso risultato. Articolo 12:
stesso risultato.
La parola al Consigliere Giuseppe Cerise, per dichiarazione di
voto.
Cerise G. (ALPE)
- Mi pare evidente la nostra posizione
su questa legge, abbiamo dimostrato di sostenere tutti quegli
articoli che, secondo noi, erano accettabili, anzi sui quali
abbiamo espresso apprezzamento. La rigidità su due...specialmente
l'ultima parte, il fatto di andare a scrivere in legge 1945,
anziché dire che questo lo concorderemo con Tizio, Caio e Sempronio
in altra sede, mi pare significativo di un sistema di rigetto delle
proposte costruttive da parte della minoranza.
Lei, Assessore, dirige un dicastero che ha due dipartimenti: uno
dell'ambiente e l'altro dell'urbanistica, prendo atto che ha uno
sdoppiamento di personalità a seconda del tipo di provvedimento che
interessa uno piuttosto che l'altro dicastero: da una parte, si
presenta con il cemento e, dall'altra, con la rosellina e la
margherita. Di conseguenza il nostro voto finale sulla legge sarà
contrario.
Presidente
- Pongo in votazione la legge nel suo
complesso:
Consiglieri presenti e votanti: 29
Favorevoli: 22
Contrari: 7
Il Consiglio approva.
