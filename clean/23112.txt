Classificazione
INDUSTRIA



Oggetto del Consiglio n. 2386 del 10 gennaio 2007 - Resoconto
OGGETTO N. 2386/XII - Iter dei lavori di edificazione e
ristrutturazione di immobili ad uso produttivo nell'area Cogne di
Aosta. (Interrogazione)
Interrogazione
Premesso che:
- nell'Espace Aosta Valle d'Aosta Struttura s.r.l., società a
partecipazione regionale, sta rapidamente portando a termine i
lavori di edificazione e ristrutturazione degli immobili ad uso
produttivo, ivi previsti dal piano di riconversione dell'Area Cogne
di Aosta;
- da alcuni mesi sono state ultimate le palazzine denominate
"D" ed "E";
- nella prossima primavera saranno pronti anche i moduli "T"
risultanti dal recupero dell'edificio denominato "PAC";
- Finaosta da tempo effettua operazioni di marketing per
favorire nuovi insediamenti produttivi nella riconvertita Area
Cogne di Aosta;
i sottoscritti Consiglieri regionali
Interrogano
il Presidente e l'Assessore delegato per sapere:
1) se ad oggi siano stati definiti insediamenti aziendali
negli immobili citati in premessa e in caso affermativo quanto sono
i metri quadrati locati e a quanto ammonta la forza lavoro;
2) entro quando e con quali procedure verranno insediate le
attività di servizio ivi previste e quali sono i settori
individuati;
3) quali sono le condizioni contrattuali e normative locative
riservate alle aziende interessate all'insediamento.
F.to: Frassy - Lattanzi
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- L'interrogazione permette di fare non
solo il punto sulla questione dell'"Espace Aosta", ma permette
anche di fare una breve riflessione sulle operazioni di "marketing"
che stanno alla base di questo insediamento.
Per quel che riguarda il punto sulla situazione, possiamo dire
con precisione che nell'edificio "E" sono ancora disponibili 3
moduli, mentre sono stati assegnati 2 moduli: questo vuol dire che
sui 3.200 metri circa disponibili nell'edificio "E", ne sono stati
impegnati oggi solo 600 e ce ne sono ancora 2.600 disponibili. Sono
stati impegnati da una falegnameria e da un'officina. Nell'edificio
"D" sono ancora disponibili 8 moduli, mentre ne sono stati
assegnati 2, ma i 2 moduli che sono stati assegnati sono corposi,
quindi ne abbiamo su circa 3.400 metri circa e poi posso farvi
avere i dati precisi, circa 2.200 occupati e 1.200 ancora liberi,
in questo caso sono occupati da 2 strutture: la "Dora S.p.a." e la
sede fisica della "Vallée d'Aoste Structure". Nell'edificio "T"
sono ancora disponibili 7 moduli, questo è l'edificio più
significativo in termini di misure, perché sono più di 18.000
metri, e in questo caso è stato occupato un solo modulo sugli 8
disponibili per un totale di 2.100 metri, quindi restano circa 7
moduli disponibili tutti equivalenti intorno circa a 2.500
metri.
Seconda domanda: gli insediamenti dell'impresa "Dora S.p.a." e
falegnameria "Accordi" sono già stati regolarmente registrati
mediante appositi contratti di locazione. Per la gestione dei
servizi nell'edificio "D", bar, self-service, ristorazione
collettiva, tabaccheria, giornali, verranno attivate apposite
procedure ad evidenza pubblica non appena verranno rilasciate a
"Vallée d'Aoste Structure" le relative licenze, che sono già
richieste da oltre un anno; anche qui è in corso di attesa solo per
le licenze che devono essere date. Nell'edificio "D" è previsto
l'insediamento di uno sportello bancario e sono in corso anche lì
le trattative per la regolarizzazione dell'insediamento.
Terza domanda: il contratto di locazione che viene stipulato con
i conduttori prevede le condizioni ordinarie dei contratti di
locazione di immobili industriali, gli edifici "E" e "T" sono
situati all'interno di un parco industriale ad accesso controllato,
e saranno assoggettati ai regolamenti già approvati dalla Giunta.
Nell'edificio "D" la locazione si basa su un canone mensile pari a
circa 10 € al metro quadro mensili (personalmente questo canone lo
trovo caro e su questo intendo lavorare per renderlo più di
mercato). È evidente che l'edificio "D" è anche l'edificio che non
è assolutamente una struttura capannone, ma è un edificio di
qualità, però bisogna anche dire che 10 € al metro quadro sia un
costo elevato a mio parere; quindi su questo cercherò di
intervenire per vedere se è possibile ricondurlo a una logica di
mercato. Nell'edificio "E" invece la locazione si basa su un canone
mensile pari a 5,17 € al metro, che mi sembra invece un prezzo di
mercato, perché sappiamo...
(interruzione del Consigliere Frassy, fuori
microfono)
... guardi, faccio una cosa, l'aiuto, alla fine le do la
risposta scritta... quindi 5,17 € al metro quadro per quanto
riguarda la "E", nell'edificio "T" la locazione si basa su un
canone mensile di 3,63 €, e questo è un prezzo di mercato.
La considerazione che volevo fare dopo aver risposto alle sue
domande è in merito al "marketing" che lei cita nelle premesse.
Ritengo, senza entrare nel merito del lavoro che è stato fatto
finora, che bisogna operare in un modo diverso. Il "marketing" che
abbiamo prodotto finora non è il "marketing" che ci serve, dobbiamo
avere la capacità di immaginare qualcosa di diverso e credo di non
fare alcun torto neanche a "Finaosta", se andiamo a immaginare un
nuovo tipo di "marketing", che prevede anche altri soggetti che
possono operare. Dobbiamo pensare a un "marketing" territorialmente
allargato, mirato, anche più aggressivo, non a caso possiamo anche
ragionare, sul futuro visto che stiamo portando avanti il "POR", di
collegamento con il Piemonte e all'interno anche degli obiettivi
europei, dove possiamo andare a cercare dei fondi e possiamo
trovare delle risposte nuove e diverse che possono dare anche uno
scossone alla nostra realtà. Ritengo quindi che sul "marketing",
seppur voi non abbiate posto una domanda, ci sia da fare una
riflessione approfondita su cui stiamo lavorando e ritengo anche di
poter portare a tempi brevi delle proposte innovative, spero non
troppo innovative, nel senso che possano essere anche condivise,
proposte che possono considerarsi più adeguate alle nostre
necessità anche in funzione degli obiettivi che ci dobbiamo dare e
dei risultati che finora abbiamo avuto.
Presidente
- La parola al Consigliere Frassy.
Frassy (CdL)
- Brevemente, come riflessione più che come
replica, nel senso che rispetto a questi dati, di cui ringrazio
l'Assessore, c'è poco da replicare, nel senso che questi dati fanno
la fotografia e se ci vogliamo per un attimo spostare sul settore
fotografico, non è venuta molto bene questa fotografia, è un po'
sfuocata, è una situazione che va rimessa su una strada diversa.
Lei ha detto bene, chiudendo... non va al "marketing".
Devo dire che del "marketing" in questa interrogazione, al di là
delle premesse, non ne avevamo parlato anche perché con il suo
predecessore ne avevamo abbondantemente parlato, avevamo avuto modo
a più riprese di esprimere le nostre perplessità su
quell'impostazione. Ci fa piacere che ora queste nostre perplessità
siano state recepite a livello di Esecutivo, ci dispiace che siano
state recepite solo ora... perché? Non dico questo solo per le
risorse che sono state impegnate in quel "marketing", vado a
memoria, ma penso di non sbagliarmi di molto, 250mila euro e forse
di più spesi, impegnati probabilmente molti di più per fare
nulla... perché? Perché l'officina e la falegnameria, che poi sono
gli unici 2 accordi giù chiusi, sono stati chiusi in loco e la
"Dora" è stata chiusa addirittura dal gestore realizzatore, "Vallée
d'Aoste Structure", perciò il "marketing" che abbiamo fatto fare
tramite "Finaosta" non è servito a nulla. Vorrei che questa
considerazione però venisse anche fatta in futuro, quando voi date
degli incarichi omnicomprensivi a "Finaosta", che poi fa
l'intermediazione, sarebbe forse più utile andare direttamente dal
professionista del "marketing" della consulenza, perché lo stesso
problema l'abbiamo sulle miniere di Cogne o sull'Ospedale...
"Finaosta" alla fine faceva tutto, ma non sempre questo "tutto"
dava risultati soddisfacenti!
La preoccupazione qual è? È quella che oggi ci troviamo con una
struttura finita, finita rispetto alle ipotesi di finitura, perché
alcune consegne è ovvio che vengono fatte al grezzo e non con la
finitura da poterci entrare dentro, perciò sui moduli "D" ed "E"
che sono chiusi come lavori, siamo in grandissimo ritardo, ma siamo
in grandissimo ritardo perché probabilmente a livello politico
questa vicenda è stata dimenticata. La massima attenzione è stata
nell'acquisire i fondi europei, nello spenderli, e adesso vanno
gestiti! E quando dico che "vanno gestiti", dico "adesso", perché
non è ammissibile che lei dica, Assessore, che da oltre un anno
sono state fatte le richieste per le licenze di bar e di tabacchi,
che sono poi licenze - quelle dei bar - che dipendono dall'ente
locale, Comune di Aosta! Allora, il Comune di Aosta che rientra
nell'accordo dell'"Espace Aosta", ex "area Cogne", non può essere
un elemento ostativo allo sviluppo dell'area, perciò oltre a dare
ragione a me lei deve trovare la strada per risolvere la questione,
anche perché se - come immagino - il bar dovrebbe fare anche
servizio mensa, perché ho visto alcuni progetti sull'ampliamento
della struttura "Dora" e mi sembra che ci siano i presupposti per
poi erogare tutta una serie di servizi... è impensabile che in
quell'area non ci siano dei servizi! Questo è un problema che va
risolto a breve, così la questione della banca: stupisce che la
questione della banca non sia stata ancora risolta e che non possa
rientrare, ad esempio, in un'estensione della convenzione con chi
gestisce il Servizio di tesoreria della Regione, sul presupposto
che c'è un interesse a gestire quel servizio, in questa fase magari
non c'è un grande interesse nel gestire questa struttura finché
l'area non decolla, ma la compensazione delle situazioni potrebbe
essere sostenuta.
Ci spaventa quello che accadrà in primavera con il lotto "T" che
dovrebbe andare a consegna, perché qui parliamo di 15.500 metri
quadrati abbandonati a loro stessi. Allora la riflessione che
facciamo è: perché non è mai stato fatto un ragionamento sul tipo
"distretti industriali", con tutto ciò che ne consegue a livello di
gestione, finanziamenti, agevolazioni...? Pensiamo che sull'"area
Cogne" debbano essere date delle risposte concrete, ma in tempi
rapidi, anche perché non solo abbiamo fatto degli investimenti e
non insediando delle aziende non raggiungiamo quegli obiettivi, ma
poi avremo dei costi di gestione che ci dovremmo andare ad
accollare; di conseguenza auspico che, oltre a questo problema
specifico, si faccia quel ragionamento più ampio che il suo
predecessore, ma la Giunta tutta, a più riprese, ha ribadito essere
necessario, e sono passati non 2 mesi, ma 2 anni e forse più, di
revisione dell'accordo di programma sull'"Espace Aosta"! A questa
cosa qualche risposta la dovete dare: non sappiamo, da 2 anni a
questa parte, cosa abbiate combinato... avete a più riprese detto:
"va rifatto, va rifatto"... non ci sembra che siano stati fatti
passi avanti!
