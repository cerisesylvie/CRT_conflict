Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 46 del 28 febbraio 1972 - Resoconto
OGGETTO N. 46/72 - Strada turistica Pila-Ozein.
(Interpellanza)
Montesano (P.S.D.I.)
- Risponde ...
Rollandoz (D.P.)
- Questa amministrazione è intenzionata
a ultimare la strada Ozein-Pila, anche se ha avuto parecchie
vicissitudini, questa strada. Sono da anni che si parla di questa
strada, da anni che le Amministrazioni comunali di Aymavilles,
Jovençan e Gressan continuano a sollecitarne l'esecuzione.
Nel 1970, a cura dell'assessorato ai Lavori Pubblici, furono
inviati mezzi e ne fu eseguito un primo tratto di circa un km dal
sopralluogo, però effettuato dai tecnici dell'Assessorato ai Lavori
Pubblici, dell'Assessorato Agricoltura e Foreste e dalla
Sovraintendenza si riscontrò che i progetti fatti eseguire
singolarmente dai Comuni non erano corrispondenti e, quindi, furono
pregate le Amministrazioni interessate di fare un progetto omogeneo
che rispettasse certe caratteristiche.
Tale progetto ci venne ritrasmesso nella primavera del 1971 e
durante il corso del 1971 ne realizzammo altri circa 2 km.
È intenzione di questa Amministrazione, nei limiti del
possibile, ultimare questa strada quanto prima.
Noi riteniamo valida questa strada sotto parecchi aspetti:
l'aspetto sia per l'agricoltura, che serve la frazione Tourlin di
Jovençan, sia per le foreste, perché taglia nel piano e serve tutte
le foreste a monte di Aymavilles, Jovençan e Gressan e sia anche
sotto un possibile futuro sviluppo turistico di Ozein per il suo
collegamento con la Conca di Pila.
Savioz (P.C.I.) -
Ecco, io mi dichiaro soddisfatto delle
dichiarazioni fatte dall'Assessore in quanto dichiarazioni che
corrispondono esattamente alla questione della strada che collega
le due località, quella di Ozein con quella di Pila.
Quindi non ho nulla da aggiungere, ha già detto lui per quanto
concerne la valorizzazione agricola, la valorizzazione turistica,
ecc. L'unica cosa che mi rimane, così, in ombra, è la questione
poco chiara o non determinante, cioè se l'Amministrazione regionale
ha intenzione - ma vorrei avere una assicurazione più chiara - in
questa faccenda qui, cioè io dico questo, Assessore: lei ha fatto
fare un lavoro ottimo, sotto tutti gli aspetti, io ho seguito da
vicino questa questione perché la strada Ozein-Pila il sottoscritto
l'ha sollevata molti anni fa, quando eravamo in Giunta e la
questione non ha potuto andare in maturazione, perché altri lavori,
ritenuti più incombenti e più impellenti, hanno portato via la
questione di Pila.
Finalmente la strada di Pila ha preso l'avvio, ripeto, lei ha
fatto fare i lavori, sono stati eseguiti magnificamente bene, è una
delle poche volte che ho visto rispettare la foresta e non
distruggerla e quindi, anche da quel lato, gliene do atto.
La pregherei se eventualmente non fosse possibile fare meglio,
di continuare l'opera iniziata. Apriamola questa strada anche così
com'è, una volta aperta e tenuto conto che delle grandi opere
d'arte almeno non si prevedono, ma bensì si prevede molto
sbancamento e sistemazione arborea successiva, allora io dico:
potremmo in quella località cominciare ad aprire cioè continuare la
strada come è stata fatta adesso, arrivare in quel di Pila e,
successivamente, fare e poi tutte le opere necessarie per il
consolidamento e la sistemazione definitiva.
Io credo e sono convinto che aprire la strada di Pila significa
dare vitalità alla località di Ozein e siccome Ozein è uno dei
tanti villaggi che si presta magnificamente bene per una
valorizzazione di carattere turistico, soprattutto invernale e
considerato che alcuni abitanti hanno avuto la buona idea di
anticipare i denari e di fare delle opere - sia l'albergo, sia
l'impianto di risalita... che poi vivacchiano e non vivono -, se
noi aprissimo quella strada e cominciassimo a mettere in
collegamento Pila con Ozein, allora il di più che c'è a Pila ogni
sabato e ogni domenica potrebbe riversarsi in quel di Ozein e dare
un po' di ossigeno a quelli che sono stati i pionieri di quella
zona e che veramente navigano abbastanza male.
Non va dimenticata l'attività della Pila, che vuole e interviene
anche lei in parte, per sopperire alle necessità di questa zona che
è ancora depressa e che si presta bene per la sua
valorizzazione.
Quindi io mi permetto di insistere, Assessore ai Lavori
Pubblici, se le è possibile, di continuare l'opera che ha iniziato.
Se, invece, l'Amministrazione regionale, la Giunta, il Consiglio,
riterranno di mettere nel bilancio e di porre il denaro necessario
per fare l'opera più completa, tanto ben venga.
Ma, almeno, aprite la strada in modo da dare ossigeno a quelli
che ne hanno tanto bisogno.
Rollandoz (D.P.)
- Chiarisco meglio l'intenzione di
questa Amministrazione, dato che la riteniamo valida, quindi
riteniamo di doverla ultimare quanto prima, nel limite delle
possibilità del bilancio quanto prima.
Non posso impegnarmi a dire che verrà ultimata quest'anno,
perché mi risulta manchino ancora tre chilometri, comunque, uno
sforzo, quest'anno, lo faremo.
Montesano (P.S.D.I.)
- Si passa all'oggetto n. 8.
Manca l'Assessore al Turismo, il quale in questo momento mi fa
dire di scusarlo ancora per una mezz'oretta, perché è occupato e
quindi passiamo al n. 9, vediamo se è ancora l'Assessore al
Turismo, è sempre l'Assessore al Turismo, però se passiamo alle
mozioni, le interpellanze, io le devo rimandare poi al pomeriggio,
oppure rimandarle all'altro Consiglio, se l'Assessore non c'è.
Comunque, sia, passiamo all'interpellanza n. 10.
