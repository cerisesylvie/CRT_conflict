Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 331 del 10 giugno 1982 - Resoconto
OGGETTO N. 331/VII - MODIFICAZIONE DELLA DELIBERAZIONE DI
GIUNTA N. 3705, IN DATA 22.7.1977, CONCERNENTE: "APPROVAZIONE DELLE
PERCENTUALI DEL COSTO DI COSTRUZIONE DELL'EDILIZIA ABITATIVA IN
ATTUAZIONE DELL'ART. 6 DELLA LEGGE 28 GENNAIO 1977, N. 10",
RATIFICATA, CON MODIFICAZIONI, DAL CONSIGLIO REGIONALE CON
DELIBERAZIONE N. 344, IN DATA 5.10. 1977.
PRESIDENTE
: Do lettura del testo della delibera.
IL CONSIGLIO REGIONALE
DELIBERA
di dimezzare le percentuali di cui alla deliberazione di
Giunta regionale n. 3705, in data 22 luglio 1977, ratificata, con
modificazioni, dal Consiglio regionale con deliberazione n. 344, in
data 5.10.1977.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Pollicini, ne ha facoltà.
POLLICINI - (D.P.):
La legge n. 10, conosciuta anche con
il nome del suo presentatore, Ministro Bucalossi, prevedeva
l'introduzione di due tipi di imposta; gli oneri di urbanizzazione
ed i costi di costruzione. Per quanto riguarda i costi di
costruzione, la legge dava mandato alle Regioni affinché
stabilissero gli oneri di costruzione da assoggettare a edilizia
abitativa in una fascia che andava dal 5 al 20% di un costo di
costruzione stabilito dal Ministero dei Lavori Pubblici e fissato
in quell'epoca nell'85% di lire 170.000 pari cioè a lire 144.500.
La Giunta ha deliberato nel '77 la suddivisione di questi oneri in
funzione di quattro tipi di Comuni: Comuni con effetto
turisticamente irrilevante. Comuni ad effetto turistico basso,
Comuni ad effetto turistico medio e Comuni ad effetto turistico
alto. In funzione di questa tipologia di Comuni ha stabilito il
gradiente, in base anche al tipo di intervento, cioè gli interventi
di recupero erano sottoposti ad un costo di costruzione pari al 5%
- parlo del ° gruppo di Comuni, quelli ad effetto turistico
rilevante - vengono le nuove costruzioni con un massimo di tre
piani fuori terra ed inferiori ai 450 mq. complessivi, ed un terzo
gruppo è rappresentato dalle nuove costruzioni superiori ai tre
piani. La suddivisione andava dal 5 al 20%, così come prescrive la
legge, in funzione appunto dell'effetto turistico e del tipo di
costruzione, o se era recupero.
Il recente decreto Nicolazzi ha, in pratica, dimezzato la fascia
in cui dovevano essere sottoposti gli oneri relativi alla
costruzione, di conseguenza abbiamo dimezzato tutte le aliquote
corrispondenti, per cui il 5% diventa il 2,5%; il 20% - che era il
massimo - diventa il 10%, ed in mezzo ci sono tutte le riduzioni
rapportate al 50% Possiamo dire che di fatto gli oneri di
costruzione dal '77 - epoca in cui sono sorti - tenuto conto
dell'inflazione e di questa riduzione del 50%, sono ridotti oggi al
25% della cifra iniziale stabilita, per cui in ordine al decreto
Nicolazzi, che stabilisce un tetto massimo del 10% contro un 20%
stabilito e uscito prima del decreto, abbiamo ridotto del 50% tutte
le percentuali di addebito del costo di costruzione sulla base
delle 144.500 lire.
PRESIDENTE
: Ha chiesto di parlare il Consigliere Tonino,
ne ha facoltà.
TONINO - (P.C.I.):
Questo è un adempimento di legge a cui
purtroppo non ci possiamo sottrarre, e dico purtroppo perché non
condividiamo questa logica di abbattimento generalizzato degli
oneri e delle percentuali relative al costo di costruzione, in
quanto penalizza i Comuni, i quali avranno notevoli entrate in
meno, e soprattutto non va nella direzione di favorire chi si
costruisce la prima casa o chi costruisce edilizia convenzionata,
ma abbatte in modo generalizzato.
Poiché nella nostra Regione avevamo tenuto volutamente alti i
costi di costruzione per le seconde case, per noi è un danno
rilevante, ed è questa la ragione per cui non condividiamo la
logica - che definisco populista - che ha portato alla riduzione a
metà di questa componente. La nostra proposta - e del resto abbiamo
presentato anche un disegno di legge nella nostra Regione - è
quella di abbattere significativamente gli oneri ed il costo di
costruzione per chi si costruisce la prima casa; voglio ricordare
che se approvassimo finalmente la convenzione di cui agli artt. 7-8
della legge n. 10, chi si costruisce la prima casa non pagherebbe
per niente gli oneri relativi al costo di costruzione. Quella è la
strada giusta, mentre il resto diventa una regalia generalizzata e
controproducente per la collettività.
PRESIDENTE
: Metto in approvazione la delibera in
oggetto:
ESITO DELLA VOTAZIONE
Presenti: 22
Votanti: 22
Favorevoli: 21
Contrari: 1
Il Consiglio approva
