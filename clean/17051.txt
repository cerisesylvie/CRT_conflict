Classificazione
ASSISTENZA SANITARIA E OSPEDALIERA
Igiene e sanità pubblica


Resoconto integrale del dibattito dell'aula
Oggetto del Consiglio n. 404 del 10 febbraio 1999 - Resoconto
SÉANCE DU 10 FÉVRIER 1999 (MATIN)
OGGETTO N. 404/XI Soluzioni al problema igienico-sanitario degli
alloggi monostanza. (Interrogazione)
Interrogazione Vista la lettera inviata in data 23 dicembre 1998
al Consiglio regionale dall'ufficiale sanitario del Comune di Aosta
dottor Luigi Sudano, il quale lamenta come, in Valle d'Aosta, gli
alloggi monostanza ovvero i monolocali rasentino spesso situazioni
"terzomondiste", essendo la loro superficie abitabile alquanto
inferiore al minimo previsto dal DM del 5 luglio 1975, che prevede
una superficie minima comprensiva dei servizi di almeno 28 mq;
Preso atto delle preoccupanti considerazioni espresse dal dottor
Sudano in merito ai disagi e ai rischi per la salute dei cittadini,
derivanti dal dimorare, soli o addirittura in promiscuità di
persone, in alloggi troppo piccoli i quali sotto il profilo
igienico sanitario non ottemperano alla necessità di favorire a più
livelli una migliore qualità della vita dei cittadini;
Considerato che spesso dietro la presunta esigenza di edificare
alloggi monostanza di metratura minima si cela l'ovvia possibilità
di speculazioni edilizie;
i sottoscritti Consiglieri regionali
Interrogano
la Giunta regionale per sapere:
1) se è in accordo con quanto affermato in premessa;
2) se i suggerimenti espressi dall'ufficiale sanitario di Aosta
nella suddetta lettera, ovvero quelli di adoperarsi in modo da
elevare, con apposito decreto o legge regionale, la superficie
degli alloggi monostanza di nuova costruzione ad un minimo di 38
mq, nonché di permettere la locazione dei minialloggi o monolocali
di metratura inferiore solo ad uso turistico e non come abitazione
permanente, sono già stati oggetto di approfondita analisi da parte
degli uffici competenti e quali sono le risultanze di tali
analisi;
3) se sono già state individuate, o stanno per esserlo,
soluzioni alternative al problema igienico sanitario sollevato dal
dottor Sudano, tenendo comunque sempre presente il rischio di
speculazione edilizia che gli alloggi di piccola metratura
senz'altro favoriscono.
F.to: Lanièce - Collé
Président La parole à l'Assesseur au territoire, à
l'environnement et aux ouvrages publics, Vallet.
Vallet (UV) I Consiglieri affrontano una questione molto
complessa ed esprimere accordo o disaccordo così come richiesto al
punto 1 dell'interrogazione forse è un po' troppo
semplicistico.
Il riferimento nell'interrogazione è a una nota che il dr.
Sudano ha inoltrato, nella quale emergono due questioni; il
sovraffollamento degli alloggi di piccola dimensione rispetto al
quale il dr. Sudano esprimere due possibilità di soluzione:
aumentare la dimensione minima delle unità abitative e/o introdurre
una distinzione fra unità abitativa a scopo residenziale e quella a
scopo turistico.
Per quanto riguarda il problema dell'abitabilità il riferimento
del dr. Sudano è alla propria esperienza nel rito dei sopralluoghi
per il rilascio del certificato di abitabilità. Rispetto a questa
situazione, quindi analizzando la procedura che attualmente vige,
appare evidente che la richiesta del proprietario e la visita di
controllo debbano avvenire prima che l'immobile venga
effettivamente utilizzato e non riguardano l'utilizzo
dell'immobile, ma piuttosto la verifica della sua corrispondenza al
progetto approvato, ed è l'idoneità ad essere occupato con
riferimento alla avvenuta prosciugatura dei muri e alla salubrità
degli ambienti.
La promiscuità di persone o il sovraffollamento delle abitazioni
non è un problema direttamente connesso al rilascio del certificato
di abitabilità, un locale non è necessariamente non abitabile
perché in quel momento vi sono più persone di quelle previste in
progetto; la valutazione delle superfici minime dei locali di
abitazione in riferimento al numero di persone ospitabili è quindi
del tutto teorica. Tali problemi possono peraltro essere estesi ad
unità immobiliari di maggiori dimensioni rispetto all'alloggio
monostanza.
Per quanto riguarda l'accenno contenuto nella lettera in merito
al fatto che questi alloggi monostanza, quindi di superficie
minima, possano favorire fenomeni speculativi, qui bisogna dire che
non è un'equazione perfetta il fatto che, essendosi previsti
alloggi monostanza, si debba andare incontro a fatti speculativi;
le stesse problematiche, legate all'uso speculativo, si osservano
anche in quelle unità immobiliari che, pur costituite da più vani
abitabili, presentano non di rado vani che vengono definiti studi o
stireria o deposito o spogliatoio in quanto non raggiungono le
superfici minime previste dalla legge e sono in realtà utilizzate
come camere da letto, senza dimenticare i sottotetti che non
raggiungono le altezze minime previste dalla legge.
Evidenziato questo, è chiaro che nel momento in cui si progetta
e si costruisce un fabbricato, spesso non è possibile prevedere
quale sarà l'utente o quale sarà il beneficiario e quindi quale
comportamento di vita questo adotterà.
Probabilmente la speculazione o le speculazioni a cui si
riferisce il dr. Sudano non è tanto la speculazione edilizia, ma
quella più abbietta di colui che sfrutta l'immigrazione e
l'emarginazione, i cui problemi evidentemente non sono di natura
urbanistica, ma devono trovare risposta in un ambito diverso, che è
quello del sociale.
Per quanto riguarda invece il secondo aspetto, che è quello di
distinguere l'uso permanente dall'uso turistico, in questo senso
notevoli passi avanti abbiamo fatto con l'approvazione della legge
n. 11/98, la nuova legge urbanistica, dove abbiamo introdotto
questa differenziazione che nella normativa statale non esiste e
che nella precedente normativa regionale non esisteva.
Per quanto riguarda quindi la questione di modificare la
superficie minima ammissibile, questo è possibile farlo con una
legge, è possibile farlo attraverso le norme di attuazione dei
singoli piani regolatori, è possibile farlo introducendo la norma
nel regolamento edilizio.
Crediamo che non sia opportuno farlo con lo strumento
legislativo, perché questo sarebbe vincolante per tutte le realtà e
quindi tutti i piani regolatori dovrebbero poi adeguarsi a quanto
previsto dalla legge. Crediamo invece che sia più opportuno
approfondire questo aspetto, perché non è così scontato che la
risposta positiva debba essere quella suggerita dal dr. Sudano.
Il Consigliere sa che sono stati costituiti 5 gruppi di lavoro,
che hanno in parte già predisposto e saranno all'attenzione della
Giunta lunedì prossimo, dopo essere stati approvati e avere avuto
l'intesa con gli enti locali il 30 dicembre, una serie di
provvedimenti attuativi della legge urbanistica, la legge n.
11/98.
Questi gruppi di lavoro avranno anche il compito di definire il
regolamento edilizio tipo così come previsto dalla legge; c'è già
una bozza predisposta da un consulente a cui la Giunta aveva
affidato il compito di redigere la bozza, prossimamente i gruppi di
lavoro potranno definire la proposta, che poi comunque verrà
sottoposta all'esame di questo Consiglio.
Quindi credo che questo argomento dovrà essere correttamente e
giustamente approfondito in quella sede, nei gruppi di lavoro,
essere oggetto di intesa fra Regione ed enti locali, e poi essere
esaminato e sottoposto all'attenzione di questo Consiglio.
Président La parole au Conseiller Lanièce.
Lanièce (Aut) Ringrazio l'Assessore Vallet per la risposta che
mi ha fornito, che evidenzia comunque una volontà da parte
dell'Amministrazione regionale di seguire il problema.
Ho presentato assieme al collega Collé quest'interrogazione
perché ero venuto a conoscenza di questa lettera che il dr. Sudano
aveva mandato a noi Consiglieri e quindi leggendo questa lettera
avevo notato dei passaggi importanti. In effetti il dr. Sudano ha
un'esperienza ed i suggerimenti che dava erano a mio avviso validi,
da portare in quest'assise per discuterli e per verificare cosa ne
pensava l'Assessorato competente.
Nella lettera, il dr. Sudano aveva evidenziato un aspetto molto
importante, e cioè quello di tenere conto che, visto il clima che
esiste in Valle d'Aosta, vi sono queste molecole sospese nell'aria,
che comportano per i monoalloggi dei problemi a livello di odori e
di variazioni negative del microclima dell'abitazione, con
conseguenze dannose per la salute.
Come diceva ancora il dr. Sudano nella lettera, per il fatto di
dormire nella stessa stanza dove si è appena mangiato e fumato una
sigaretta, è evidente che questi vari "odori" possono danneggiare
la salute dell'organismo della persona che vi abita.
Oltre a questo problema aveva evidenziato il fatto che comunque
esistono delle speculazioni su questi monoalloggi e sul fatto che
molte volte succede che in questi monoalloggi abitano più delle
persone necessarie in base alle regole fissate dalla legge.
L'invito che in parte è stato accolto dall'Assessore è quello di
verificare, nel gruppo di lavoro, la possibilità di tenere conto di
incrementare il limite minimo per i monoalloggi, perché è vero che
la legge di riferimento, il decreto ministeriale del 5 luglio 1975,
ha indicato le dimensioni per l'alloggio monostanza, che deve
essere non inferiore a m2 28 e non superiore a m2 38, lasciando
quindi uno spazio fra 28 e 38, ma se si va a verificare il decreto
ministeriale, si vede che le dimensioni utili degli alloggi
monostanza non tengono conto del tipo d'ingresso, del corridoio,
che sono spazi quasi sempre presenti negli alloggi e che portano
via dei metri.
La stessa cosa vale per i servizi, perché per avere
l'abitabilità questi devono avere una certa dimensione e questa
stessa metratura porta a una diminuzione della metratura utile, per
cui da 28 si arriva ad avere una metratura utile sui 20 metri
quadrati.
Giustamente l'Assessore ha evidenziato l'importanza di
verificare con gli uffici questa situazione, pertanto resto in
attesa di sapere cosa proporrà il gruppo di lavoro, tenuto conto
che, come diceva l'Assessore, è meglio non individuare questa
variazione con uno strumento legislativo per evitare che questo
diventi vincolante per tutti, però mettere in evidenza questo
aspetto potrebbe far sì che i comuni attuino un regolamento
edilizio che prevede una metratura superiore. Infatti il dr. Sudano
citava l'esempio del Comune di Introd, che prevede come metratura
minima per i monoalloggi 38 metri quadrati. Questo è già un esempio
di come un comune si è adoperato in questa direzione.
Quindi l'invito potrebbe essere quello di inviare questa lettera
che il dr. Sudano ha inviato a noi Consiglieri, anche ai
rappresentanti dei comuni perché essi verifichino nel loro
regolamento edilizio la possibilità di accogliere
quest'innovazione, che salvaguarda la salute delle persone che vi
abitano. L'aspetto speculativo è già stato evidenziato dal fatto
che nella legge 11/98 si tiene conto di questo aspetto, e quindi
possiamo dire che in parte l'Amministrazione ha già dato una
risposta su questo problema.
Invito l'Assessore a portare nella commissione competente
eventuali sviluppi di questa situazione.
