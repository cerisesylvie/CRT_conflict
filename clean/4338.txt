Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 13 del 14 gennaio 1982 - Resoconto
OGGETTO N. 13/VII - INIZIATIVE PER SOLLECITARE LA
COSTITUZIONE IN VALLE DI UNA SQUADRA RAI PER LA MANUTENZIONE DEGLI
IMPIANTI AD ALTA FREQUENZA
- (Interrogazione).
PRESIDENTE
:
Do lettura dell'interrogazione
presentata dai Consiglieri Mafrica e Cout:
INTERROGAZIONE
CONSIDERATO il frequente ripetersi di interruzioni delle
trasmissioni radiotelevisive in Valle, soprattutto nel periodo
invernale (l'ultima prolungata è del 30 dicembre);
VERIFICATO come l'attesa delle squadre di manutenzione degli
impianti ad alta frequenza, provenienti da fuori Valle, provochi
inaccettabili ritardi nel ripristino delle trasmissioni,
i sottoscritti Consiglieri
INTERROGANO
la Giunta regionale per sapere quali iniziative sono state prese
per sollecitare da parte della RAI la costituzione in Valle di una
squadra per la manutenzione degli impianti ad alta frequenza.
PRESIDENTE
:
Ha chiesto di parlare il Presidente
della Giunta, ne ha facoltà.
ANDRIONE
: (U.V.) -
L'iniziativa, oltre a quella di
richiedere almeno sedici volte la costituzione di questa squadra, è
quella di cercare di fare entrare questa costituzione nel pacchetto
che stiamo trattando per la nuova convenzione RAI. Finora la RAI si
è rifiutata di avere una squadra specifica di manutenzione in Valle
d'Aosta, sostenendo che per questioni organizzative e geografiche,
quella di Torino è sufficiente e deve valere anche per la nostra
Regione. Bisogna dire che anche la sede locale della RAI insiste
per avere questa squadra.
Da Roma non si è ancora appreso niente in merito, speriamo che
attraverso la discussione globale della nuova convenzione si arrivi
ad ottenere l'istituzione di questa squadra.
Per quanto riguarda l'altra battuta del Consigliere Mafrica, mi
riservavo di rispondere non in un dibattito così, un po' astratto,
ma su questioni più concrete, nel corso di questo Consiglio.
PRESIDENTE
:
Ha chiesto di parlare il Consigliere
Cout, ne ha facoltà.
COUT
: (P.C.I.) -
Penso che il Presidente della
Giunta, quando avrà di nuovo l'occasione di sollecitare alla RAI la
costituzione di questa squadra, potrà benissimo spiegare che le
questioni geografiche organizzative sollevate implicano il solo
fatto che queste squadre continuano ad arrivare in ritardo e queste
disfunzioni stanno ad indicare come sia invece necessario fare in
modo che la diffusione della TV in Valle sia il più possibile
coperta.
Continuando così, si colpisce la gente nel loro interesse ad
informarsi a tenersi al corrente delle notizie ed anche ad
acculturalizzarsi; pensiamo che la Giunta ne sia convinta perché,
anche per questo, abbiamo speso diversi milioni per i ripetitori
svizzeri e francesi che poi, quando ci sono queste disfunzioni, non
funzionano neanche loro.
E' inconcepibile andare avanti così e lo si deve far presente
negli incontri che ci saranno, affinché al più presto possibile, si
possa arrivare ad una risoluzione della questione.
