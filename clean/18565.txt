Classificazione
AMBIENTE
Inquinamento
INDUSTRIA


Resoconto integrale del dibattito dell'aula
Oggetto del Consiglio n. 1672 del 27 novembre 2000 - Resoconto
OGGETTO N. 1672/XI Affido a laboratori esterni alla Valle
d'Aosta dell'esame di campioni di sostanze inquinanti nelle falde
freatiche dell'area ex Cogne. (Interpellanza)
Interpellanza Premesso:
- che in alcune falde freatiche dell’area ex
Cogne, superficie di proprietà regionale e in corso di bonifica, è
stato rilevato un inquinamento da idrocarburi;
- che i campioni delle sostanze inquinanti sono stati affidati
all’esame di analisti di Torino e di Milano, in
quanto "ad Aosta - secondo le affermazioni rilasciate
dall’Assessore aostano ai lavori pubblici al
settimanale locale La Vallée Notizie - non vi sono laboratori in
grado di effettuarle e i tempi tecnici sono lunghi";
- che l’Agenzia regionale per la protezione
dell’ambiente (ARPA) è un ente strumentale della
Regione Valle d’Aosta, che svolge attività
conoscitive e di controllo sulle condizioni
dell’ambiente e, in particolare, il "servizio
tecnico" comprende anche una sezione specializzata
nell’analisi dell’acqua, suolo e
rifiuti;
- che le analisi sulle acque destinate al consumo umano, sulle
acque minerali e artificiali, sono riservate alla competenza dei
laboratori dell’ARPA (articolo 31, lettera b), della
legge regionale 41/1995);
- che nel novembre 1999 è stata potenziata la pianta organica
dell’ARPA (65 unità) con
l’inserimento di nuove figure professionali;
- che non molto tempo fa i chimici dirigenti
dell’ARPA hanno lamentato la scarsa valorizzazione
delle professionalità operanti nella medesima Agenzia;
tutto ciò premesso, il sottoscritto Consigliere regionale
Interpella
l’Assessore regionale per sapere:
1) quali esami analitici sono stati effettuati sui campioni
inquinanti prelevati nell’area ex Cogne, quali enti
sono stati incaricati, chi ha affidato tali incarichi e in base a
quale criteri;
2) se ritiene che l’ARPA sia realmente
un’agenzia inidonea e intempestiva a eseguire esami
di tale portata; in caso affermativo, a quali ragioni (tecniche,
professionali, amministrative) sono imputabili la presunta
inidoneità e la presunta intempestività;
3) se non ritiene che l’ARPA, considerate le
risorse finanziarie disponibili, la nuova pianta organica e le
molteplici consulenze che vengono affidate a esterni, possa essere
in grado di svolgere un ruolo più rispondente ai propri fini
istituzionali e di conseguenza di effettuare analisi di questo
tipo;
4) se l’esclusione dell’ARPA da
compiti professionali di questo tipo non sia piuttosto da ascrivere
a "ruggini" esistenti tra la stessa Agenzia e l’USL
e l’Assessorato regionale alla Sanità.
F.to: Tibaldi
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Premesso che non sono a conoscenza delle
dichiarazioni rilasciate dall'Assessore comunale ai lavori pubblici
sul settimanale "La Vallée" non essendo riuscito a rintracciare
questa dichiarazione, do lettura della lettera che l'Ing.
Centelleghe mi ha inviato, a nome della Vallée d'Aoste Structure,
su sollecitazione dell'Assessorato:
"
Vallée d'Aoste Structure non è a diretta conoscenza di
nessuna delle questioni poste nell'interpellanza in generale
riguardante l'Agenzia per l'ambiente ARPA e tanto meno in grado
quindi di fornire gli elementi richiesti.
La nostra società sta dando corso alla realizzazione del piano
di bonifica approvato dalla Regione autonoma Valle d'Aosta con le
modalità in esso previste.
Nello specifico, il capitolato speciale di appalto prevede per
l'impresa appaltatrice l'onere di effettuare in corso d'opera un
monitoraggio fra l'altro delle acque di falda eseguendo come
precisato a pagina 16 e seguenti dell'allegato A, monitoraggio
ambientale nel corso dell'operazione di bonifica dei suoli, analisi
di controllo di specifici parametri che per comodità vi alleghiamo
(Documentazione che posso fornire).
La Direzione lavori, che ha logicamente accesso agli esiti di
tali analisi quindicinali, ha segnalato a codesta società in
qualità di committente con una relazione le risultanze di tali
campagne. Vallée d'Aoste Structure, come d'altronde l'impresa
appaltatrice, ha ritenuto di dover segnalare alle autorità comunali
la situazione".
In merito agli altri punti dell'interpellanza si sottolinea che
l'ARPA in via preliminare è stata coinvolta, così come il Servizio
di igiene e sanità pubblica dell'USL e i servizi regionali
competenti in materia di tutela dell'ambiente, nelle fasi
dell'esame finalizzate all'approvazione del progetto preliminare e
che i funzionari dell'agenzia erano stati espressamente invitati
dall'Assessorato della sanità anche a riunioni promosse sia
dall'Assessorato regionale dell'industria che dalla società Vallée
d'Aoste Structure per verificare lo svolgimento delle diverse fasi
di effettuazione della bonifica da parte della società Montgomery
Watson, impresa appaltatrice dei lavori.
Nell'ambito di tali incontri il direttore generale e tutti i
funzionari dell'ARPA presenti hanno ampiamente dato la loro
disponibilità all'impresa all'effettuazione di qualunque indagine
di carattere ambientale: monitoraggio delle acque, dell'aria, della
radioattività, analisi sui rifiuti, eccetera.
Da parte dell'impresa appaltatrice non sono mai pervenute
richieste all'agenzia per effettuare queste collaborazioni.
Premesso quanto sopra specificato, si precisa che l'ARPA dispone
di un laboratorio di analisi e di un'organizzazione che le consente
di effettuare ormai anche analisi di carattere specialistico e in
caso di necessità di acquisire in tempi contenuti le metodiche per
eventuali nuove determinazioni analitiche che si rendessero
necessarie e ciò con riferimento non solo ad analisi di carattere
ambientale, ma anche per altre matrici, (alimenti, acque destinate
al consumo umano, acque minerali, eccetera).
Rispondendo al quarto punto, il mancato affidamento all'ARPA
delle indagini analitiche riferite nell'interpellanza, non dipende
pertanto da nessuna delle motivazioni ascritte, ma dipende
esclusivamente da una scelta neppure di Vallée d'Aoste Structure,
ma della società appaltatrice, la quale peraltro non aveva nessun
obbligo di avvalersi dell'ARPA in quanto il capitolato di appalto
prescriveva l'obbligo di effettuare determinati controlli analitici
senza entrare nel merito dell'affidamento degli stessi.
In conclusione io personalmente condivido le perplessità
manifestate dal Consigliere Tibaldi, ma come è stato evidenziato
sia da Vallée d'Aoste Structure, sia da quanto testé detto, si è
trattato di una scelta seppure criticabile di esclusiva competenza
privatistica.
Presidente
La parola al Consigliere Tibaldi.
Tibaldi (FI)
È vero che la rassegna stampa non contiene
gli articoli degli organi di informazione locale, però mi sembrava
che le dichiarazioni rilasciate dall'Assessore comunale di Aosta
quando è accaduta la vicenda dell'inquinamento delle falde
freatiche nell'area Cogne fosse evidente.
Normalmente il sabato leggo "La Vallée" e il lunedì leggo "Il
Corsivo", quindi presumo che anche l'Assessore faccia altrettanto,
specie quando ci si riferisce a questioni inerenti il suo
Assessorato.
Le dichiarazioni comunque sono le seguenti:
"? ad Aosta non
vi sono laboratori in grado di effettuare?"
- dice Follien -
"? e i tempi tecnici sono lunghi, fino a lunedì non conosceremo
i risultati?"
.
Ho letto uno stralcio di queste dichiarazioni. Esse tendono a
giustificare il fatto che il Comune di Aosta, non la società
appaltatrice Vallée d'Aoste Structure, ha dovuto far riferimento ad
aziende di Torino e Milano.
I tempi tecnici sono lunghi, di conseguenza
"? ad Aosta?"
- si dice -
"? non ci sono laboratori in grado di effettuare
analisi di questo tipo?"
, difformemente da quanto lei ci ha
appena detto e cioè che l'ARPA, come d'altronde è stato scritto
anche in questa interpellanza, ha professionalità e tecnologie tali
che può fare anche indagini specialistiche. Noi concordiamo con
quello che lei ha detto e che noi avevamo scritto tempo fa.
Alla luce di questa contraddizione è naturale porre alcune
domande che sono state specificate in questi quattro punti.
Lei capisce che quanto scritto in questa interpellanza non è
solamente per un intento polemico nei confronti di una Giunta o di
un Assessore, ma è soprattutto in forza dei disagi che vengono
vissuti dai professionisti, dai tecnici che lavorano nell'ARPA e
dallo stesso direttore che in interviste, in questo caso a un altro
settimanale locale, "Il Corsivo", fanno riferimento alla difficoltà
che ha l'ARPA nell'effettuare certi interventi professionali.
Spesso tali competenze, nonostante la legge istitutiva dell'ente di
riferimento per la protezione e per la prevenzione dell'ambiente in
Valle d'Aosta, sono ridotte come anche le consistenze finanziarie
che sono passate da 5 a 4 miliardi nonostante sia stata approvata
una pianta organica di 65 unità.
È vero che la società appaltatrice aveva la libertà di scegliere
l'agenzia professionale più idonea o più consona alle analisi del
caso per le falde freatiche, però è altrettanto vero che è
intervenuto anche il Comune di Aosta e il Comune di Aosta è un ente
pubblico. È vero che c'è libertà di mercato e si può scegliere sul
mercato quella che si ritiene la migliore agenzia, però è
altrettanto vero che, essendo la Regione se non un socio di
riferimento, un ente di riferimento dell'ARPA, sarebbe naturale che
la sensibilità dei committenti andasse in questa direzione poiché
ci mettiamo dei soldi. Mi sembra scontato il ragionamento.
L'ARPA è stata coinvolta, ma non in via preliminare. È stata
coinvolta poi in seconda battuta, tant'è che la settimana scorsa
sono stati fatti prelievi sui pozzi 3, 13 e 19 e successivamente
sono state fatte le analisi. Vede Assessore che le sollecitazioni
qualche volta servono anche a questo e se le mie perplessità sono
state qui scritte e da lei condivise, evidentemente anche lei ha
trovato una distonia in questi comportamenti e tra il Comune di
Aosta, la Regione e la stessa ARPA e magari anche Vallée d'Aoste
Structure.
Cosa dire? Anche qui ci sentiamo di fare un invito, soprattutto
di chiarimento politico: cosa volete fare di quest'ARPA? Dovete
deciderlo voi amministratori che avete le redini della situazione,
lei in particolare, Assessore, che con un certo entusiasmo nel 1995
istituì questo ente.
Ente che in altre regioni ha impulsi, stimoli e risorse
decisamente superiori, mentre qui vive una situazione asfittica che
naturalmente porta anche alla mortificazione professionale delle
persone che ivi lavorano.
Quindi l'invito è a compiere una scelta: decidete se volete
potenziarla, dandole una valenza professionale adeguata, oppure se
farla continuare a vivere alla giornata in una situazione
asfittica, che secondo noi non è assolutamente consona alle
finalità, agli scopi e agli obiettivi per i quali venne istituita
nel 1995.
