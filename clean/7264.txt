Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1767 del 15 gennaio 1986 - Resoconto
OGGETTO N. 1767/VIII - MALATTIE CONTRATTE NEL CORSO DI
DEGENZE OSPEDALIERE IN VALLE D'AOSTA. (Interpellanza)
PRESIDENTE
: Do lettura dell'interpellanza in oggetto
presentata dai Consiglieri Torrione e Breuvé:
INTERPELLANZA
Una recente notizia di stampa ha destato non poca perplessità
nell'opinione pubblica valdostana. Secondo infatti quanto riportato
da un settimanale la Valle d'Aosta godrebbe del triste primato di
essere la prima regione d'Italia in fatto di infezioni contratte
nel corso di una degenza ospedaliera, con 12 casi ogni cento
ricoverati, seguita dalla Liguria con il 9,2% ed Piemonte con il
9,1%. Le situazioni migliori sarebbero invece quella delle Marche
con solo il 3,3% e della Calabria 4,4%.
Dunque ancora una volta una notizia allarmante destinata non
solo a destare legittima preoccupazione - toccando da vicino
l'aspetto della salute dei cittadini - ma anche ad alimentare la
proiezione esterna di una certa immagine negativa della nostra
realtà regionale.
L'articolo in questione cita, perciò che si riferisce alle
fonti delle notizie e dei dati, l'Istituto Superiore della Sanità
per cui tale riferimento parrebbe fornire elementi di attendibilità
peraltro difficilmente confutabili.
Tutto ciò premesso, i sottoscritti Consiglieri
regionali
INTERPELLANO
l'Assessore regionale competente per conoscere:
a)
se è stata edita una specifica pubblicazione da
parte dell'Istituto Superiore della Sanità concernente il problema
delle infezioni o malattie contratte nel corso di degenze
ospedaliere;
b)
se i dati forniti da tale pubblicazione
corrispondono alla realtà dei fatti per cui il rischio di contrarre
infezioni a seguito di ricovero presso l'Ente Ospedaliero Regionale
può essere percentualizzato nella misura di 12 casi ogni cento
ricoverati;
c)
se la situazione evidenziata al precedente punto b)
corrisponde a verità, quali provvedimenti intende assumere la
Giunta regionale per fronteggiare un simile rischio a cui vanno
incontro tutti quei cittadini che abbisognano di ricoveri
ospedalieri presso le strutture pubbliche regionali;
d)
quali iniziative intende invece assumere la Giunta
regionale nel caso in cui le notizie riportate siano del tutto
prive di fondamento al fine di tranquillizzare l'opinione pubblica
e di tutelare contemporanea mente il buon nome della nostra
Regione.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Credo che non vada sottovalutata, né
sottaciuta, la notizia di stampa che ha destato...
(...INTERRUZIONE...)
No, non sono ancora andato all'ospedale e spero di non andarci
perché altrimenti rischio di entrarci con un semplice raffreddore,
ma di uscirne con qualcosa di ben più grave.
(...ilarità dell'assemblea...)
Prima l'Assessore ci ha detto come funziona il settore delle
analisi e quindi... Forse è meglio prendere la cosa un po' sul
faceto, anche perché non si tratta di uno scherzo, oppure, come mi
suggerisce il Consigliere Tamone, "si tratta di uno scherzo da
prete", con buona pace dei colleghi Consiglieri Democristiani.
Io credo che il dover constatare che la nostra Regione gode del
triste primato di avere 12 casi, su cento ricoverati dimessi
dall'ospedale, che vi contraggono delle infezioni, non possa non
far meditare, anche perché, in questa triste graduatoria, la nostra
Regione è seguita dalla Liguria con il 9,2% ed il Piemonte con il
9,1%. Le situazioni migliori, stranamente, si verificano
nell'Italia meridionale, dove in genere si dice che la situazione
ospedaliera sia più tragica. Qualcuno, scherzosamente, dice che,
poiché lì muoiono, non c'è più bisogno di calcolare le percentuali
di coloro che contraggono malattie o infezioni. Stando comunque a
queste notizie, risulta che le Marche hanno solo il 3,3% dei
ricoverati che corrono il rischio di contrarre malattie infettive
durante la degenza ospedaliera, e la Calabria il 4,4%. Bisogna pur
concedere a questi dati un minimo di attendibilità, perché la fonte
citata è l'Istituto Superiore della Sanità, e quindi tutti
dovrebbero riflettere su di essi ed in primo luogo i responsabili
della Sanità nella nostra Regione.
Voce fuori microfono: una pastiglia da parte dell'Assessore.
Grazie. Entrare in una unità ospedaliera, anche solo per delle
semplici analisi, e avere la disgrazia di uscirne dopo avervi
contratto un'infezione credo che sia un'eventualità che mal si
concilia con la stessa funzione dell'ospedale che invece dovrebbe
far riacquistare la salute o perlomeno dovrebbe evitare malanni più
gravi. Comunque io mi auguro l'Assessore dichiari che queste
notizie di stampa sono destituite da ogni fondamento e prenda una
pubblica posizione per smentire, oppure per rettificare le varie
inesattezze. Oggi si è abusato del termine "immagine", ma io credo
che la proiezione all'esterno di una immagine come questa non
contribuisca di certo a far riacquistare prestigio alla nostra
Valle, come appunto, anche se per un argomento diverso, auspicava
poco fa il collega Consigliere Mafrica.
Aggiungo solo che questa è la seconda interpellanza che noi
presentiamo sul problema della sanità. Io mi sono reso conto che,
per tutta una serie di motivi non certo imputabili all'Assessore,
ma ad un'evidente disfunzione operativa, all'interno della
struttura ospedaliera c'è una serie di problemi che dovrebbero
essere affrontati con più sollecitudine, anche perché, sia il
disagio, a cui ha fatto cenno poc'anzi il collega Consigliere
Bajocco, che le disfunzioni evidenziate dalla nostra precedente
interpellanza sulla questione della chirurgia vascolare, fanno sì
che il nostro ospedale non offra un quadro molto rassicurante.
Grazie e ringrazio anche l'Assessore Faval che mi ha gentilmente
mandato una pastiglia curativa.
PRESIDENTE
: Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Tutti i valdostani vogliono che il loro
ospedale sia sempre più funzionale ed attrezzato degli altri
presenti fuori Valle, ma nell'aspirare a ciò bisognerebbe tenere
conto della situazione più generale della sanità in Italia. Per
riprendere quanto si diceva poc'anzi in merito alla chirurgia
vascolare, sulla cui situazione ho già risposto a suo tempo, io non
dico che la sua situazione in Valle vada bene così com'è, però
aggiungo anche che il settore è abbastanza nuovo e se i cittadini
si lamentano che devono aspettare due o tre mesi per un'ecografia o
20 giorni per una TAC, bisognerebbe anche pensare che purtroppo,
molto vicino a noi, per una TAC si aspettano 7 od 8 mesi e a volte
addirittura un anno; quando qui da noi si aspettano 6 mesi per un
ricovero in chirurgia vascolare, in altri posti si aspettano
addirittura 2 anni. Sarebbe opportuno migliorare anche la nostra
situazione e speriamo di poterlo fare, ma ciò non dipende solo da
noi.
Nel merito dell'interpellanza posso dire che la percentuale
riferita alla situazione ospedaliera valdostana è stata pubblicata
sul "Bollettino Epidemiologico Nazionale", che è una pubblicazione
settimanale dell'Istituto Superiore della Sanità. Non so da quale
fonte l'abbia appresa il Consigliere interpellante, ma credo di
poter dire che occorre "saper leggere" le notizie che appaiono
sulle varie pubblicazioni. Quei dati sono stati forniti sulla base
di uno "studio di prevalenza" relativo all'anno 1983 nel quale c'è
una rilevazione, effettuata "una tantum", delle varie situazioni e
che rappresentano una fotografia istantanea, relativa ad un solo
giorno, di ogni ospedale preso in esame. Si tratta quindi di uno
"studio di prevalenza" che non ha niente a che vedere con le medie
regionali e neppure con le medie annuali, perché si tratta della
situazione di un solo giorno, nel quale forse c'erano 10 casi,
mentre due giorni dopo poteva esserci un solo caso. Pertanto
bisognerebbe anche "saper leggere" queste notizie esclusivamente
tecniche pubblicate dall'Istituto Superiore della Sanità, prima di
utilizzarle su di una pubblicazione.
Credo pertanto che non ci sia assolutamente da preoccuparsi di
come stanno in realtà le cose, perché la media dell'ospedale di
Aosta per l'anno 1985 rivela che le infezioni hanno inciso con una
percentuale dell'8,7, che, per un ospedale generale che comprende
più unità e specializzazioni, è la norma; possiamo anche dire che
l'estrapolazione di quei dati ha favorito il diffondersi di una
immagine errata. I 12 casi di infezioni presi in esame in quello
specifico giorno possono anche aver ingenerato delle
preoccupazioni, non solo nell'opinione pubblica, ma anche negli
addetti ai lavori, tant'è che sono stati organizzati, ma non solo
da quest'anno, dei corsi particolari al personale per la
prevenzione delle infezioni, mentre sono state prese le più
opportune misure per garantire la pulizia dell'ospedale, in
particolare per la raccolta della biancheria e dei rifiuti
ospedalieri.
Non credo quindi che sia il caso di dover smentire l'Istituto
Superiore della Sanità che con quella indagine aveva voluto solo
fotografare una situazione di fatto riferita ad un solo momento
della vita degli ospedali italiani. Credo invece che bisognerebbe
far rettificare l'errata pubblicazione di questa notizia.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Questa non è la giornata più adatta,
perché non solo non riesco a parlare, ma non riesco quasi neanche
più a leggere. Io posso anche credere che le notizie che mi ha
fornito l'Assessore su questa situazione siano giuste, però la
notizia era stata pubblicata su un'apposita rubrica de "Il Corriere
della Valle", che tratta di problemi inerenti alla sanità e alla
previdenza sociale, e pertanto l'Assessore può provvedere
direttamente a smentirla o a farla modificare.
L'indagine effettuata con uno "studio di prevalenza", che mette
a fuoco la situazione istantanea degli ospedali in un determinato
giorno, può aver incoraggiato e favorito la pubblicazione di quei
dati che non corrispondono alla media annuale o alla media
regionale, però riconosco anche che un altro metodo ha permesso di
ricavare una media dell'8,7% di infezioni contratte nel corso di
una degenza ospedaliera, e questa è una media molto alta, perché le
medie più basse sono del 3,3% e quindi ci deve essere certamente
qualcosa che non funziona.
(...INTERRUZIONE...)
Io credo che comunque debba essere fatta una smentita su "Il
Corriere della Valle", perché la ritengo doverosa, specie se
l'Assessore è in possesso di dati diversi da quelli che sono stati
pubblicati, e poi lo invito a seguire con attenzione questo
problema, perché, al di là di quelle misure preventive che egli ha
posto in essere, la situazione dell'ospedale, anche quella che
emerge dalla sua risposta, non è delle più felici o delle più
tranquillizzanti. Grazie.
