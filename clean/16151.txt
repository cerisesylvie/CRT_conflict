Classificazione
ASSISTENZA SANITARIA E OSPEDALIERA
Presidio ospedaliero


Resoconto integrale del dibattito dell'aula
Oggetto del Consiglio n. 2501 del 16 aprile 1997 - Resoconto
SEDUTA ANTIMERIDIANA DEL 16 APRILE 1997
OGGETTO N. 2501/X Affidamento mediante incarico delle funzioni
di Direttore sanitario dell'Ospedale di Aosta. (Interrogazione con
risposta scritta)
Interrogazione r. s. Premesso che il sottoscritto Consigliere di
Rifondazione Comunista ha già presentato in data 2 ottobre 1996
interrogazione sullo stesso argomento, in risposta alla quale è
stato affermato:
1 - che la pianta organica dell'USL non prevede il posto di
Direttore sanitario, ma solo quelli di Vice Direttore e di
Ispettore sanitario.
2 - che l'affidamento di funzioni di Direttore sanitario
ospedaliero avrebbe potuto essere affrontato immediatamente dopo la
nomina del Direttore sanitario e del Direttore amministrativo
dell'USL.
3 - che, a conferma di quanto esposto nell'interrogazione, il
riaffidamento delle funzioni di Direttore sanitario ospedaliero è
avvenuta il 1° luglio 1994 senza ricorso alla procedura dell'avviso
o alla formazione di una graduatoria e che non è mai stata adottata
la delibera relativa alla scadenza dell'incarico, pur essendo stata
prevista all'atto della nomina temporanea.
Rilevato che in nessun ordinamento disciplinante il lavoro
dipendente è attribuibile una funzione relativa a un posto o a una
qualifica non prevista dall'organico;
Considerato che la figura del Dirigente sanitario di ospedale
non eretto in Azienda è prevista dalla legge e che l'accesso alle
relative funzioni - se attribuibili anche in base alle normative
transitorie in vigore fino al 17 gennaio 1997 - presuppone il
possesso di specifici requisiti non sussistenti invece nel caso
dell'attuale incaricato;
Considerato ancora che l'incarico debba essere assegnato
seguendo precise procedure, non potendo il pubblico dipendente
essere adibito a mansioni diverse da quelle connesse al proprio
ruolo, profilo professionale e settore di attività, determinati, ai
fini dell'assunzione e dell'inquadramento, da procedure concorsuali
e che quindi, per tali ragioni, il pubblico dipendente non può
transitare indifferentemente da una mansione all'altra a seconda
dell'evenienza o della convenienza;
Ritenuto che il carattere transitorio di una supplenza non possa
farsi perdurare, soprattutto in carenza degli specifici requisiti,
per anni, senza configurare ipotesi di condotta penalmente
perseguibile, al solo evidente scopo di favorire l'interessato al
quale viene consentito di formarsi indebitamente un'anzianità di
esercizio di funzioni, utilizzabile come titolo di carriera o di
costruire, per farlo poi avallare, un curriculum formativo, basato
sull'illegalità, da far valere in future (prossime
valutazioni);
Atteso che il decreto legislativo 30 dicembre 1992 n. 502, come
modificato dal decreto legislativo 7 dicembre 1993 n. 517 ha
abrogato, fra l'altro, il D.P.R. n. 128 del 27 marzo 1969,
presupposto per l'affidamento di incarico il Direttore sanitario di
ospedale con meno di 250 p.l. a un primario di ruolo, facendo nel
contempo venire meno l'efficacia della norma, contenuta nella L.
438/92 (citata nella risposta alla precedente interrogazione)
relativa all'incompatibilità della funzione di primario con quella
di Direttore sanitario, tale per attribuzione temporanea;
Constatato che il mantenimento all'attuale incaricato delle
funzioni di dirigente sanitario, affidate tra l'altro senza la
prova scritta di francese che tanti problemi crea al personale di
ogni livello, esula anche dalla previsione dell'articolo 2, commi 1
e 1septies, della L. n. 4 del 17 gennaio 1997 recante la disciplina
in via transitoria per l'accesso al secondo livello dirigenziale
degli appartenenti al 1° livello, privi perciò della necessaria
qualifica dirigenziale, e, rispettivamente, l'attribuzione
dell'incarico di dirigente medico ospedaliero delle ipotesi -
comuni anche alla disciplina transitoria sulla nomina del Direttore
sanitario dell'USL - di vacanza dei posti o di mancanza di
personale con i requisiti nell'articolo stesso indicati;
Preso atto, infine, che all'incarico che sarebbe
illegittimamente conferito e mantenuto è associata una retribuzione
aggiuntiva di oltre 20 milioni per lavoro straordinario (circa 800
ore nel 1996) e di oltre 18 milioni per plus orario, totalizzando
nel solo 1996 oltre 40 milioni, e che l'ambito delle attribuzioni
conferite all'attuale incaricato fregerebbe impropriamente della
qualifica di direttore sanitario, va ben oltre quello igienico
organizzativo del presidio ospedaliero (nella cui sede sarebbe con
grande frequenza irreperibile) come risulterebbe ampiamente
dimostrato dagli atti amministrativi dell'USL;
il sottoscritto Consigliere regionale
Interroga
il sig. Presidente della Giunta e l'Assessore alla Sanità per
conoscere:
1) se e quali interventi si intenda promuovere per far cessare
una situazione improntata a totale irregolarità e mantenuta ad arte
in spregio ad ogni norma, oltreché contro il pubblico interesse,
tutelabile solo con il rispetto delle norme e delle procedure, ed
utile solo all'attuale incaricato, privo dei necessari requisiti,
favorendo pertanto una posizione personale non senza pregiudizio
inoltre per l'U.O. operativa di appartenenza che da anni è privata
del proprio responsabile;
2) le ragioni per cui i succitati principi della corretta
amministrazione del personale non vengono chiamati in causa anche
per rimuovere situazioni di privilegio come quella qui
denunciata;
3) se non ravvisino la necessità di attivare la procedura
prevista nell'articolo 9, primo comma, della legge regionale n. 24
dell'8 giugno 1994 in relazione alle gravi reiterate violazioni di
legge ed alla conseguente condotta contraria ai principi della
corretta amministrazione.
F.to: Chiarello
Presidente È stata data risposta con lettera n. 2318 in data 3
aprile 1997.
