Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 173 del 24 marzo 1983 - Resoconto
OGGETTO N. 173/VII - CORSO DI QUALIFICAZIONE PROFESSIONALE
ORGANIZZATO PRESSO LA DITTA BUZZI DI AOSTA -
(Interpellanza).
PRESIDENTE:
Do lettura dell'interpellanza presentata dai
Consiglieri Mafrica, Cout e Carral;
INTERPELLANZA
CONSIDERATO
che l'esborso regionale per il corso di
qualificazione professionale, organizzato presso la ditta Buzzi di
Aosta, costa alla Regione lire 282 milioni 400 mila;
AVENDO AVUTO NOTIZIE
di un non regolare svolgimento
del corso stesso, che si presenterebbe più come sfruttamento del
lavoro dei corsisti che come insegnamento di un'attività
lavorativa;
i sottoscritti Consiglieri del Gruppo Comunista
INTERPELLANO
l'Assessore regionale all'industria,
Commercio, Artigianato e Trasporti per conoscere:
1°) quali siano le effettive attività svolte nel corso;
2°) quali siano gli orari, quali le pause, chi gli
istruttori;
3°) quali indennità percepiscano mensilmente i corsisti.
PRESIDENTE:
Ha chiesto di illustrare l'interpellanza il
Consigliere Mafrica. Ne ha facoltà.
MAFRICA - (P.C.I.):
Abbiamo discusso nel settembre dello
scorso anno di un corso professionale organizzato dalla ditta
Buzzi. All'epoca avevamo sollevato molti dubbi sulla effettiva
validità di quel tipo di operazione, perchè la Regione interveniva
pagando integralmente, in cambio di promesse piuttosto vaghe da
parte del titolare di una impresa che si impegnava poi ad assumere
un certo numero di corsisti. Per ricordare, la Regione aveva
affittato i locali da mettere a disposizione, aveva previsto di
pagare gli istruttori, il leasing dei telai ed anche le indennità
che spettavano alle corsiste.
Da notizie che abbiamo ricevuto in questo periodo, sembra
confermato non trattarsi di un corso di formazione per apprendiste
maglieriste, ma piuttosto di un'attività collegata alla produzione
della ditta stessa. Vorremmo avere notizie più precise da parte
dell'Assessore all'Industria perchè questo corso è tutto a carico
della Regione e crediamo che la Regione debba garantire la
regolarità.
Quindi vorremmo sapere cosa si fa effettivamente in quel corso,
quali sono gli orari, chi sono gli istruttori, quali le pause in
questi orari e quali le indennità che percepiscono mensilmente le
corsiste.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Chabod. Ne ha
facoltà.
CHABOD - (D.C.):
Il corso prevede una parte di lezioni
teoriche ed una parte di esercitazioni pratiche. Per le
esercitazioni pratiche le allieve si alternano alle varie macchine,
al fine di acquisire una preparazione completa e polivalente. Per i
primi sei mesi l'intervento finanziario della Regione è totale, ad
eccezione del materiale necessario per le esercitazioni pratiche,
che viene fornito dalla Ditta. Successivamente, considerato il
rendimento delle allieve, vi sarà una partecipazione aziendale
delle spese. Il regolare svolgimento del corso viene periodicamente
verificato dal Comitato di gestione previsto dalla deliberazione di
Giunta n. 3436 del 25.6.1982, composta da un rappresentante della
Regione, da un rappresentante delle Associazioni, da un
rappresentante della Ditta.
Orario di lavoro: 8-12, 14,30-18,30, da lunedì al venerdì:
totale 40 ore settimanali, com'è previsto dal contratto collettivo
di lavoro nazionale.
Insegnanti ed istruttori: lezioni teoriche: Buzzi Alberto;
esercitazioni pratiche e lezioni teoriche: Martina Bruna;
esercitazioni pratiche: Faletti Teresa e Parolo Giuliana; pratica:
Rosolini Anna e Maria, che sono maglieriste.
Il compenso percepito dalle allieve è la retribuzione prevista
nel contratto collettivo nazionale del lavoro per gli apprendisti.
La retribuzione varia a seconda dell'età delle allieve stesse e
delle ore effettive di lavoro considerando ad esempio il compenso
corrisposto per il mese di febbraio 1983 per 160 ore lavorate. La
retribuzione varia dalle 540 mila alle 549 mila nette mensili.
PRESIDENTE:
Ha chiesto di parlare il Consigliere Mafrica.
Ne ha facoltà.
MAFRICA - (P.C.I.):
Dalle scarne informazioni che ci dà
l'Assessore mi sembra comunque che la cosa si configuri più come
attività lavorativa che come corso di formazione. Ci sembra che le
indennità assegnate alle corsiste siano basse, comunque ci
riserviamo di verificare con i contratti collettivi di lavoro se
tutto è in regola. Invitiamo la Regione per la parte che ha, a
seguire in modo approfondito questo corso, perchè non è pensabile
che la Regione istituisca delle attività che poi divengano
stravolte nel corso della loro esecuzione.
