Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico



Oggetto del Consiglio n. 26 del 4 novembre 2020 - Resoconto
OGGETTO N. 26/XVI - Interpellanza: "Valutazione delle
competenze e del personale assegnato al Centro Regionale di Farmaco
Vigilanza".
Bertin (Presidente) -
Passiamo al punto 10 dell'ordine
del giorno. Per l'illustrazione il consigliere Aggravi, ne ha
facoltà.
Aggravi (LEGA VDA) -
Con la delibera n. 1877 del 2014 è
stato assegnato alla direzione una struttura complessa di farmacia
dell'ASL, il Centro Regionale di Farmaco Vigilanza. Il centro ha
un'importante funzione di presidio e appunto di vigilanza
farmacologica e anche nell'interesse soprattutto degli utenti che
possono segnalare eventuali problematiche sull'uso dei farmaci.
Quindi ha sostanzialmente una funzione preventiva e soprattutto di
gestione o comunque di presidio al rischio della circolazione dei
farmaci.
In più il centro beneficia di una serie di finanziamenti anche
in funzione di un'attività di ricerca, di progetti extra regionali,
progetti nazionali di ricerca. Infatti, a fronte di questo
nell'interpellanza si chiede, ovviamente in sintesi perché non si
vuole appesantire la risposta, quali sono le attività che sino a
oggi il centro ha svolto, anche appunto con riferimento a progetti
condotti in ambito regionale e nazionale, nonché in merito
all'assegnazione e all'utilizzo dei fondi erogati annualmente
dall'Agenzia Italiana del Farmaco.
A fronte di questo e vista l'importanza del centro si chiede
anche quale sia la struttura organizzativa del centro, con
particolare riferimento al numero di risorse assegnate, le relative
competenze e quali sono le procedure di assunzione o di
reclutamento delle stesse o quali sono state e se appunto il
personale, se la dotazione organica del centro, siano soddisfacenti
alle necessità attuali e direi anche prospettiche del centro in
termini di numero e di competenze; in caso contrario quali siano le
azioni di rimedio che l'Assessorato, ma in particolare la struttura
che governa il centro, intende porre in essere. Soprattutto - con
buona pace dei
no wax
, soprattutto - capire quale sia o
quale sarà il ruolo di coinvolgimento del centro nel complessivo
sistema di contrasto e prevenzione dell'emergenza epidemiologica,
perché ovviamente in prospettiva se ci sarà un bacino o comunque
dei farmaci che dovranno essere poi erogati a fronte della
prevenzione o della possibilità di guarire da Covid, ovviamente il
centro rivestirà ancora di più una funzione importante legata alla
prevenzione e al contrasto del Covid.
Questo anche a fronte di quelle che sono state le notizie, se
vogliamo di quello che un po' è successo, riguardo a polemiche che
ci sono state soprattutto anche in altre regioni per quanto
riguarda l'erogazione dei vaccini e soprattutto, visto che è parte
integrante di una delle domande, quali siano anche i finanziamenti,
perché a fronte di questa attività l'AIFA eroga dei finanziamenti.
E poi ovviamente c'è stata anche una sorta di riordino che l'AIFA
ha fatto per quanto riguarda le tipologie di progetti di ricerca
che vengono finanziati, proprio molto probabilmente, come viene
detto nelle relative linee guida, per razionalizzare anche quella
che è la forza di spesa dell'agenzia. L'interrogazione però vuole
capire in particolare il ruolo del centro all'interno del sistema
complessivo sanitario della Valle d'Aosta.
Presidente -
Per il Governo l'assessore Barmasse, ne ha
facoltà.
Barmasse (UV) -
Grazie
consigliere Aggravi della
domanda. Il Centro Regionale di Farmaco Vigilanza, istituito con
deliberazione della Giunta regionale n. 1867 del 30 dicembre 2014,
è incardinato presso la Struttura complessa di farmacia
dell'azienda USL, come stabilito dalla deliberazione del direttore
generale n. 163 del 9 febbraio 2015. Le suddette deliberazioni,
oltre a istituire il Centro regionale di farmaco vigilanza e
collocarlo presso la Struttura complessa di farmacia, ne
definiscono l'organico, dispongono che la sua attività sia svolta
conformemente a una specifica linea guida dell'Agenzia italiana del
farmaco, cioè l'AIFA, e stabiliscono che al suo finanziamento
prevedano le risorse di cui alla legge n. 449 del 27 dicembre 1997,
secondo le modalità descritte dall'AIFA in un documento dedicato,
l'ultimo dei quali approvato con accordo Stato-Regioni del 6 giugno
2019.
Del CRFV, cioè del centro regionale, a regime fanno parte il
coordinatore scientifico, il dottor Jacopo Luboz, farmacista
dirigente della Struttura complessa di farmacia, di provate
capacità ed esperienza, il responsabile di farmaco vigilanza
dell'Azienda USL, un farmacista in organico alla Struttura
complessa di farmacia, una figura amministrativa di supporto.
Ciò premesso, nel corso del 2020, causa il pensionamento di una
farmacista e il trasferimento di una seconda presso altra azienda
sanitaria occorsi nel 2019, il centro regionale ho dovuto operare
con organico ridotto limitato al coordinatore scientifico e a un
funzionario amministrativo di supporto. Non di meno, grazie a un
notevole sforzo profuso dal personale rimasto, il centro regionale
ha potuto garantire una parte sostanziale delle attività definite
come essenziali dall'AIFA, delle quali si dirà più avanti. Tale
situazione di sofferenza è peraltro destinata a rientrare grazie al
rafforzamento dell'organico atteso in seguito all'espletamento di
un concorso pubblico per l'assunzione di personale farmacista
dirigente.
Come anticipato, il centro regionale è tenuto ad operare secondo
una linea guida emanata dall'Agenzia italiana del farmaco che
prescrive lo svolgimento di numerose attività e l'adozione di una
precisa infrastruttura formale di supporto. Tra le attività
essenziali vi sono la gestione delle segnalazioni di sospetta
reazione avversa, la puntuale divulgazione di informazioni inerenti
al profilo di sicurezza dei medicinali e la partecipazione alle
attività di analisi dei segnali, in collaborazione con l'AIFA. La
conduzione di progetti di farmaco vigilanza attiva regolati da
specifiche convenzioni è invece annoverata dall'agenzia tra le
attività complementari.
Quanto ai progetti regionali di farmaco vigilanza attiva, cui
l'interpellanza fa esplicito riferimento, il centro regionale ha
focalizzato le sue proposte sui temi di carattere prioritario. Per
rimanere ai più recenti si è concluso ad agosto 2019 il progetto
biennale di sorveglianza sulle reazioni avverse al vaccino in età
pediatrica, mentre ad agosto 2020 è stato attivato il progetto
triennale "Caratterizzazione della politerapia nella popolazione
valdostana". Il primo ha raggiunto gli obiettivi prefissati
suscitando il vivo interesse dei genitori e producendo risultati
coerenti con il profilo di sicurezza noto dei vaccini, il secondo,
che troverà pieno compimento una volta superata la fase
emergenziale, è volto ad affrontare quantitativamente su base
locale il complesso problema della politerapia.
In relazione al ruolo del centro regionale nel contesto
emergenziale è il caso di evidenziare come il coordinatore abbia
effettivamente contribuito, sin dallo scorso marzo, a diffondere
sistematicamente le migliori evidenze sui medicinali candidati
all'utilizzo nei pazienti con infezione dal Sars COV2 e più in
generale a fornire un supporto informativo qualificato al
riguardo.
Venendo ai vaccini contro il Covid-19, di cui pare ormai
prossima l'approvazione a esito di un processo di valutazione
eccezionalmente rapido, di fatto senza precedenti, è evidente che
le autorità regolatorie dei centri regionali saranno chiamate a
vigilare sul profilo di sicurezza mediante una poderosa azione di
monitoraggio che, con il previsto rafforzamento dell'organico, il
Centro regionale di farmaco vigilanza sarà nelle condizioni di
garantire.
Ancora rimanendo ai vaccini, il centro regionale ha recentemente
manifestato la propria disponibilità ad aderire a uno studio
promosso dall'Istituto superiore di sanità e AIFA, al fine di
rilevare l'insorgenza di eventi avversi rari, gravi o di
particolare interesse tra i destinatari della vaccinazione
antinfluenzale, attesa in sensibile crescita rispetto agli anni
scorsi per l'effetto dell'estensione dell'offerta attiva e gratuita
raccomandato dal Ministero nell'attuale contesto
epidemiologico.
Infine, va precisato che l'operato del Centro Regionale è
soggetto a regolari verifiche da parte dell'AIFA, basate sui
rendiconti tecnico scientifici e contabili periodicamente prodotti,
sulla compilazione annuale di approfonditi questionari e
prossimamente su
audit
svolti in loco dall'agenzia.
Presidente -
Il consigliere Aggravi ha fatto richiesta
per la replica, ne ha facoltà.
Aggravi (LEGA VDA) -
Ringrazio l'Assessore per la
puntuale risposta e soprattutto per aver fatto una cronistoria
delle vicende che hanno interessato la struttura organizzativa del
centro e la pronta risposta di quella che può essere l'azione di
rimedio che a seguito del concorso possa permettere al centro di
avere la giusta dotazione. Indirettamente ho compreso che il
trasferimento e il pensionamento possono essere risolti con
l'espletamento di questo concorso pubblico che, anche se non
abbiamo avuto puntuale indicazione della data di entrata in forza,
ma comunque penso che dal tenore della risposta sia ovviamente in
ottica utile per quello che saranno poi le funzioni che dovrà
espletare il centro nei prossimi mesi.
Apprendiamo con piacere il fatto della partecipazione allo
studio sugli effetti del vaccino antinfluenzale, lo dico in maniera
impropria ma si capisce, che forse per la prima volta è stato così
fortemente consigliato da parte di chi si occupa dell'ambito,
nonché anche su quelle che sono le testate giornalistiche.
Dall'altro lato io spero anche che il centro possa, come tutto
il sistema, mettere in luce l'importanza, qua è una considerazione
personale ma penso condivisibile, di quella che è l'attività di
vaccinazione rispetto a certe considerazioni che vengono fatte da
soggetti non di scienza o comunque non dell'ambito, che ritengo
essere molto pericolosi, perché è inutile che speriamo tutti di
avere un vaccino per il Covid se poi dopo critichiamo ulteriori
vaccini che comunque ci hanno consentito oggi di arrivare allo
sviluppo che ha avuto la nostra società. Ovviamente vigileremo
sull'attività del centro e in particolare su quelle che sono le
risorse perché, come spesso accade e soprattutto l'ha detto anche
lei nel suo insediamento, la vera problematica che si ha in questo
momento, oltre ovviamente a quelle che sono le dotazioni, i mezzi e
quant'altro, sono le risorse umane che mancano comunque in generale
nell'ambito sanitario.
