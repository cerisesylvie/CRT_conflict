Classificazione
ASSISTENZA SOCIALE
Assistenza socio-sanitaria



Oggetto del Consiglio n. 2234 del 22 febbraio 2012 - Resoconto
OGGETTO N. 2234/XIII - Interrogazione: "Valutazione della
documentazione predisposta dall'Unità di Valutazione
Multidimensionale Distrettuale relativamente all'offerta dei
servizi socio-sanitari regionali".
Interrogazione
Vista la deliberazione della Giunta regionale n. 1040 del 16
aprile 2010 relativa all'"Approvazione dell'istituzione
sperimentale dell'Unità di Valutazione Multidimensionale
Distrettuale nei quattro distretti socio-sanitari e nella città di
Aosta, con decorrenza dal 1? luglio 2010";
Considerato che a questo nuovo organismo multidisciplinare e
multiprofessionale era stato affidato il compito di "garantire,
nell'ambito dell'offerta dei servizi socio-sanitari regionali,
l'individuazione della risposta più equa, efficiente, efficace ed
integrata ai bisogni dei cittadini che presentano problematiche
socio-sanitarie";
Considerato che la sperimentazione aveva la durata temporale
di un anno;
tutto ciò premesso i sottoscritti Consiglieri
regionali
Interrogano
l'Assessore regionale competente per sapere:
1) se è terminata la fase sperimentale e, se questo non è
ancora avvenuto, quali le ragioni del ritardo;
2) la sua disponibilità a presentare, nella competente
Commissione consiliare, la documentazione predisposta dalla
Commissione di valutazione, a conclusione dei propri lavori, sui
risultati e sulle criticità del nuovo sistema di presa in
carico.
F.to: Rigo - Carmela Fontana - Donzel
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Le riflessioni sulla messa a punto del nuovo modello di
valutazione multiprofessionale e l'adozione di una scheda
multidimensionale, capace di fornire un quadro il più esaustivo
possibile delle persone anziane e del loro profilo di autonomia,
nasce con la delibera n. 396/2008 con l'istituzione di un gruppo
tecnico interprofessionale, composto da rappresentanti dell'Azienda
USL, del Consiglio permanente degli enti locali, della Direzione
politiche sociali, incaricato di elaborare una proposta. Tale
gruppo, dopo aver valutato l'esperienza di altre Regioni coinvolte
in analoghe problematiche e aver confrontato i diversi strumenti
utilizzati per la valutazione multiprofessionale dell'anziano,
validati a livello nazionale come la RUG, come l'AGED o la SVAMA
(Scheda per la Valutazione Multidimensionale dell'Anziano), ha
ritenuto che la SVAMA fosse la più rispondente all'obiettivo di
definire in modo articolato e complesso da un lato la salute, la
situazione sociale, le capacità funzionali e quelle cognitive delle
persone anziane. Per questo il 2 dicembre 2009 il provvedimento
dirigenziale n. 5191 approva l'introduzione sperimentale dal 1°
gennaio 2010 dello strumento di valutazione della SVAMA.
Contestualmente il gruppo tecnico ha evidenziato come la
crescente complessità delle situazioni che afferiscono ai servizi
socio-sanitari territoriali, indipendentemente dalla fascia di età
degli utenti, rendesse necessario rivedere anche le modalità e le
procedure di accesso ai servizi, in quanto si sono rilevate le
seguenti criticità di quelle che erano le unità di valutazione
geriatrica: difficoltà di integrazione fra l'operato dell'UVG e
quello dell'UVO (Unità di Valutazione Ospedaliera), appesantimento
delle procedure di valutazione prese in carico, lunghezza dei tempi
di erogazione delle prestazioni individuate, numerosità delle
figure professionali coinvolte, conseguente difficoltà nel
garantire la compresenza di tutti. Si è proposto pertanto di
istituire l'Unità di Valutazione Multidisciplinare Distrettuale
(UVMD) in ogni distretto socio-sanitario e nella città di Aosta, al
fine di garantire, nell'ambito dell'offerta dei servizi
socio-sanitari regionali, l'individuazione della risposta più equa,
efficace ed integrata ai bisogni dei cittadini che presentano
problematiche socio-sanitarie, consentendo l'elaborazione di un
progetto assistenziale individualizzato e coerente. Con la delibera
n. 1040/2010 si è approvata l'istituzione sperimentale dell'UVMD
nei quattro distretti socio-sanitari nella città di Aosta, che,
dopo un periodo di compresenza fra i due sistemi di valutazione, è
entrata a regime in autonomia dal 1° ottobre 2010.
La deliberazione n. 700/2011 ha prorogato fino al 31 dicembre
l'incarico del gruppo tecnico interprofessionale per consentire
allo stesso organismo di monitorare sia la sperimentazione
dell'UVMD, sia le procedure e gli strumenti di valutazione SVAMA
per l'accesso ai servizi. Inizialmente i coordinamenti dell'UVMD
sono stati assegnati a due soli medici: uno per Aosta e il
distretto n. 2 e uno per il resto del territorio regionale.
Constatata la mole di lavoro e la necessità di analizzare caso per
caso con dovuta attenzione, si è arrivati a consentire il
reclutamento di nuovo personale medico a cui assegnare i
coordinamenti dell'UVMD e, a partire dalla seconda metà di gennaio,
il numero dei medici ingaggiati è salito a quattro: uno per
distretto. Il numero delle figure professionali coinvolte in fase
di valutazione si è ridotto a tre: medico, infermiera, assistente
sociale, con il concorso degli altri specialisti a seconda dei casi
analizzati in modo modulare e flessibile. Il monitoraggio dei
processi è avvenuto durante tutto il 2011 tramite riunioni
quadrimestrali con i coordinatori e le segreterie UVMD, l'Ufficio
anziani, il Servizio risorse dell'Assessorato per armonizzare i
flussi dati, informando le procedure e le prassi per la raccolta e
l'elaborazione su tutto il territorio regionale. Tali evidenze sono
utili sia per valutare il processo di cambiamento in atto che per
assolvere i debiti informativi nei confronti del Ministero del
lavoro e della salute. A questo scopo è stato predisposto un
data base
dedicato. La sperimentazione è terminata come
previsto il 31 dicembre 2011; il 22 dicembre si è riunito il gruppo
tecnico con il Direttore della Direzione politiche sociali per
stabilire modalità e tempi per la stesura di una relazione finale a
chiusura della sperimentazione stessa, che verrà sottoposta al
sottoscritto (è convocata a tale scopo una riunione il 28 febbraio
2012) alla presenza di tutti i componenti dell'UVMD, dei vertici
dell'Assessorato e dell'Azienda USL.
Nel manifestare la mia disponibilità a relazionare in V
Commissione, mi permetto di anticipare alcuni dati al Consiglio.
Sono sottoposte a valutazione in media da due a sei persone ogni
seduta UVMD, il 40 percento delle valutazioni avviene in ospedale
per soggetti dimissibili. Gli inserimenti fuori dal distretto di
residenza sono in media tre per ogni trimestre, quindi ogni
trimestre al di fuori del distretto vanno non più di tre persone.
Gli utenti valutati per il 2009 sono stati 884 casi, nel 2011 il
sistema a regime ha valutato 1.994 casi. Il numero medio mensile di
giorni che intercorrono fra la data del protocollo della scheda di
primo contatto e l'esito della valutazione è di circa sette giorni
nel distretto n. 1, naturalmente sono dati che si possono ancora
migliorare. Il periodo di attesa dal momento della valutazione
della collocazione si è ridotto drasticamente, tanto che i posti
vacanti nelle strutture sono occupati nell'arco di un massimo di
due, tre giorni. Gli utenti che restano in graduatoria senza
collocazione presentano un livello di problematicità limitato,
mentre per i casi complessi è garantita una risposta tempestiva. La
frequenza da mensile a settimanale degli incontri UVMD in ciascun
distretto ha permesso di incrementare in modo sensibile il numero
di persone sottoposte a valutazione, la collaborazione tra
personale tecnico-amministrativo e quello dell'unità di valutazione
è stata via via più efficace, il meccanismo si è ormai consolidato.
È drasticamente diminuito il numero delle contestazioni da parte
delle utenze, il monitoraggio evidenzia altresì un buon livello di
soddisfazione da parte degli enti gestori, che, potendo partecipare
alle riunioni UVMD nella fase di collocazione, hanno maggiori
informazioni sui casi e possono contribuire con il loro punto di
vista alla scelta delle strutture. La sperimentazione ha
evidenziato sicuramente margini di miglioramento nella parte
sanitaria della scheda di valutazione multidimensionale, che
diventeranno oggetto di confronto con i rappresentanti nella
riunione che ho convocato per fine mese. In futuro nel sistema di
valutazione si prevede di coinvolgere in modo più sistematico i
medici di medicina generale con il loro bagaglio informativo ricco
e costante.
Naturalmente sono disponibile a venire in V Commissione e a
illustrare ulteriormente gli elementi di modifica che abbiamo fatto
su tutto il sistema di valutazione. Il tutto è partito ad inizio
legislatura con il confronto con i primari ospedalieri, che
segnalavano la permanenza in modo incongruo di molti anziani in
ospedale, in particolare nei Reparti di Geriatria e Medicina, e
soprattutto il fatto che esistessero due unità di valutazione: una
in ospedale e l'UVG sul territorio, quindi, con un doppio passaggio
di valutazione. Credo che poi il dato dei casi presi in carico
dimostra come ci sia stata la volontà di migliorare le modalità di
valutazione e avremo occasione di portare i dati che saranno
forniti nella riunione di tutte le UVDM a fine mese.
Infine stiamo lavorando per la creazione della Scheda della
Valutazione sui Disabili (la SVAMDI), ossia la scheda SVAMA
applicata alla disabilità sotto i 65 anni, quindi un ulteriore
passaggio che permetterà una valutazione più specifica per i casi.
La SVAMA era necessaria a fronte di utenti con sempre maggiori
problemi a carattere sanitario, ha permesso di fare una valutazione
più equa ed è un lavoro oscuro che viene fatto quotidianamente da
tutti gli attori, un lavoro importante che sta dando risultati
evidenti. Grazie.
Presidente
- La parola al Consigliere Segretario
Rigo.
Rigo (PD)
- Grazie Presidente.
Abbiamo sentito la necessità di interrogare l'Assessore in
merito alla sperimentazione di questo nuovo organismo, perché lo
riteniamo centrale nella programmazione di qualificate politiche
socio-assistenziali. Lo ringrazio veramente per la breve e utile
cronistoria che ci ha fatto e per la relazione, anticipandoci anche
alcuni dei temi che verranno offerti alla discussione della
commissione. Peccato che, come lei ha detto giustamente, è un
lavoro oscuro ed ha fatto sì che ci sia stata poca attenzione da
parte del Consiglio, perché è uno dei temi centrali del nostro
futuro; stiamo attraversando una società in forte cambiamento e il
percorso da compiere per un'efficace presa in carico dei bisogni
dei cittadini, proprio nel campo della salute e dell'assistenza, è
irto di molti ostacoli. Bene quindi tutte quelle sperimentazioni -
e mi sembra che questa sia proprio una di quelle - che vanno nella
direzione di superare le criticità incontrate, ce ne ha elencate
alcune l'Assessore prima, nel difficile compito di integrazione dei
servizi, ospedale, territorio e strutture territoriali come ha ben
delineato l'Assessore. Le risorse professionali e finanziarie non
sono illimitate, quindi il ricercare, attraverso le
sperimentazioni, le risposte più efficaci alle richieste di aiuto
alle famiglie ci sembra molto giusto: 1.900, le segnalazioni non
sono poche.
Abbiamo chiesto l'audizione in V Commissione perché riteniamo
importante che l'Assemblea regionale sia coinvolta in questo
processo di riorganizzazione delle procedure e dei servizi; il
Consiglio deve indicare attraverso i piani socio-sanitari le
politiche da attivare, quindi ci sembra corretto e opportuno
fornire all'Assemblea consiliare informazioni e coinvolgerla su
questa importante tematica.
L'Assessore ha capito la nostra richiesta, la serietà e la
preoccupazione della nostra richiesta, quindi sono contento che lui
si sia dichiarato disponibile ad incontrare la commissione. Per
questo mi permetto di segnalare due cose a lei e al Presidente
della V Commissione Maquignaz: la prima, sarebbe opportuno - lei ci
ha già dato alcuni dei dati contenuti nella relazione finale - far
giungere ai Commissari qualche giorno prima la convocazione della
commissione la documentazione necessaria per poter interloquire a
ragion veduta con lei e con i tecnici che la affiancheranno; mi
piacerebbe che alla riunione fosse presente anche un rappresentante
degli enti locali, perché in questo campo le comunità locali
giocheranno un ruolo importante. Grazie ancora.
