Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 3245 del 8 febbraio 2024 - Resoconto
OGGETTO N. 3245/XVI - Interrogazione: "Valutazioni sulle
modifiche alla legge regionale 22/10 che riguardano le modalità di
assunzione delle figure professionali di categoria B1".
Bertin (Presidente) -
Punto n. 55.
Risponde il
Presidente della Regione.
Testolin (UV) -
Rispetto a quest'argomento, occorre
ricordare che la Regione ha potestà legislativa primaria in materia
di ordinamento degli uffici e degli enti dipendenti della Regione e
stato giuridico ed economico del personale e che pertanto non è
tenuta a recepire le norme statali.
Detto questo, va ancora ricordato che sia la disciplina statale,
sia la disciplina regionale prevedono che le Pubbliche
Amministrazioni provvedano alle assunzioni attraverso procedure
selettive volte all'accertamento della professionalità richiesta,
oppure mediante avviamento degli iscritti nelle liste di
collocamento. La seconda modalità pertanto non è un obbligo ma una
facoltà delle Pubbliche Amministrazioni, eccezione fatta per le
assunzioni obbligatorie di cui alla legge 68/1999. La disciplina
regionale, diversamente da quella statale, circoscrive però alle
sole figure professionali di categoria A: bidello, accudente,
usciere o fattorino, la possibilità dell'assunzione mediante
avviamento degli iscritti alle liste dei centri per l'impiego, non
ricomprendendo le figure professionali di categoria B1 che, a
titolo esemplificativo, possono essere l'autista, l'aiuto cuoco, il
custode o l'operaio qualificato. Conseguentemente anche il diritto
di precedenza, richiamato nell'interrogazione, trova applicazione
soltanto nei confronti del lavoratore che abbia prestato attività
lavorativa a termine di un periodo superiore a sei mesi presso
l'Amministrazione nei soli profili professionali appartenenti alla
categoria A. La disciplina regionale non ha pertanto recepito in
modo errato e incompleto la disciplina nazionale, bensì ha
semplicemente disciplinato la materia in maniera diversa dal
legislatore statale fin dalla l.r. 45/1995. L'eventuale estensione
della possibilità di assunzione mediante avviamento degli iscritti
nelle liste di collocamento, anche per la categoria B1, o per
alcuni profili della categoria, è un argomento che potrà essere
portato in discussione in un'eventuale revisione della legge
regionale 22/2010 in futuro eventualmente.
Presidente -
Per la replica, la parola al consigliere
Manfrin.
Manfrin (LEGA VDA) -
Spero di sbagliarmi ma mi è sembrato
quasi di leggere una critica implicita a quest'interrogazione, come
se avessimo scritto nel testo che non si è recepito, si è
sbagliato, invece si sarebbe dovuto recepire.
Ci sono stati alcuni passaggi dove si diceva che non c'è
l'obbligo, cosa che è ovviamente nota e quest'interrogazione andava
esattamente in quella direzione, cioè comprendere se vi era
l'intenzione o se vi era un lavoro che si stava formulando per
poter estendere alla categoria B1 le modalità di assunzione, così
come disposte dall'articolo 36 del decreto legislativo 29/1993. È
una questione sicuramente molto tecnica ma anche tendenzialmente
abbastanza semplice, cioè invece di ricomprendere soltanto le
categorie A, come oggi prevede la l.r. 22/2010, estendere alle
chiamate anche la categoria B1, così come avviene nel resto del
Paese. Io non ho compreso se vi è l'intenzione, cioè lei ha detto
che ci sarà la possibilità, ma non abbiamo capito se c'è
l'intenzione, di certo ci sono persone che sono rimaste ovviamente
escluse da alcune graduatorie che sarebbero felicissime di questa
possibilità. È chiaro che se non si è ancora nemmeno abbozzato
l'idea, diventa difficile comprendere come questa potrà essere
realizzata. Prendiamo quindi atto della sua risposta e
verificheremo quale sarà l'intenzione nelle prossime sedute.
Presidente -
Con questo punto all'ordine del giorno
sospendiamo i lavori del Consiglio, che riprenderanno questo
pomeriggio alle ore 15:00 con il punto n. 52 all'ordine del
giorno.
---
La seduta termina alle ore 12:54.
