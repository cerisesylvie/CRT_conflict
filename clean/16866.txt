Classificazione
CACCIA E PESCA


Resoconto integrale del dibattito dell'aula
Oggetto del Consiglio n. 178 del 11 novembre 1998 - Resoconto
SÉANCE DU 11 NOVEMBRE 1998 (MATIN)
OGGETTO N. 178/XI Superamento dei tetti di abbattimento previsti
per la caccia al camoscio e al capriolo. (Interrogazione)
Interrogazione Accertato che è stata chiusa le scorse settimane
la caccia al camoscio e al capriolo;
Ritenuto necessario conoscere se sono stati rispettati i tetti
di abbattimento previsti;
il sottoscritto Consigliere regionale
Interroga
la Giunta per sapere:
1) quanti camosci e quanti caprioli sono stati abbattuti
quest'anno e quanti negli anni 1996 e 1997;
2) quanti camosci risultavano abbattuti alla data del
18/10/1998;
3) nell'ipotesi in cui sia stato superato il "tetto previsto",
cosa si intende fare nel futuro per compensare il maggior numero di
animali uccisi e per impedire che tale fenomeno si ripeta ogni
anno.
F.to: Curtaz
Président La parole à l'Assesseur à l'agriculture et aux
ressources naturelles, Perrin.
Perrin (UV) Per quanto riguarda i dati relativi ai tetti di
abbattimento di quest'anno e degli anni precedenti, per il 1998 per
quanto concerne la caccia al camoscio ci sono stati 780 prelievi su
un tetto che era stato fissato a 726, con più 56 prelievi, per il
1997 741 su 730, con più 11 prelievi, e per il 1996 746 su 730, con
più 16 prelievi.
I dati relativi all'abbattimento dei caprioli sono più
articolati, perché sono divisi in settori; il dato totale è per il
1998 di 196 su 182 previsti, più 14; per il 1997 di 120 su 104, più
16; per il 1996 di 105 su 112, meno 7.
In risposta alla seconda domanda, alla data del 18 ottobre 1998
risultavano abbattuti 704 camosci su 726 per un totale di 22 capi
mancanti.
Il dato che interessava forse all'interrogante riguarda queste
54 unità di camosci che hanno superato il tetto di abbattimento.
Qui due considerazioni sono da farsi; la prima considerazione è che
i tetti di abbattimento sono sempre tenuti leggermente più bassi,
perché per il tipo di organizzazione che abbiamo non è possibile
stoppare immediatamente e quindi arrivare a un numero preciso degli
abbattimenti. Questo per delle ragioni molto semplici, che i
cacciatori sono sul territorio, noi annunciamo con un comunicato
stampa il raggiungimento del tetto e quindi l'impossibilità di
cacciare oltre a questo momento, c'è questo momento di zona franca,
per così dire, mentre i cacciatori sono ancora sul territorio, al
rientro si fa la conta. Questa è l'organizzazione che oggi è
possibile. Bisogna anche dire che queste 54 unità non significano
nemmeno l'1 percento in più, quindi rimane assolutamente
all'interno di questo calcolo che è stato fatto, cioè il prelievo
effettuato passa da un 16 percento a un 17 percento indicativo.
Cosa si può fare per il futuro? Qui abbiamo in ballo il discorso
del piano faunistico venatorio che probabilmente andrà a
determinare dei distretti, quindi un controllo molto più preciso e
più articolato su tutto il territorio, e si potrà fare una
previsione già dei tetti di abbattimento più precisa e anche un
rispetto successivo di questo tetto fissato.
Credo che sia tutto.
Président La parole au Conseiller Curtaz.
Curtaz (PVA-cU) Grazie, Assessore, per i dati che mi ha fornito
con precisione e che mi hanno confermato in un sospetto che avevo,
cioè che rispetto agli scorsi anni lo sfondamento dei tetti di
abbattimento è stato nel 1998 decisamente superiore.
L'Assessore ha fatto riferimento a una percentuale dell'1
percento, ma è una percentuale rispetto al totale dei capi animali
presenti sul territorio della Valle d'Aosta. Se facciamo invece una
percentuale di superamento del tetto rispetto a quanto era
abbattibile, scopriamo che questo sfondamento è intorno al 7-8
percento, che mi sembra piuttosto significativo.
Credo che nel caso in esame, anche in base alle esperienze degli
anni successivi, bastava chiudere la caccia un giorno o due prima,
perché è evidente che quando siamo ai limiti dell'abbattimento si
può già chiudere. Poi arriveranno la sera i cacciatori con i
camosci in più, se però aspettiamo di superare il tetto di
abbattimento per comunicare la chiusura il giorno successivo,
eccetera, è evidente che succedono queste cose.
Condivido e apprezzo l'osservazione che è stata fatta, che con
il prossimo piano faunistico questo controllo dovrebbe essere più
efficace; ritengo anche che sarebbe doveroso per l'Amministrazione
regionale, là dove si verifichino degli abbattimenti, l'anno
successivo tenerne conto, perché se i camosci da abbattere erano
750 in ipotesi e ne abbiamo abbattuti per tutte le ragioni del
mondo - e secondo me anche per un po' di negligenza - 800, l'anno
successivo non se ne abbattono più 750, ma se abbattono 700, in
modo da mantenere sempre un equilibrio in questo modo. Altrimenti
si corre il rischio di fare ingenerare il sospetto che ci sia un
certo lassismo nei confronti dei cacciatori.
