Classificazione
ISTRUZIONE PUBBLICA



Oggetto del Consiglio n. 687 del 10 giugno 2021 - Resoconto
OGGETTO N. 687/XVI - Interpellanza: "Promozione dell'utilizzo
di nuovi libri di testo sul tema della bioetica".
Bertin (Presidente) -
Punto 29 all'ordine del giorno. Per
l'illustrazione consigliere Manfrin, ne ha facoltà.
Manfrin (LEGA VDA) -
Già nella scorsa legislatura avevamo
portato all'attenzione di quest'aula il tema della bioetica e nello
specifico un testo il cui utilizzo è stato consigliato e continua
purtroppo a essere consigliato ai docenti valdostani che vogliono
occuparsi di questa tematica a scuola. La circolare 17.227
dell'Assessorato istruzione, università, ricerca e politiche
giovanili, avente come oggetto "Giornata mondiale della bioetica,
Aosta 19 ottobre 2020" torna infatti a consigliare ai docenti
l'utilizzo del famoso, o forse dovremmo definirlo famigerato, libro
"Primo Syllabus" per l'insegnamento della bioetica ai giovani.
Perché utilizzo il termine famigerato? Perché i temi trattati nel
libro hanno poco o nulla a che fare con la bioetica, ma come sempre
promuovono tematiche relative al pluralismo, alla diversità
culturale o per lo meno, se così vogliamo intendere, questi sono
gli aggettivi utilizzati che, come vedremo, sono decisamente
fuorvianti.
Il tema della giornata mondiale della bioetica dell'anno scorso
era l'articolo 4 della Dichiarazione universale sulla bioetica e i
diritti umani che recita (facciamo ben attenzione):
"Nell'applicazione e nell'avanzamento della conoscenza scientifica,
la pratica medica e le tecnologie a esse associate, i benefici
diretti e indiretti a vantaggio dei pazienti, dei partecipanti alla
ricerca e delle altre persone coinvolte dovrebbero essere estesi al
massimo e dovrebbe essere invece ridotto al minimo qualunque danno
a carico di tali individui". Credo che su questo tema non vi sia
alcun discorso da fare, è assolutamente ineccepibile e si parla,
incentrato su questo tema, della conoscenza scientifica, della
pratica medica e delle tecnologie a essa associate.
Va sottolineato che la circolare citata e che abbiamo citato
nella interpellanza era rivolta alle scuole secondarie di secondo
grado, questo è ben evidenziarlo. Se però lei, Assessore, come
immagino avrà provato a sfogliare il Syllabus e sarà arrivato al
capitolo dedicato al principio numero 4, quindi quello relativo a
ciò che le ho appena letto, il progresso medico e quant'altro, ci
accorgiamo che le unità didattiche a esso collegate sono solamente
due. La prima si chiama "Balli dal mondo", che non so cosa abbia a
che fare con il progresso medico-scientifico, dedicato la fascia
d'età tre-cinque anni, la seconda "Il grande sogno di Pasi e Tat",
dedicato alla fascia sei-dieci anni.
Ora, l'unità didattica musica e balli dal mondo che, come ho
detto prima non, ha alcuna attinenza con la ricerca scientifica,
medica, il progresso tecnologico e quant'altro, non tratta di
bioetica, ma - nemmeno dirlo ad occhi chiusi! - di integrazione
culturale e propone, come immagino lei avrà letto, di realizzare
musiche e balli dei paesi di origine dei bambini stranieri presenti
in classe, vestiti tipici trucco e capigliature dei paesi di
provenienza. Io oggettivamente - uno può essere a favore, contro,
condividere o meno -  però mi chiedo esattamente nel progresso
medico tecnologico e scientifico in quale maniera si può arrivare a
instillare questo principio, nel momento in cui ci si trucca e si
usa la capigliatura tradizionale di un bambino straniero presente
in classe. Nel grande sogno di Pasi e Tat, che è l'altra scheda
didattica che è citata, tra gli obiettivi troviamo la
riabilitazione degli animali che sono vittime di pregiudizi senza
fondamento, interrogazioni su chi è diverso e chi è in pericolo e
si conclude con l'invito, da parte dell'insegnante (c'è proprio
scritto: "l'insegnante deve fare questo") ad adottare un animale
destinato a un laboratorio; un'attività - sgombriamo il campo dagli
equivoci - senza dubbio nobile, ma che non comprendo come possa
integrare lo sviluppo della ricerca scientifica. In effetti quello
che chiediamo con quest'iniziativa è quale attinenza abbia questa
attività con la conoscenza scientifica, la pratica e le tecnologie
associate che, come abbiamo detto, è il vero principio che sta alla
base del numero 4 della dichiarazione universale sulla
bioetica.
Mi piacerebbe anche sapere se qualcuno ha utilizzato queste
unità didattiche per parlare ai propri alunni di bioetica. Bisogna
però anche aggiungere che ho sfogliato, glielo confesso, Assessore,
anche con grande fatica questo testo in maniera integrale, e ho
pensato con orrore a quelle che sono le tematiche che vengono
propinate ai giovani da questo volume. A titolo d'esempio, tanto
per capire quanto è centrato e quanto è utile questo testo, c'è
l'unità 5 dove si parla di un tema sicuramente interessantissimo e
di cui non si parla mai, peraltro: "La roulette russa, i diritti
negati nei centri di accoglienza degli immigrati". Gli obiettivi
didattici che vengono illustrati sono: denunciare le pratiche
inumane e le violazioni dei diritti umani fondamentali ai danni dei
migranti all'interno dei centri di accoglienza degli immigrati! Ora
non so se questo ci spieghi come vengono condotti e trattati i
migranti nelle strutture di accoglienza nel nostro Paese, non ne ho
idea, ma l'obiettivo didattico è quello più divertente:
praticamente viene detto all'insegnante che deve descrivere il lato
nascosto dei centri di accoglienza degli immigrati quali avamposti
dittatoriali legalizzati nei paesi democratici. Non capisco davvero
come possa essere propinato un testo di questo tipo ai ragazzi. C'è
scritto peraltro nella metodologia didattica che i ragazzi
guarderanno un documentario dove viene descritta la tragica
esperienza dei migranti nei centri di accoglienza, l'insegnante con
l'aiuto degli strumenti audiovisivi illustrerà brevemente la vita
nei centri di accoglienza chiarendo - chiarendo!? - che essi sono
anche definiti come luoghi di dittatura legalizzati in un contesto
democratico, cioè l'insegnante gli deve spiegare che i centri di
accoglienza solo luoghi di dittatura legalizzata. Infine, una volta
che l'argomento del testo proposto sarà chiarito, i ragazzi
cercheranno di identificarsi nella situazione dei migranti,
descrivendo le emozioni che proverebbero se si trovassero nella
situazione di essere privati di ogni bene. Mah!
Poi proseguiamo con i temi credo più attinenti alla bioetica.
Nella scheda dell'unità 15 si chiede a dei bambini di tre o cinque
anni se sia giusto rifiutare le cure o smettere di nutrirsi; a
bambini di tre o cinque anni! All'unità 17 invece si chiede, sempre
ai bambini di tre e cinque anni, chi dovrebbe decidere e cosa deve
essere fatto a un bambino molto piccolo, sempre per quanto riguarda
i temi della bioetica. Nell'unità didattica 19 si tratta della
vicenda di Eluana Englaro, che penso sia nota a tutti in quest'aula
e anche al di fuori, e sostanzialmente si chiede ai ragazzi di
entrare nella scelta per la vita o la morte di Eluana Englaro. Gli
si chiede: "Come ti saresti comportato se dopo vent'anni non
avresti più potuto occuparti di Eluana? Cosa avresti deciso per
lei, non sapendo ancora quanto le restava da vivere?". Cioè si
chiede a dei bambini se vogliono far finire una vita, oppure farla
continuare. Secondo domanda: "Se ci fosse la possibilità di un
trattamento sperimentale a alto rischio per la salute del paziente,
anche con alcune probabilità statistiche di successo, avresti o
meno fornito il consenso al trattamento?", mah!
Ancora, all'unità 28 si parla di infibulazione. Non la si
presenta come una pratica oscena e retrograda quale essa è, ma si
chiede, raccontando che cosa è l'infibulazione, come possono essere
conciliate le tradizionali pratiche culturali di un paese con il
rispetto dovuto alla salute di un individuo? Quindi l'infibulazione
è una tradizionale pratica culturale che viene adottata in alcuni
paesi?! Io lo chiederei magari a quelle ragazze che proprio nei
paesi di origine combattono contro questa pratica barbara.
E ancora, si chiede ai ragazzi, unità 41, relativamente ai
bambini stranieri presenti in classe, se sia giusto o meno che
questi bambini ricevano un voto più alto proprio perché sono
stranieri. Si dice: "Siccome lui è straniero, gli diamo un voto più
alto, sei d'accordo?", mah! Si conclude con l'unità 50 e vi leggo
solo il titolo, per carità di patria: "La storia dei musulmani che
salvarono gli ebrei".
Questo è il Primo Syllabus, il libro sulla bioetica che viene
somministrato ai ragazzi a partire dai tre ai cinque anni. Io l'ho
trovato assolutamente inadeguato e vergognoso e con questa
interpellanza, alla luce anche di questi contenuti parecchio
ambigui che spesso nulla hanno a che fare con le tematiche della
bioetica, le chiedo, Assessore, se forse non si abbia l'intenzione
di promuovere l'utilizzo di libri di testo differenti sulle
tematiche della bioetica, che sono sicuramente interessanti e
meritevoli di approfondimento, ma magari con questo testo non
arriveranno sicuramente a una conclusione.
Presidente -
Per la risposta l'assessore Caveri.
Caveri (VdA Unie) -
Devo dire che più che
un'interpellanza è un trappolone, nel senso che le cose che lei ha
detto nell'illustrare l'interpellanza non sono presenti
nell'interpellanza. Lei nell'interpellanza ha fatto un discorso di
tipo generale che poi si è manifestato in quattro domande, quindi
io risponderò alle quattro domande e poi le dirò che cosa penso,
prendendo anche l'impegno di andare a sfogliare questo libro,
perché è del tutto evidente che io ho una risposta degli uffici. La
rappresentazione che lei ha fatto è molto interessante, tenendo
conto che questa è una materia che è stata inserita proprio sulla
base di una riforma del 2019 in tema di quella che ai nostri tempi
veniva chiamata l'educazione civica, perché altrimenti è del tutto
evidente che questo non farebbe parte dell'ordinario curriculum
scolastico.
Personalmente, prima di dare delle risposte puntuali, dico che
la bioetica è una materia molto complessa, è una materia
scientifica dagli aspetti e dalle coloriture morali e anche da
implicazioni politiche, perché è del tutto evidente che temi come
quello del confine fra la vita e la morte -lei ha citato il caso
Englaro - sono molto difficili da comunicare. Lei vedrà dalla
risposta che molti di questi temi sono stati sottoposti
principalmente a ragazzi delle scuole superiori e quindi in quanto
tali immagino che siano comunque in grado, quasi maggiorenni se non
maggiorenni, di poter essere dotati di quegli strumenti critici che
consentono di poter capire.
Quante classi abbiano aderito al progetto summenzionato. Sono
cinque classi della scuola secondaria di secondo grado, una del
liceo classico bilingue, una del liceo artistico, una del liceo
musicale, una dell'ISILTP di Verrès e una dei servizi sociosanitari
del Corrado Gex di Aosta. Quindi questa è la prima rappresentazione
e, come le dicevo prima, sono comunque ragazzi grandi, quindi non
c'è quella preoccupazione che lei aveva giustamente manifestato,
anche perché certi temi trattati con bambini piccolissimi, io anche
come genitore francamente non saprei come approcciarli.
Il Syllabus è stato elaborato da insegnanti valdostani ed è
stato validato da docenti universitari dell'UNESCO Chair in
Bioethics, tradotto in inglese, messo a disposizione della comunità
di docenti non solo della nostra regione, ma anche di altre regioni
italiane e del mondo. L'opera contiene proposte didattiche per
l'insegnamento della bioetica ai giovani di tutti i gradi e ordini
di scuola. Ricordo, ma l'ho già un po' fatto, che la bioetica è una
disciplina a carattere interdisciplinare: c'è la biologia, c'è la
medicina, c'è l'educazione, la formazione, la filosofia, il
diritto.
Come dicevo l'insegnamento deriva da queste famose 33 ore annue
che sono diventate obbligatorie per questa reintroduzione, con la
legge 92 del 2019, dell'educazione civica. La norma da cui discende
l'insegnamento dell'educazione civica dice che "I giovani devono
acquisire la capacità di agire da cittadini responsabili e di
partecipare pienamente e consapevolmente alla vita civica,
culturale e sociale della comunità". Le linee guida che sono state
diramate dal Ministero dell'istruzione sottolineano l'importanza
per i ragazzi di avere "consapevolezza dei diritti inalienabili
dell'uomo e del cittadino, del loro progredire storico, del
dibattito filosofico e letterario". Messa così dal Ministero, come
lei comprenderà, è abbastanza l'umano mondo, tanto per essere
chiari.
Nell'ottica di costruire un curriculum verticale
sull'insegnamento della bioetica che vada a integrare e completare
queste linee guida regionali per insegnamento di educazione civica,
è stato organizzato poi un corso di formazione rivolto a educatori
e docenti di tutti i gradi di scuola, in analogia con quanto la
rete di scuole per la promozione della salute sta facendo per
l'educazione alimentare. Nell'ambito di questo corso di formazione,
i docenti sono stati invitati a sperimentare le proposte didattiche
contenute nel Syllabus, che io a questo punto studierò per capire
le cose che lei ha detto; con molta onestà le dico che mi hanno
preparato una risposta, ma non mi sono dotato del Syllabus.
La giornata mondiale della bioetica, terza domanda, si celebra
ogni anno il 19 ottobre. Il tema della giornata del 2020 è stato
"Benefici e danni" e si è proposto di analizzare l'articolo 4, con
particolare riferimento alla questione connessa alla situazione
pandemica. Nello specifico si è chiesto agli studenti di scuola
secondaria di raccontare come hanno vissuto questo periodo di
isolamento legato all'emergenza sanitaria, attraverso diversi
linguaggi, facendo riferimento alla sfera della crescita personale,
del nuovo metodo di studio con cui si sono confrontati e delle
problematiche relazionali che li hanno coinvolti. Tra l'altro
questi elaborati sono stati presentati nel corso di un seminario in
modalità
online
, che si è tenuto proprio in occasione della
giornata mondiale della bioetica ed è stato diffuso sul canale
YouTube della Regione.
Nello specifico l'unità 14, alle pagine 34 e 35 della seconda
edizione del First Syllabus, allegato in calce alla circolare della
Sovrintendenza, è destinata a studenti di età compresa fra i 15 e i
19 anni, quindi - come dicevo prima - che frequentano la secondaria
di secondo grado e risulta pertinente al tema trattato dal
principio etico della Dichiarazione universale sulla bioetica ed i
diritti umani dell'UNESCO. Si tratta di un bambino che ha avuto un
dilemma sul beneficio o danno nella sperimentazione clinica, nella
medicalizzazione eccessiva, nel sovratrattamento, in contrasto con
la speranza di vita. È chiaro che qui si entra in un tema molto,
molto delicato, però vista l'età di questi ragazzi credo che non ci
siano elementi di preoccupazione, anche se naturalmente dipende poi
da come viene condotta la classe, perché noi sappiamo della grande
responsabilità didattica e morale che gli insegnanti hanno.
Ci sono altri testi che potrebbero essere proposti agli alunni,
con esempi pratici per introdurre la bioetica nella scuola con
linguaggio semplice e chiaro, mantenendo il rigore scientifico. Il
Syllabus è uno fra i tanti supporti a disposizione degli
insegnanti. La Sovraintendenza può o - mi prendo l'impegno - potrà,
perché ovviamente non ho una capacità retroattiva, fornire delle
linee guida. Questo è un tema molto importante che le sottolineo e
che in fondo riguarda anche tutta la scelta dei testi, non solo di
questi libri, nel senso che noi oggi spendiamo circa un milione e
mezzo per l'acquisto dei libri nelle scuole, quindi è una
envelope
mica da ridere, e oggi come oggi la scelta, questo
lo dico non per criticare il mondo della scuola ma anche in un
senso autocritico, talvolta viene fatta esclusivamente dagli
insegnanti, senza delle linee guida della Sovraintendenza. Io credo
che questo sia sbagliato perché, pur lasciando la piena libertà,
bisogna fare in modo che il numero dei libri sia ragionevole, anche
i costi dei libri siano ragionevoli, perché talvolta anche come
papà ho visto l'acquisto di libri che, a mio avviso, apparivano un
po' costosi. Quindi, secondo me, bisogna fare qualcosa di nuovo.
Una di queste cose nuove potrebbe essere, nella primavera del
prossimo anno, cioè prima della scelta dei libri, fare una
manifestazione organizzata dalla Regione in cui gli editori possano
presentare i loro libri e la Sovrintendenza possa avere la
possibilità, in una logica pluralista di scelta di libri, di
proporre preferenzialmente alcuni testi che siano analizzati dai
tecnici. Perché oggi, sia chiaro, la scelta dei materiali didattici
rientra nella competenza degli organi collegiali delle singole
istituzioni scolastiche e in particolare nella responsabilità del
docente e nella sua espressione di libertà di insegnamento, nonché
di autonomia professionale. Quindi qui si tratta di contemperare
due esigenze: da una parte ovviamente mantenere questa autonomia
professionale che fa parte del bagaglio degli insegnanti,
dall'altra però anche avere da parte della Sovrintendenza una
scelta preventiva, che non vuole essere affatto censoria, ma che
possa consentire di individuare una serie di testi, mi riferisco in
particolare al francese, che possono essere utili; noi talvolta
oggi compriamo dei testi in francese che sono di case editrici
italiane, il che ovviamente è un paradosso!
Presidente -
Per la replica il consigliere Manfrin.
Manfrin (LEGA VDA) -
Assessore, sgombro subito il campo
ovviamente da questo sospetto: non ho voluto fare nessun
trappolone. È che in realtà io ho scritto questa interpellanza, poi
mi sono fatto rapire da queste 151 pagine che si leggono così
proprio d'un fiato, e leggendo e approfondendo questo tema ho
inevitabilmente incocciato con queste contraddizioni e quindi ho
voluto comunicargliele in maniera che lei, come so, potrà fare i
dovuti approfondimenti.
Io comprendo perfettamente, e anzi la ringrazio per averci detto
che quello che le abbiamo evidenziato è stato somministrato,
diciamo così, a cinque classi di scuole secondarie. Il problema è
che, come le ho detto, queste attività...! Lei mi parlato
dell'unità 14, l'unica in realtà che parla del principio n. 4 e lo
ripeto: "l'applicazione dell'avanzamento della conoscenza
scientifica, la pratica medica e la tecnologia a esso associati, i
benefici diretti o indiretti a vantaggio dei pazienti, dei
partecipanti", cioè si parla di processo scientifico, tecnologico e
medico. Io mi chiedo come sia conciliabile l'utilizzare, e a questo
punto non so se l'hanno fatto le classi secondarie, vestiti tipici
della cultura di provenienza dei bambini. Non capisco come questo
principio si possa insegnare travestendosi, non l'ho proprio
compreso. Oggettivamente, al netto delle considerazioni sul resto
del testo, non comprendo quali siano le possibilità di poter
trasmettere. Io non sono un insegnante, ma non credo che questo
principio possa passare tramite questo insegnamento; non essendo un
insegnante però mi fido.
Quello che lei ha detto relativamente alla pandemia,
evidentemente non è ricompreso all'interno del testo, allora a
questo punto ci si fa una domanda diversa. Giustamente un testo non
poteva essere così aggiornato da ricomprendere anche la pandemia,
ma allora ha senso l'avere adottato questo testo, se poi in realtà
si utilizzano degli insegnamenti differenti? Questa è una domanda
da farsi! Io so che lei se la farà, perché ha fatto approfondimenti
anche sulle cose che le ho chiesto precedentemente in varie
occasioni, quindi sono certo che questa la farà.
Quello che non vorrei e quello che purtroppo accade spesso è che
si utilizzi la bioetica, l'educazione civica o quant'altro per
trasmettere dei messaggi differenti, perché sarebbe profondamente
sbagliato. È come se, così facciamo un passo a ieri, nel momento in
cui io devo spiegare cosa furono le foibe, utilizzassi un libro
scritto dal presunto storico negazionista di cui abbiamo parlato
ieri e invece non presentassi la storiografia che viene raccontata
quando si celebra la giornata del 10 febbraio. Il pericolo credo
che sia questo e credo che sia un pericolo reale.
Io ovviamente la ringrazio per la sua risposta e la ringrazio se
poi vorrà metterci a conoscenza di quelli che saranno gli
approfondimenti dovuti e cedo la parola al collega Perron.
Presidente -
Per i restanti due minuti il consigliere
Perron, ne ha facoltà.
Perron (LEGA VDA) -
Assessore, ovviamente nelle linee
generali a lei non sfuggirà che, io credo, questi argomenti possono
rientrare nel grande campo del fare politica con altri mezzi. È per
questo che con il collega Manfrin andiamo su questi temi come dei
segugi e come dei mastini, perché questo è quanto sta avvenendo e
non avviene solo qui, avviene a livello mondiale, basta vedere cosa
sta succedendo negli Stati Uniti. Io vengo dal mondo della scuola:
la letteratura, la filosofia già trattano di tutti i temi che
riguardano l'essere umano, a questo serve la letteratura e la
filosofia. Il tema del viaggio, il tema dell'escluso, del diverso:
c'è già tutto e non abbiamo bisogno di ulteriori iniezioni di
queste cose che sono chiaramente di parte e sono una parte che io
lo definisco anche di indottrinamento di tipo politico, perché non
lasceranno spazio ai giovani per avere anche un'alternativa
rappresentata da altre visioni che non siano per forza quella
progressista, per cui la fluidità di genere riguardo le questioni
sessuali, un mondo senza patrie né frontiere, il femminismo
radicale, eccetera. Questo sta avvenendo e stiamo attenti, perché
questa ondata ci arriverà addosso fortissimamente, già si vede
nelle scuole! Io credo che stiamo tirando su anche ragazzi e
ragazze fortemente indottrinati, che guardano veramente il mondo
con l'occhio di chi si sente escluso e sempre discriminato.
Stiamo attenti a questo tipo di politica e quindi noi lo
rileviamo, lo portiamo alla luce e poi saranno i fatti a dimostrare
se abbiamo ragione oppure no. Ma questo rientra - ripeto - nel
grande campo del fare politica con altri mezzi, passando per
l'educazione che è ovviamente fondamentale per i giovani.
