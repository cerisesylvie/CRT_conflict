Classificazione
EDILIZIA
Edilizia residenziale



Oggetto del Consiglio n. 2452 del 11 maggio 2023 - Resoconto
OGGETTO N. 2452/XVI - Interpellanza: "Resistenza in giudizio
a difesa del requisito dell'anzianità di residenza nella regione
per l'accesso ai mutui agevolati nel settore dell'edilizia
residenziale".
Bertin (Presidente) -
Punto n. 33. Per l'illustrazione,
Consigliere Manfrin.
Manfrin (LEGA VDA) -
Cominciando come potrebbe cominciare
il collega Distort che non vedo, potremmo dire "Heri dicebamus"
cioè dicevamo la scorsa volta che c'era appunto questo pericolo,
quest'impugnazione che c'era stata da parte dell'Associazione studi
giuridici sull'immigrazione, un'associazione che mi immagino
particolarmente attiva nel vedere esclusivamente direzionare la
propria azione a favore dell'immigrazione, degli immigrati, a come
migliorare la loro vita e a come poterli mettere a loro agio ogni
volta che arrivano nel nostro Paese - deve essere un duro lavoro ma
giustamente qualcuno lo deve fare - e alla fine una prima sentenza
è arrivata e abbiamo preso atto del fatto che la sentenza dice di
"Accertare e dichiarare il carattere discriminatorio della condotta
tenuta dalla Regione autonoma Valle d'Aosta e per essa dalla sua
Giunta regionale", che consiste appunto dell'aver fatto quella
famosa delibera.
Di cosa parliamo? Di una delibera di Giunta - lo ricordiamo per
chi, come si suol dire, si fosse messo all'ascolto soltanto in
questo momento, che è una delibera che sostanzialmente cosa dice?
Dice che possono accedere ai mutui soltanto delle persone che sono
residenti nella regione da più di cinque anni.
Quindi con questa sentenza si dice: sapete che c'è? Bisogna
aprire a tutti indiscriminatamente. Tu arrivi qui, sei qui da un
giorno e puoi accedere ai mutui, al pari dei Valdostani che,
invece, risiedono qui da molto più tempo.
Su questa sentenza abbiamo potuto prendere atto che c'è stata la
disposizione di modificare la deliberazione in questione,
consentendo ai cittadini e agli stranieri di presentare la domanda
senza che sia necessaria la sussistenza del requisito di residenza
protratta quinquennale, che quindi va eliminato e va fissato un
nuovo termine per la presentazione delle domande, e poi c'è stata
la condanna a pagare all'Associazione studi giuridici per
l'immigrazione la somma di 100 euro per ogni giorno di ritardo.
La cosa positiva è che si è rigettata la domanda risarcitoria
proposta dall'Associazione degli studi giuridici sull'immigrazione,
cioè quest'associazione proponeva che si pagassero... adesso non mi
ricordo più se erano 36 o 56 mila euro. Sostanzialmente tutte le
persone che erano state discriminate dovevano avere 36 o 56 mila
euro ciascuna, appunto per il fatto di essere discriminate. Voi
immaginate con quale meravigliosa associazione ci troviamo ad avere
a che fare.
Oltre a questo, c'è stato anche un rinvio alla Corte
Costituzionale per stabilire se questa disposizione sia coerente
con la Costituzione; io immagino che venga evocato l'articolo 3
della Costituzione, ovvero quello che stabilisce l'uguaglianza.
È curioso che quando si stabiliscono questi criteri e quando ci
si richiama a questi criteri però - faccio un esempio su tutti -
non si stabilisca la condotta discriminatoria, per esempio, quando
si danno gli aiuti.
Che so, il Bonus Social che si è varato prevedeva un limite di
reddito, e quindi si dice: "Tutti quelli che sono al di sotto dei
12.500 euro di Isee" - adesso non mi ricordo più, una cosa di
questo tipo - "Non possono accedere a quest'aiuto".
Mi stupisce che non ci siano persone che, a questo punto,
dicano: "Eh no, è discriminatorio, perché non si permette a quelli
che hanno un milione di euro di Isee di poter chiedere il Bonus
Social, perché discriminare le persone in questa maniera? "
Qui viene più o meno da fare lo stesso pensiero, cioè
sostanzialmente si dice: "No, ma devono accedere tutti, a
prescindere dalla loro natura".
Io credo che nella scorsa seduta lei, Presidente, abbia
evidenziato e abbia dato delle motivazioni anche solide rispetto a
quella che era l'impostazione, io però ho fatto un lavoro, molto
semplice però un lavoro che ritengo interessante, cioè sono andato
a vedere per esempio come sono organizzate le altre Regioni, o le
Province autonome; ho preso alcuni esempi del Nord e Centro Italia
per uniformità di giudizio.
Sono andato a vedere come accade in altre regioni e ho scoperto
che per accedere ai mutui in altre regioni, per esempio in
provincia di Trento bisogna avere almeno tre anni di residenza in
via continuativa. In provincia di Bolzano bisogna avere almeno da
cinque anni la propria residenza o il posto di lavoro nella
provincia.
In regione Lombardia il limite è di cinque anni, in regione
Toscana - perché qui abbiamo parlato solo di regioni che, a parte
Bolzano che ha un Governo autonomista/coabitazione con il Partito
Democratico, ma la Lombardia e Trento sono le regioni in mano a
quei brutti e cattivi che sono i soggetti del centrodestra tra cui
ovviamente la Lega - in regione Toscana bisogna essere residenti da
almeno cinque anni. Allora è la stessa cosa, anche in Toscana,
anche la rossa Toscana che è una tradizione, democratica di
accoglienza e tutto, anche qui bisogna avere cinque anni di
residenza.
Nel Friuli, e credo che questo sia importante, così leggo in
maniera o completa, "Possono presentare la domanda persone
maggiorenni che siano cittadini italiani o cittadini di Stati
appartenenti all'Unione Europea, loro famigliari o cittadini
extracomunitari, titolari di permessi di soggiorno Cie per
soggiorni di lungo periodo o titolari di permessi di soggiorno di
durata non inferiore a un anno che, con riferimento agli otto anni
precedenti alla data di presentazione della domanda, siano stati
anagraficamente residenti nel territorio regionale per almeno 5
anni anche non continuativi; quello che è invece inserito nella
legge è un criterio ancora meno restrittivo, qui si limita a
soltanto gli ultimi 8 anni, quindi tu puoi, nei 50 anni di vita,
aver fatto cinque anni continuativi e questo è concesso. Qui si
limita agli ultimi otto anni.
Questi sistemi e questi requisiti sono in vigore in tutte le
regioni; quello che mi colpisce particolarmente è che questi
sistemi sono in vigore e queste associazioni attaccano soltanto
alcune Regioni, come era successo per esempio sul Bando affitti,
dove i requisiti erano identici. Abbiamo messo gli stessi
requisiti, anzi, avevamo messo 4 anni, quindi direi che a fronte di
questo la richiesta è d'obbligo, quindi è giusto, si può
soccombere, ma dall'altra parte la richiesta è quella di capire se
vi sia l'intenzione di resistere in giudizio al fine di mantenere
in vigore la deliberazione in Giunta citata in premessa.
Ora io poi non mi sono confrontato con il collega Sammaritani e
non so se questo possa inficiare o possa essere considerato un
errore materiale, ma credo che, nell'elaborare le valutazioni, la
Corte che ha esaminato e che ha prodotto questa sentenza abbia
commesso un grave errore, perché se viene letto il dispositivo, e
la ringrazio Presidente per averlo fatto trasmettere, si dice che
con riferimento alle domande proposte dall'Associazione per gli
studi giuridici sull'immigrazione, aventi ad oggetto la previsione
di cui all'articolo 12 comma 1 lettera A dell'allegato B della
deliberazione di Giunta regionale della Valle d'Aosta n. 531, che
riproduce - e qui credo che sia il passaggio più illuminante - il
contenuto dell'articolo 80 della legge regionale Valle d'Aosta n.
3/2023. Non è la legge 3/2023, è la legge 3/2013!
Quindi qui come hanno approfondito questa questione io non lo
so, e non l'hanno scritto una volta soltanto, perché anche a
seguire il dispositivo, si legge: "Dichiara rilevante e non
manifestamente infondata la questione di legittimità costituzionale
dell'articolo 80 della legge regionale della Valle d'Aosta n.
3/2023, quindi si cita più e più volte il fatto che la legge in
questione sia la 3/2023 e non la 3/2013!
Ma con quale attenzione è stata esaminata questa legge?
Io spero che questo possa essere un motivo anche per poter fare
ricorso e che ci fornisca una possibilità.
Quindi io con quest'interpellanza Presidente le chiedo, sperando
di ricevere una risposta positiva, la volontà e l'intenzione
appunto di resistere in giudizio, al fine di mantenere la
deliberazione di Giunta citata.
Presidente -
Per la risposta, il Presidente della
Regione.
Testolin (UV) -
L'ordinanza del Tribunale di Torino è
stata pronunciata il 17 aprile 2023 e i primi effetti della
decisione avverranno quindi entro i sessanta giorni, ovvero entro
il 16 di giugno prossimo per chiudere il periodo lasciato a
disposizione dell'Amministrazione per adeguarsi alla sentenza.
Il Governo regionale, di concerto con l'Avvocatura e altre
strutture competenti dell'Amministrazione, sta quindi procedendo in
una valutazione complessiva dell'ordinanza in questione che ha
accolto parzialmente le istanze dei ricorrenti, sottoponendo anche
al vaglio della Corte dei conti l'articolo 80 della legge regionale
3/2013 evidentemente, quindi alla luce di questo, al momento stiamo
valutando il prosieguo di quelle che dovranno essere le iniziative
in merito al discorso che stiamo affrontando.
Presidente -
Per replica, consigliere Manfrin.
Manfrin (LEGA VDA) -
Non posso ovviamente dichiararmi
soddisfatto per la risposta, perché evidentemente mi aspettavo o
una risposta in senso positivo o una risposta in senso negativo,
quindi o si decide di resistere in giudizio contro una sentenza che
io ritengo assolutamente ingiusta, oppure si decide di no e quindi
si riconosce di aver sbagliato.
Rimaniamo ai fatti, sostanzialmente oggi quello che questa
Giunta e questa maggioranza si sono visti imputare è di essere dei
discriminatori; questa maggioranza e questa Giunta hanno
discriminato, sono stati ovviamente discriminatori nei confronti
dei soggetti che sono residenti da meno di cinque anni, e, così
come questa sentenza cita, lo sono stati il collega Guichardaz e il
collega Padovani. Il collega Guichardaz che fa parte di questa
Giunta che ha votato questa delibera e il collega Padovani che
sostiene questa maggioranza, gli stessi colleghi Guichardaz e
Padovani che scrivevano delle calde lettere di soddisfazione quando
la stessa sentenza veniva posta sul Bando Affitti che la Giunta
Spelgatti aveva promulgato.
Non ho visto sinceramente dei commenti sui rispettivi social e
quindi credo che probabilmente o hanno cambiato idea o forse il
fatto di essere in una maggioranza, val bene il prezzo da pagare, è
il pedaggio, e si può anche dire di essere razzisti, l'importante è
governare, perché credo che questo sia.
Credo che sia giusto però ricordare le parole che hanno
pronunciato i due colleghi, diceva il collega Jean-Pierre
Guichardaz: "La malattia che questi moderni untori vogliono
diffondere non è più tanto strisciante, è ormai palesata: germi di
odio e rancore contro una parte della popolazione colpevole di non
essere nata qua e di non aver avuto le stesse opportunità di
partenza dei vari Manfrin e Spelgatti. Prendersela con gli
extracomunitari è come sparare contro la Croce Rossa, è la cosa più
facile e al tempo stesso più vile che ci sia, è la solita strategia
di chi continua a parlare alla pancia di migliaia, tanti,
tantissimi purtroppo, cittadini stremati dalla crisi economica ma
anche morale, trattandoli come dei polli da batteria a cui far
digerire qualunque schifezza per un po' di consenso". Benvenuto nel
nostro mondo collega Guichardaz.
Diceva anche Padovani: " Il Tribunale di Torino" - guardi, è
perfettamente sovrapponibile, potrebbe copiarlo e incollarlo anche
oggi - "Il Tribunale di Torino ha sancito che il bando per
l'attribuzione dei contributi per gli affitti della Giunta
leghista" - sostituisca solo Giunta leghista con Giunta
democratica, progressista, come vuole - " É discriminatorio,
ordinando alla Regione di riaprire il bando o di indirne uno nuovo,
nel caso le somme siano già state stanziate modificando i
requisiti. In base a queste disposizioni discriminatorie, il
Tribunale ha anche stabilito che la Regione dovrà pagare
l'Associazione studi giuridici sull'immigrazione 100 euro per ogni
giorno di ritardo nell'adempimento dell'obbligo di revisione del
bando, a decorrere dal trentesimo giorno successivo alla notifica"
- pensi, non deve neanche modificare le cifre perché sono uguali,
il giorno è uguale, le cifre sono uguali, è tutto uguale, basta
solo modificare la Giunta (è la sua) e la maggioranza (è la sua) -
"Oltre a rimborsare le spese processuali liquidate in 15 mila euro.
Insomma" - concludeva lei, collega Padovani - "Per citare una
campagna nata sui social:
Odiare ti costa
e in questo caso
la politica d'odio, portata avanti dalla Lega" - sostituisca con
Partito Democratico o qualsiasi gruppo di cui lei faccia parte -
"Costerà a tutti noi tanti soldi".
Lo può copiare e incollare, se ha bisogno glielo mando io, visto
che l'ho scaricato.
