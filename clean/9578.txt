Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 658 del 5 luglio 1989 - Resoconto
OGGETTO N. 658/IX - LEGGE REGIONALE 12 AGOSTO 1987, N. 78. -
NOMINA DEI RAPPRESENTANTI DELLA REGIONE VALLE D'AOSTA NEGLI ORGANI
SOCIALI DELLA S.p.A. ISTITUTO DI CREDITO VALDOSTANO.
PRESIDENTE: Ha chiesto la parola l'Assessore alle Finanze,
Voyat; ne ha facoltà.
VOYAT (UV):
Il Consiglio regionale è chiamato a designare
7 membri del Consiglio di amministrazione e 3 membri del Collegio
sindacale dell'Istituto di Credito Valdostano. Dei 7 membri del
Consiglio di amministrazione uno sarà il Presidente ed uno sarà
designato dall'opposizione. Ad occupare uno degli altri 5 posti
disponibili sarà designato un tecnico dell'Assessorato alle
Finanze, che lo dovrà lasciare quando nell'Istituto di Credito
Valdostano entrerà un'altra banca.
La Giunta propone i seguenti nominativi:
per il Consiglio di amministrazione:
-. Giansoldati Silvano, presidente;
-. Vitali Sergio, consigliere;
-. De Vecchi Roberto, consigliere;
-. Ricco Raffaele, consigliere;
-. Baccega Mauro, consigliere;
-. Torrione Gianni, consigliere;
per il Collegio sindacale
-. Piaggio Giuseppe, presidente;
-. Gorrex Germano, membro effettivo;
-. Garbi Adolfo, membro supplente.
PRESIDENTE:
Ricordo che i requisiti dei designandi sono
quelli previsti dall'articolo 1, lettera b, dello statuto della
banca e quelli riportati dal D.P.R. 27.06.1985, n. 350.
All'articolo 2 del decreto citato si dice:
"1) Il presidente del consiglio di amministrazione di enti
creditizi (salvo quelli del successivo art. 3) deve essere scelto
secondo criteri di professionalità e competenza fra persone che
abbiano maturato una esperienza complessiva di almeno un triennio
attraverso l'esercizio di:
a) attività di amministrazione, direzione o controllo presso
società ed enti del settore creditizio, finanziario e assicurativo,
ovvero funzioni dirigenziali in pubbliche amministrazioni aventi
attinenza con i predetti settori;
b) attività di amministrazione, direzione o controllo in enti
pubblici o in imprese pubbliche e private aventi dimensioni
adeguate a quelle dell'ente creditizio presso il quale la carica
deve essere ricoperta;
c) attività professionali in materia attinente al settore
creditizio, finanziario e assicurativo, o attività di insegnamento
universitario in materie giuridiche od economiche.
2) La disposizione di cui al precedente comma 1 si applica anche
all'amministratore delegato ed ai membri di organi collegiali"
e quindi, nel caso in specie, ai membri del consiglio di
amministrazione.
Tali requisiti dovranno poi essere forniti al consiglio di
amministrazione, che valuterà la compatibilità dei requisiti di
ciascun designato con quelli prescritti dall'articolo 2 decreto n.
350.
Si procederà con tre votazioni: la prima per designare i membri
del consiglio di amministrazione, la seconda per la designare il
presidente e la terza per designare il collegio sindacale.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Io credo che sul problema delle nomine,
non solo di questo istituto di credito, ma di tutte quelle che
interessano la Regione in varie società, si debba studiare un
meccanismo diverso da quello che seguiamo adesso e che è
sostanzialmente di lottizzazione molto spicciola. In altre regioni
già esistono delle procedure ben precise e nulla vieta che anche
nella nostra, sia pure in assenza di una legge di disciplina, si
possa prevedere una procedura che sia un pochino più trasparente e
meno lottizzata. Perché, ad esempio, non prevedere una sorta di
avviso pubblico per le persone che possono essere interessate e che
hanno i requisiti per ricoprire questa carica e poi...
(...Interruzione del Presidente Rollandin...)
... Non è detto, però possono emergere delle proposte, dei
nominativi e delle disponibilità competenti difficilmente
accertabili con la logica attuale (tanti alla maggioranza, tanti
alla minoranza e all'interno della maggioranza o della minoranza
ogni partito si sceglie i suoi), che segue un metodo che non
consente di mettere in primo piano gli elementi di competenza.
Mi rendo conto che in questo caso alcune scelte sono già state
fatte e probabilmente è difficile optare per un rinvio, credo però
che il Consiglio dovrebbe assumersi l'impegno di rivedere questi
meccanismi che a mio avviso, non solo in questo caso ma in tutta
una serie di nomine, non sono certamente ideali.
Vorrei evidenziare anche un altro problema che si frappone come
un ostacolo molto grosso all'approvazione della proposta così come
essa è stata formulata dall'Assessore alle Finanze. Ho sentito che
fra i membri del Consiglio di amministrazione è stato proposto un
dirigente dell'Amministrazione regionale. Io credo che ciò sia in
contrasto con la legge regionale che disciplina i compiti dei
dipendenti regionali.
La lettera g) dell'articolo 130 della legge 26 luglio 1956 dice
esplicitamente:
"I dipendenti dell'Amministrazione regionale devono astenersi
dall'assumere la carica di amministratore, di consigliere di
amministrazione, di commissario di sorveglianza o altre consimili
in società costituite a scopo di lucro".
Si dice anche che a queste disposizioni si può derogare soltanto
per una serie di casi disciplinati dall'articolo 134, che
riguardano società cooperative ed istituzioni pubbliche di
assistenza e beneficenza, o altri enti pubblici locali...
(...Interruzione...)
... No, no, non si tratta di un ente locale, ma di una società
per azioni; questa è una società per azioni e quindi, ai sensi di
legge, non è possibile che nel consiglio di amministrazione sia
presente un dipendente dell'Amministrazione regionale.
Poiché non si tratta dell'unico caso in cui si pone questo
problema, ritengo opportuno cogliere l'occasione per sollevarlo
ufficialmente e chiedo al Presidente del Consiglio di andare a
fondo e di esaminarlo nelle forme dovute, in sede di Conferenza dei
Capigruppo o di Commissione, perché sicuramente si ravvisa un
contrasto tra determinate proposte o situazioni messe in atto e la
legge regionale, che peraltro è molto chiara e dice di astenersi
dall'assumere la carica di amministratore, di consigliere di
amministrazione e di società costituite a scopo di lucro. Tale
affermazione è categorica e non ammette scappatoie ed una società
per azioni è certamente una società di questo genere.
Credo quindi che la proposta di inserire tra i nominativi
candidati a divenire membri del consiglio di amministrazione della
nuova banca un dirigente dell'Assessorato alle Finanze non possa
essere accolta da parte del Consiglio, perché c'è questo ostacolo
invalicabile.
Vorrei fare ancora un'altra considerazione sul rapporto tra
maggioranza e opposizione all'interno del consiglio: su 7
nominativi da nominare, vi è un rapporto di 6 a 1...
(... Interruzione ...)
... Sono 5, però anche il 6° viene indicato dalla maggioranza ed
infatti su 7 disponibili 6 sono indicati dalla maggioranza ed 1
dalla minoranza. Ancora una volta il rapporto è del tutto
squilibrato anche rispetto ai rapporti reali presenti all'interno
del Consiglio e quindi è inaccettabile da parte nostra.
Tuttavia, al di là del rapporto fra maggioranza e minoranza, c'è
un problema di fondo che concerne il modo in cui noi facciamo
queste designazioni Torno a ripetere che il problema fondamentale
non è "tanti da una parte e tanti dall'altra"; il vero problema sta
nel vedere quali sono i requisiti, quali sono le qualità delle
persone e come emergono le proposte, perché il metodo che seguiamo
adesso, a mio avviso, è del tutto inaccettabile.
Ultima osservazione: il Presidente del Consiglio ha letto una
serie di norme, tra le quali ce n'è una che impegna il Consiglio ad
accertare, nella deliberazione, che le persone abbiano determinati
requisiti. Ora io chiedo come facciamo noi a dire in questo
momento, sulla semplice base di nominativi che sono stati proposti
e di cui non conosciamo nessun elemento curricolare, che questi
requisiti ci sono o non ci sono, specie per il presidente, anche se
ciò vale pure per gli altri. Come facciamo a dire che questi
requisiti ci sono o meno, se non abbiamo visto il curriculum o le
credenziali delle persone ed in particolare di quella che viene
nominata presidente?
Io ritengo che ci troviamo di fronte a grosse difficoltà
rispetto a queste proposte, per cui, se fosse possibile, proporrei
di rinviare questo argomento a settembre, in modo da poter
esaminare le varie proposte e vedere se sono compatibili con i
requisiti previsti. Ricordo che ci sono delle direttive CEE ben
precise, tant'è che noi, nella legge regionale 8 maggio 1986 n. 22,
abbiamo dovuto recepire la direttiva CEE del 12 dicembre 1977 n.
780 che richiede precisi requisiti (possesso da parte delle
persone, alle quali per legge o per statuto spettano poteri di
amministrazione, di requisiti ed esperienze adeguate all'esercizio
delle funzioni).
Io credo che questi requisiti vadano vagliati dal Consiglio
regionale e non dal consiglio di amministrazione, cioè da persone
che sostanzialmente sono già state nominate.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Riprendo due questioni. La prima: siamo una
Regione che sul rispetto delle minoranze ha fondato tutta la sua
storia, ma non mi pare che in questo Consiglio ci si ricordi sempre
di questa storia.
Il Consigliere Riccarand diceva prima che su 7 designazioni, 6
sono della maggioranza. In realtà le designazioni sono
complessivamente 12 (7 membri del consiglio di amministrazione, 3
revisori dei conti e 2 supplenti) e alla minoranza ne viene
riservata una sola. Tuttavia, anche riferendoci solo ai 7 membri
del consiglio di amministrazione, dobbiamo dire che gli 8
Consiglieri della minoranza sono più del 20%, il che porterebbe a 2
designazioni da parte della minoranza, su 7. Se volete il calcolo
esatto...
(...Interruzione del Presidente Rollandin...)
No, no, no. Ti dico soltanto che non si rispetta la minoranza;
tutto lì..
(...Interruzione del Presidente Rollandin...)
... A proposito della proporzionale pura c'è da dire che non si
rispetta la minoranza, ma non si rispetta neanche la maggioranza,
perché..
(...Interruzione del Presidente Rollandin...)
... No, non glielo lascio dire, perché ho la parola e dico
quello che ritengo opportuno dire.
In questi giorni gli organi di informazione continuano a
ripetere: "La Giunta ha approvato la legge elettorale", mentre la
Giunta in questo Consiglio non approva le leggi. La prima domanda
che facciamo in tutti i concorsi è: "Chi ha il potere
legislativo?". Se qualcuno ci dice: "La Giunta", lo bocciamo;
invece i nostri organi di informazione regionale continuano a dire:
"La Giunta ha approvato la legge sulle elezioni..."...
(...Interruzione del Presidente Rollandin...)
No, no, questo l'ho sentito ieri sera al TG3. La Giunta approva
i progetti che verranno discussi dal Consiglio, che detiene il
potere legislativo e che approverà le leggi...
(...Interruzione del Presidente Rollandin...)
Allora, anche se in questo Consiglio c'è una maggioranza con la
lingua tagliata, per cui si fa carico solo a pochi Consiglieri di
minoranza di tenere vivo il dibattito, noi riteniamo di dover
sostenere i principi in difesa di tutto il Consiglio e non soltanto
della minoranza. Pertanto non chiediamo e non esigiamo niente, ma
sottolineiamo che, anche in base ai rapporti numerici, sarebbe
stato opportuno riservare almeno 2 dei 7 posti alla minoranza,
anche se poi ovviamente la maggioranza ha dalla sua parte la forza
dei numeri.
Seconda osservazione. Dopo aver sentito le designazioni, anche
noi riteniamo opportuno disporre di una legge che regolamenti i
criteri per la scelta di questi nominativi. Non vogliamo fare
osservazioni particolari, perché conosciamo i
curricula
di
buona parte dei candidati e penso che siano noti a molta parte
della popolazione valdostana. Tuttavia, se ci è consentita una
battuta, più che il consiglio di amministrazione del Crédit
Valdôtain o della Banca Regionale Valdostana, questo ci sembra
essere il consiglio di amministrazione di
Casa Serena
,
rifugio per politici in pensione.
Comunque noi abbiamo esaminato le vostre proposte ed ora
vogliamo sapere se avete qualcosa da dire rispetto alle nostre:
rivedere il numero di questa distribuzione e procedere attraverso
criteri particolari che prendano in serio esame i "curricula" dei
candidati e non diano luogo ad una lottizzazione politica.
PRESIDENTE:
Ha chiesto la parola l'Assessore alle Finanze,
Voyat; ne ha facoltà.
VOYAT (UV):
Noi confermiamo le nostre proposte e, in
merito alle osservazioni del Consigliere Riccarand sulla
designazione di un funzionario dell'Assessorato alle Finanze a
membro del consiglio di amministrazione della banca regionale,
diciamo che a nostro parere tale designazione è attinente alle sue
funzioni, specie in questo momento che l'istituzione è ancora in
una fase di transizione. Riteniamo che la cosa possa essere
superata se c'è un incarico o una designazione da parte del
Consiglio regionale.
E' vero quanto dice il Consigliere Riccarand in merito alla
questione del
curriculum
, ma noi riteniamo che esso possa
essere presentato anche in un tempo successivo, perché la legge
prevede in modo esplicito che il controllo sulle nomine venga fatto
in primo luogo dal consiglio di amministrazione della banca ed in
un secondo luogo dalla Banca d'Italia. Si ritiene, pertanto, che il
Consiglio regionale debba procedere solo alla designazione, perché
i controlli definitivi devono essere fatti dai due organi
citati.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Assessore, io credo che questo modo di
interpretare le leggi, in base al quale tutto è molto soggettivo,
non sia accettabile, perché la legge ha una sua oggettività e
quando dice che un dipendente dell'Amministrazione regionale deve
astenersi dal partecipare al consiglio di amministrazione di una
società a scopo di lucro, non fa eccezioni per le designazioni del
Consiglio o della Giunta e non cambia assolutamente nulla, anzi si
tratta della stessa cosa; per cui invito formalmente il Presidente
del Consiglio a trovare la sede in cui verificare questa
circostanza, perché, a mio avviso, essa è in contrasto con la legge
regionale. Sotto questo aspetto siamo in presenza di una difficoltà
insormontabile.
L'Assessore dice che sarà poi il consiglio di amministrazione a
verificare al suo interno se ci sono i requisiti richiesti. In
realtà in calce all'iscrizione dell'oggetto io leggo
testualmente:
"... il Consiglio dovrà accertare nelle deliberazioni che, in
base alle lettere b) e c) della L.R. 8.05.1986, n. 22, le persone
come sopra generalizzate, alle quali spettano ai sensi dello
Statuto della costituenda Istituzione creditizia regionale, poteri
di amministrazione e di controllo, siano in possesso di una
adeguata
esperienza all'esercizio delle funzioni
connesse...".
Siamo noi, cioè, a dire nella deliberazione in
cui li nominiamo...
(...Interruzione dell'Assessore Voyat...)
... Sì, ma voi dite dei nominativi, alcuni dei quali conosciamo,
ma un conto è conoscere la persona ed altro conto è conoscerne il
curriculum. In particolare, specie per chi viene proposto come
presidente, dobbiamo avere un pezzo di carta in cui si dice che
quella persona ha fatto questo e quest'altro..., così come è
prescritto da determinate leggi. Fateci avere quindi questa
documentazione, così poi il Consiglio potrà poi dire qualcosa,
altrimenti come fa a dire che ci sono i requisiti?
PRESIDENTE:
Ha chiesto la parola il Consigliere Tonino; ne
ha facoltà.
TONINO (PCI):
Io propongo il rag. Giancarlo Civiero.
PRESIDENTE:
A questo punto ricapitolo le designazioni e la
procedura delle votazioni.
Con la prima scheda vengono votati i 7 membri del consiglio di
amministrazione, compreso il presidente, dei quali ripeto le
designazioni:
- Vitali Sergio
- De Vecchi Roberto
- Torrione Gianni
- Baccega Mauro
- Ricco Raffaele
- Civiero Giancarlo
- Giansoldati Silvano.
La seconda scheda, invece, che ha una sola linea, serve per la
votazione del presidente, che avverrà successivamente.
La terza scheda serve per la nomina dei rappresentanti della
Regione nel collegio sindacale del Crédit Valdôtain. Ripeto i
nominativi dei designati:
- Piaggio Giuseppe, sindaco effettivo (presidente)
- Gorrex Germano, sindaco effettivo
- Garbi Adolfo, sindaco supplente.
In questo caso è prescritta l'iscrizione alle liste speciali dei
sindaci e dei revisori dei conti.
Come è già stato da me enunciato, nonché indicato dai
proponenti, esento i colleghi Consiglieri dallo scrivere nome,
perché il cognome già ci consente di identificare il candidato.
Ha chiesto la parola il Presidente della Giunta, Rollandin; ne
ha facoltà.
ROLLANDIN (UV):
Je voudrais seulement ajouter mon opinion
sur les problèmes posés par M. Riccarand à propos de la
partécipation d'un fonctionnaire régional à l'intérieur des membres
du conseil d'administration.
Ce problème n'est pas nouveau: l'interprétation courante de la
loi n° 130 prévoit que l'interdiction est prévue pour la
partécipation dans d'autres sociétés qui pourraient aller contre
les intérêts de l'Administration.
Vous savez qu'il y a des lois qui prévoient que dans le conseil
d'administration ne soient pas nommés des employés régionaux ou des
Conseillers régionaux; évidemment dans ces cas on ne peut rien
faire, mais autrement (et je l'ai demandé aussi au secrétaire
général et au responsable du bureau du personnel) l'interprétation
qu'on a toujours donné prévoit que, dans l'intérêt de
l'Administration régionale , on peut nommer même des employés
régionaux. Sans doute cette partécipation aux différents conseils
d'administration n'est pas prévue pendant les heures de travail,
bien sûr. Il s'agit d'une possibilité en plus.
PRESIDENTE:
Rassicuro il Consigliere Riccarand che sarà
mia cura approfondire in seno all'Ufficio di Presidenza quanto da
lui sollecitatomi, interessando eventualmente anche gli organi più
competenti, come le Commissioni permanenti o la Conferenza dei
Capigruppo. Questo approfondimento avrà per oggetto anche una
valutazione sull'articolo 44 del testo coordinato sull'ordinamento
dei servizi regionali, per la quale chiederemo i pareri degli
esperti.
Ha chiesto la parola il Consigliere Riccarand; ne ha
facoltà.
RICCARAND (NS):
Mi sembra che questo problema non possa
essere superato solo sulla base di una semplice prassi corrente, ma
debba essere verificato col supporto di pareri autorevoli anche a
livello legale.
L'altro problema che avevo posto era quello dei requisiti. Io
ripeto che, siccome c'è una precisa legge che prevede determinati
requisiti per i consiglieri di amministrazione in un istituto di
credito ed in particolare per il presidente e siccome noi dobbiamo
dare atto di aver verificato questi requisiti, io propongo che la
nomina dei membri del consiglio di amministrazione venga fatta oggi
pomeriggio e che nel frattempo sia trasmessa a tutti i Consiglieri
la documentazione riguardante i nominativi proposti per il
consiglio di amministrazione ed in particolare per la figura del
presidente, in modo che noi possiamo avere effettivamente sottomano
questi dati. Credo che non ci sia niente che impedisca di votare
oggi pomeriggio, in modo che nel frattempo, in particolare per
quanto riguarda il presidente, sia fatta pervenire una
documentazione che attesti la conformità dei suoi requisiti
rispetto a quelli previsti dalla legge.
PRESIDENTE:
Ha chiesto la parola l'Assessore alle Finanze,
Voyat; ne ha facoltà.
VOYAT (UV):
Noi non siamo d'accordo e torniamo a ripetere
che dobbiamo fare le designazioni, che saranno accompagnate dai
curricula
delle persone indicate. I controlli saranno poi
svolti dai due organi già citati, cioè dal consiglio di
amministrazione della banca regionale e dalla Banca d'Italia.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Siccome la mia proposta è una formale
richiesta di rinvio ad oggi pomeriggio, chiedo che il Consiglio si
esprima su questa proposta, che non impedisce in nessun modo la
regolare prosecuzione dei lavori e la nomina del consiglio di
amministrazione, ma ci permette di acquisire la documentazione
necessaria.
Presento quindi una formale mozione d'ordine di rinvio ad oggi
pomeriggio della votazione di questo organismo.
PRESIDENTE:
La richiesta di sospensiva è già stata
illustrata dal Consigliere Riccarand, ma tale richiesta è stata
respinta dall'Assessore alle Finanze, in rappresentanza della
Giunta.
Se nessuno chiede la parola, pongo in votazione la richiesta di
sospensiva.
ESITO DELLA VOTAZIONE
Presenti: 33
Votanti: 33
Favorevoli: 8
Contrari: 25
Il Consiglio non approva
PRESIDENTE:
Il Consiglio è chiamato ora a pronunciarsi,
con votazione a schede segrete, sulla nomina dei rappresentanti
della Regione all'interno del Consiglio di Amministrazione
dell'Istituto di Credito Valdostano.
VOTAZIONE A SCRUTINIO SEGRETO
ESITO DELLA VOTAZIONE
Presenti: 35
Votanti: 35
Schede valide: 35
Schede bianche: 1
Hanno riportato voti:
- Torrione Gianni: 29
- Giansoldati Silvano: 27
- Vitali Sergio: 27
- Ricco Raffaele: 26
- De Vecchi Roberto: 24
- Baccega Mauro: 21
- Civiero Giancarlo: 21
- Pedrini: 2
- Magnani Noya: 1
- La Ganga: 1
- Muti: 1
PRESIDENTE:
Il Consiglio è chiamato a pronunciarsi, con
votazione a schede segrete, sulla designazione del Presidente del
Consiglio di Amministrazione dell'Istituto di Credito
Valdostano.
VOTAZIONE A SCRUTINIO SEGRETO
ESITO DELLA VOTAZIONE
Presenti: 33
Votanti: 33
Schede nulle: 1
Schede valide: 32
Schede bianche: 2
Voti nulli: 3
Hanno riportato voti:
- Giansoldati Silvano: 26
- Torrione Gianni: 1
PRESIDENTE:
Il Consiglio è chiamato a pronunciarsi, con
votazione a schede segrete, sulla designazione dei rappresentanti
della Regione nel Collegio Sindacale.
Dal momento che il Collegio Sindacale non ha una connotazione
propriamente politica e sempreché nessuno abbia obiezioni in
merito, io proporrei di votare al posto.
Ricordo le designazioni: Piaggio Giuseppe, presidente; Gorrex
Germano, membro effettivo, e Garbi Adolfo, supplente.
VOTAZIONE A SCRUTINIO SEGRETO
ESITO DELLA VOTAZIONE
Presenti: 31
Votanti: 31
Schede bianche: 6
Schede nulle: 1
Hanno riportato voti:
a) quale sindaco effettivo designato alla carica di Presidente
del Collegio Sindacale:
- Piaggio Giuseppe: 23
b) quale sindaco effettivo:
- Gorrex Germano: 22
- Govi: 1
c) sindaco supplente:
- Garbi Adolfo: 23
Pertanto:
IL CONSIGLIO
DELIBERA
1) di nominare quali rappresentanti della Regione all'interno
del Consiglio di Amministrazione dell'Istituto di Credito
Valdostano S.p.A. i Signori: Baccega Mauro, Civiero Giancarlo, De
Vecchi Roberto, Giansoldati Silvano, Ricco Raffaele, Torrione
Gianni e Vitali Sergio;
2) di designare alla carica di Presidente del Consiglio di
Amministrazione della suddetta società il Sig. Giansoldati
Silvano;
3) di nominare quali sindaci effettivi nel Collegio sindacale
della suddetta Società i Signori Piaggio Giuseppe (designato alla
carica di Presidente del Collegio Sindacale) e Gorrex Germano e
quale sindaco supplente il Sig. Garbi Adolfo.
