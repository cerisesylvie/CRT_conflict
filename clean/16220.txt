Classificazione
AMBIENTE


Resoconto integrale del dibattito dell'aula
Oggetto del Consiglio n. 2570 del 21 maggio 1997 - Resoconto
SEDUTA ANTIMERIDIANA DEL 21 MAGGIO 1997
OGGETTO N. 2570/X Posa di pannelli antirumore nel tratto
autostradale Pont-Saint-Martin / Aosta. (Interpellanza)
Interpellanza Viste le mie precedenti interpellanze in merito
alla posa di pannelli antirumore nel tratto autostradale
Pont-Saint-Martin/Aosta;
Preso atto che è stato posato in località Hône un tratto di
pannelli antirumore solo da un lato della sede autostradale;
Interpella
l'Assessore competente per sapere:
1) quali sono le risultanze dell'abbattimento del rumore nella
zona attrezzata;
2) se c'è un piano relativo alla posa degli stessi in vari altri
tratti dell'autostrada in prossimità di centri abitati;
3) quali sono i tempi previsti.
F.to: - Chiarello
Presidente Ha chiesto la parola il Consigliere Chiarello.
Chiarello (RC) Ho fatto quest'interpellanza dopo un paio di anni
dalla prima che avevo fatto perché, vista la lentezza con cui
vengono posati questi pannelli, volevo sapere dall'Assessore quali
erano i risultati almeno del tratto dove è stato posato questo
pannello.
Ho cercato di sentire i Responsabili del Comune di Hône, i quali
mi hanno detto che dopo 6 mesi che è stato posato questo pannello
non hanno nessun riscontro dei rilievi fatti dall'autostrada per
l'abbattimento del rumore, anche se loro sono personalmente molto
soddisfatti dei risultati umanamente percepibili dell'abbattimento
del rumore in quella zona. Non si spiegano ancora come mai nella
parte sotto l'autostrada non siano stati posati dei pannelli, come
mai non si è completato almeno fino alla galleria, dato che il
centro abitato va fino in galleria.
Per quanto riguarda la necessità di questi pannelli ho visto che
in tutti i comuni attraversati dall'autostrada vi sono problemi di
un grossissimo rumore nei siti che sono ai lati dell'autostrada;
pensavo che si ottenessero dei risultati maggiori con questi
pannelli. Arrivo, come ha detto il Presidente, dal Trentino, i
paesi del Trentino nei quali passa l'autostrada a 20-30 metri sono
tutti protetti da barriere.
Mi permetto di dire solo una cosa pur non essendo un esperto in
materia; le barriere sono state messe a Hône, forse sono in cemento
armato, ma hanno un impatto veramente pesante. Le barriere che si
vedono a Ginevra, in Trentino, in altre parti d'Italia, fatte di
vetro o altro materiale leggero, mi sembrano molto meno
impattanti.
Pertanto chiedo chiarimenti all'Assessore, forse queste sono più
efficaci nell'abbattimento del rumore, ma vorrei che l'Assessore ci
desse delle speranze in più perché due anni fa mi era stato
risposto che la progettazione di certi tratti era abbastanza
avanti, oggi vedo che in due anni si è fatto solo un tratto di 200
metri.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Intanto devo dire che l'installazione di questo
primo tratto di barriere antirumore è un risultato che si è
ottenuto solo perché c'è stata una fortissima pressione sulla SAV
da parte della Regione e da parte del Comune; c'è stata
un'insistenza che è andata avanti per circa tre anni per poter
ottenere questo risultato perché la politica della SAV è molto
restia rispetto a questi interventi, che sono costosi, che loro
dicono comportano anche problemi per quanto riguarda la viabilità,
lo sgombero neve eccetera, quindi da parte della Società che
gestisce l'autostrada non c'è una grande volontà di andare in
questa direzione e bisogna spingerla in questo senso, così come si
è fatto in questo primo tratto.
L'accordo che si è raggiunto con la SAV era che loro iniziavano
a posare questo primo tratto e che poi sarebbe proseguito con il
lato opposto, però la SAV ha chiesto del tempo per poter fare una
serie di verifiche sui risultati sia in termini di inquinamento
acustico, sia in termini di problemi che per loro possono derivare
dalla circolazione, dallo sgombero neve eccetera, in modo da poter
proseguire nell'intervento.
Quindi noi abbiamo già sollecitato con due lettere la SAV di
proseguire gli interventi; la SAV ci ha detto che entro la fine di
questo mese ci farà avere un rapporto con tutti i dati sulle
rilevazioni fonometriche fatte prima e dopo aver posato le barriere
antirumore e sui tempi con cui intende intervenire rispetto alla
prosecuzione dei lavori.
C'è da dire che in questo momento abbiamo alcune difficoltà a
spingere ulteriormente in questa direzione, legate anche ad
un'incertezza normativa che esiste a livello nazionale. Esiste cioè
una legge nazionale contro l'inquinamento acustico che però è
ancora mancante di alcuni decreti applicativi, e questo fa sì che
le società autostradali siano in questa fase abbastanza restie a
fare nuovi interventi perché aspettano di essere costrette da
questa nuova normativa ad andare avanti.
A parte il fatto che questi decreti ormai sono in dirittura di
arrivo e nell'arco di un mese al massimo dovrebbero essere
operativi, abbiamo anche predisposto un disegno di legge da fare a
livello regionale per recepire i principi della normativa italiana
e per dare più strumenti alla Pubblica Amministrazione a livello
regionale proprio laddove ci sono fonti di rumore notevoli. Con
questa legge regionale che la Giunta sta esaminando e che al più
presto porteremo all'attenzione del Consiglio, sicuramente potremo
avere degli strumenti più incisivi per costringere le società e gli
enti che producono rumore ad introdurre a loro spese i correttivi
necessari.
Chiarello chiede se c'è un piano; abbiamo già segnalato alla SAV
alcuni punti che sono particolarmente delicati, la priorità
chiaramente è quella di prosecuzione dell'intervento di Hône
realizzando sull'altro lato e su quello c'è già un progetto di
massima. C'è poi la situazione di Verrès, in cui sono stati fatti
dall'USL e dall'ARPA dei rilevamenti fonometrici che hanno
segnalato il superamento dei 60 decibel nelle ore notturne, quindi
questa è una situazione che impone l'intervento con barriere
antirumore. C'è ancora la situazione di Pontey, dove esistono
problemi legati alla vicinanza dell'autostrada rispetto alle
abitazioni. Sono queste le tre principali situazioni emerse, su cui
c'è già un'elaborazione in corso e che sono fra l'altro anche
indicate nel piano territoriale paesistico. Ovviamente, non appena
ci sarà questo decreto e avremo approvato anche la legge regionale,
si potrà arrivare ad un vero e proprio piano perché a quel punto ci
saranno dei vincoli di legge.
Presidente Ha chiesto la parola il Consigliere Chiarello.
Chiarello (RC) Ho capito dall'Assessore, ma lo avevo già capito
prima, della ritrosia della SAV ad installare questi pannelli. Sono
d'accordo che creeranno qualche problema anche alla SAV, però i
nostri comuni erano lì prima del passaggio dell'autostrada. Se è
necessario abbattere almeno un po' il rumore per rendere la vita
migliore agli abitanti di questi centri, dobbiamo fare tutto il
possibile. Sono contento che l'Assessore abbia detto che nei
prossimi mesi verrà completato quel decreto statale, aspettiamo a
vedere questa legge regionale.
Quello che mi sento di dire però, anche perché abbiamo avuto
degli incontri recentemente con la RAV e con la SAV, è che la SAV è
una partecipata regionale e la Regione deve ogni tanto mettere i
piedi su queste partecipate. So che non è a partecipazione
maggioritaria, come potrebbe dire il Presidente della Giunta, però
che non rispondiamo mai di niente e che facciamo gli interessi
della SAV sulla testa dei Valdostani non va sempre bene.
