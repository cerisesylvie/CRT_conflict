Classificazione
CONSIGLIO REGIONALE



Oggetto del Consiglio n. 1050 del 12 gennaio 2005 - Resoconto
OBJET N° 1050/XII - Communications du Président du Conseil
régional.
Presidente - Colgo l'occasione per formulare, dopo la pausa
delle festività, a tutte le colleghe e i colleghi, i migliori
auguri di un proficuo, fattivo e sereno lavoro a favore della
comunità valdostana, operando - si sarebbe detto un tempo - "en bon
père de famille".
Comunico al Consiglio l'attività svolta dalla Presidenza e dagli
organi consiliari dopo l'ultima adunanza consiliare:
Riunioni:
Ufficio di Presidenza: 1
Capigruppo: 1
I Commissione: 1
II Commissione: 2
III Commissione: 1
IV Commissione: 2
V Commissione: 2
Progetti di legge presentati:
Proposta di legge n. 61, presentata dai Consiglieri Comé, Viérin
Marco, Lanièce e Stacchetti, il 23 dicembre 2004 "Costituzione di
un fondo di rotazione regionale per l'anticipazione del trattamento
di integrazione salariale o dell'indennità di mobilità" (II e
IV)
Disegno di legge n. 62, presentato dal Governo regionale il 31
dicembre 2004 "Disposizioni in materia di anticipazione dei
trattamenti di cassa integrazione guadagni straordinaria e di
integrazione salariale a seguito della stipula di contratti di
solidarietà" (II e IV)
Proposta di legge n. 63, presentata dai Consiglieri Riccarand,
Curtaz e Squarzino Secondina, il 10 gennaio 2005 "Anticipo del
trattamento di cassa integrazione guadagni straordinaria ai
lavoratori aventi diritto"
Sono inoltre state depositate a questa Presidenza in data 7
gennaio 2005, da parte di Elio Riccarand, Leonardo Tamone, Piero
Valleise e Maurizio Zardo, ai sensi degli articoli 5 e 12 della
legge regionale 25 giugno 2003, n. 19, quattro proposte di legge di
iniziativa popolare, concernenti:
- "Referendum propositivo. Modificazioni alla legge regionale 25
giugno 2003, n. 19"
- "Riduzione delle indennità e della diaria dei Consiglieri
regionali"
- "Anticipo del trattamento di cassa integrazione guadagni
straordinaria ai lavoratori aventi diritto"
- "Preferenza unica. Modificazioni alla legge regionale 12
gennaio 1993, n. 3".
Le quattro proposte di legge, sottoscritte da circa 300 elettori
dei Comuni della Regione, sono attualmente oggetto di verifica da
parte dei competenti uffici, ai sensi dell'articolo 6 della citata
legge regionale n. 19/2003.
Colleghi consiglieri
Il 26 dicembre una spaventosa catastrofe naturale, un potente
terremoto che ha generato uno tsunami, ha sconvolto le coste di
numerosi paesi del Sud-Est asiatico, provocando un numero ancora
imprecisato, ma comunque altissimo, di vittime e distruzioni
impossibili da quantificare. I moderni strumenti di comunicazione
hanno fatto entrare, quasi in diretta, nelle case di ognuno di noi
quell'onda devastatrice, quel fiume di fango che tutto ha travolto,
moltiplicando l'impatto emotivo, tanto più in un contesto, quello
della globalizzazione, in cui quella parte del mondo era stata
trasformata in una paradisiaca appendice dell'Occidente.
Una tragedia immane che ha falcidiato le popolazioni locali,
specie i bambini, più indifesi di altri, che va ad aggiungersi ad
altre tragedie forse di minore risonanza mediatica, ma di
proporzioni non meno bibliche che, da tempo, scuotono altre aree
geografiche.
La natura ci ricorda, di tanto in tanto, quanto sia precario il
nostro essere, quello singolo e quello dell'umanità nel suo
insieme. Ci ricorda, ha scritto qualche commentatore, quanto la
natura sia leopardianamente indifferente alle vicende umane e alla
nostra stessa esistenza. In questa lotta tra uomo e natura, la
ragione può tuttavia aiutarci a prevenire o limitare i disastri. Ed
in questo caso, in un'era caratterizzata da reti di controllo
planetarie, forse, come è stato autorevolmente detto, ciò sarebbe
stato possibile. Ed è anche l'occasione, questo cataclisma, come ci
ha suggerito il Vescovo Anfossi, per ripensare alle relazioni tra
culture e popoli, per impedire - sono parole sue - che quelle
popolazioni, per i modi del nostro agire,
"vedano sconquassarsi
la loro cultura, perdano i loro valori e i loro modelli di
comportamento".
A nome di tutto il Consiglio della Valle esprimo i sentimenti
del più profondo cordoglio per le vittime e la più viva solidarietà
a quelle comunità così duramente colpite.
La parola al Vice-presidente Lanièce, che ha chiesto di poter
ricordare la figura di Cesare Rosset, recentemente scomparso.
Lanièce (SA) - È mancato all'improvviso, lo scorso 26 dicembre,
all'età di 70 anni, Cesare Rosset. Non possiamo non ricordarlo ed
essergli grati per quello che ha fatto per la Valle d'Aosta.
Prima di tutto lo ricordiamo come stimato imprenditore che ha
saputo creare nella nostra regione aziende importanti. Per
iniziare, citiamo la "Cooperativa Latte e Fontina", la principale e
più grande azienda agro-alimentare della Valle d'Aosta, che
produce, mantiene vivo e commercializza il prodotto principe della
nostra regione, noto in tutto il mondo. Con una passione e un
impegno encomiabile, Cesare Rosset ha dedicato ben 35 anni, la metà
della sua vita, alla fontina. Se adesso il nostro formaggio è
conosciuto ed apprezzato dappertutto, una buona fetta del merito va
proprio a lui.
Rosset non si è limitato però alla fontina: insieme alla sua
signora, Natalina Levi, Cesare Rosset ha saputo raccogliere le
storiche tradizioni dei liquori valdostani, creando la distilleria
"Saint-Roch", un'azienda che è diventata un punto di riferimento
del settore, che permette, ancora oggi, a moltissimi turisti di
continuare a gustare i sapori della Valle d'Aosta anche fuori dai
nostri confini, oltre ovviamente ad offrire prodotti di qualità.
Rosset ha fatto tanto per la Valle d'Aosta, senza troppi clamori,
così come quando fondò insieme ad altri il "Credito cooperativo di
Saint-Christophe", che ora all'interno del "Credito cooperativo
valdostano" rappresenta la più grande banca della nostra regione.
Dal punto di vista imprenditoriale non possiamo non citare il fatto
che, circa una decina di anni fa, ha sostenuto la figlia Giuliana
nella creazione della "Green Sport" e del suo prestigioso marchio
"Napapijri", azienda produttrice di abbigliamento, che purtroppo -
come tutti sanno - recentemente è stata ceduta ad una
multinazionale statunitense, ma che per anni ha portato in alto
l'immagine della nostra Valle nel mondo.
Rosset non si è risparmiato neanche nell'impegno politico, è
stato un esponente di spicco della "Democrazia Cristiana": per
diversi anni ha aiutato il partito a crescere, contribuendo con le
sue idee e partecipando attivamente come membro del Comitato
regionale e come delegato al Congresso nazionale, oltre a mettersi
in gioco candidandosi anche alle elezioni regionali. Rosset era un
uomo intelligente, di grande apertura mentale e di invidiabile
vitalità, che manteneva tale anche a 70 anni, dopo un'intera vita
dedicata al lavoro e alla Valle d'Aosta. Personaggi come lui, che
hanno contribuito alla crescita economica e imprenditoriale della
nostra regione, devono essere da esempio per le giovani
generazioni.
Cesare Rosset mancherà a noi e a tutta la comunità valdostana.
Alla famiglia Rosset formulo le più sentite condoglianze del gruppo
della "Stella Alpina" e del Consiglio regionale.
Presidente - La parola alla Consigliera Squarzino Secondina.
Squarzino (Arc-VA) - Intanto ringrazio il Presidente per avere
avuto queste parole di attenzione nei confronti di quello che è
successo nel lontano Oriente, con l'arrivo dello tsunami; tutti
abbiamo visto quelle immagini terribili, tutti abbiamo partecipato,
in un modo o nell'altro, a questo dramma che ha colpito centinaia
di migliaia di persone.
Credo che, come ha ricordato anche il Presidente, si debba
prendere atto con orgoglio che, ancora una volta, i cittadini della
Valle d'Aosta si sono mossi con attenzione e con generosità;
prendiamo atto anche che ci sono state iniziative da parte della
Giunta e della Protezione civile; penso che questo faccia onore
alla nostra regione.
Mi permetto però, da un punto di vista politico, di cercare di
fare un'ulteriore osservazione, che va oltre il momento immediato
dell'uragano, della tragedia, delle vittime, dell'emozione e dei
sentimenti. C'è una riflessione che va fatta, che abbiamo letto
anche molti di noi, quindi non è una riflessione mia personale, ma
la porto qui, come frutto di riflessioni di più persone rispetto a
questo fenomeno. Innanzitutto questi cataclismi hanno conseguenze
diverse sulle popolazioni paradossalmente secondo il loro reddito:
quanto più una popolazione è povera, tanto più viene colpita da
questi fenomeni. Allora questa constatazione ci impone di porci il
problema della povertà, della lotta alla povertà che esiste nel
mondo. In questo senso mi appello al Presidente della Giunta perché
voglia prendere in mano questo problema e, al di là dei giusti
apprezzabili, condivisibili interventi fatti adesso in base
all'emergenza, credo sarebbe utile chiederci cosa possiamo fare
noi, Valle d'Aosta, per affrontare in modo adeguato ai nostri mezzi
il problema della povertà nel mondo, perché come si dice tante
volte esiste una "globalizzazione dell'economia", ma dovrebbe
esistere, anzi la dovremmo costruire noi che dobbiamo svolgere un
ruolo politico di indicazioni e di scelte forti, una
globalizzazione della solidarietà, della giustizia, che viene prima
della solidarietà che si manifesta in genere a fronte di gravi
eventi che succedono.
Con questa richiesta al Presidente della Regione, ma in questo
caso a tutto il Consiglio, chiedo che su questo tema venga
predisposto un progetto specifico, perché fenomeni come lo tsunami
non siano soltanto degli episodi che interpellano la nostra
emozione, ma siano un segnale che incide nelle nostre scelte
politiche.
