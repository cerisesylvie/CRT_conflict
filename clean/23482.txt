Classificazione
INFORMAZIONE
Radiotelecomunicazioni



Oggetto del Consiglio n. 2582 del 21 marzo 2007 - Resoconto
OGGETTO N. 2582/XII - Protocollo d'intesa per la definitiva
transizione al digitale terrestre in Valle d'Aosta. (Interrogazione
e interpellanza)
Interrogazione
Visto il Protocollo di intesa per la definitiva transizione
alla televisione digitale terrestre nel territorio della Valle
d'Aosta, sottoscritto dal Presidente della Regione, dal Ministro
delle Comunicazioni e dal Presidente dell'Associazione DGTV il 23
giugno 2006, col quale si fissa nel 1° ottobre 2008 la data per la
transizione al digitale terrestre in tutto il territorio della
Regione;
Visto che è stato previsto un gruppo di lavoro, con la
collaborazione della Fondazione Ugo Bordoni, col compito di
definire le modalità operative occorrenti per perseguire gli
obiettivi del protocollo;
Ricordato l'impegno da parte della Regione di verificare la
possibilità di erogare un ulteriore contributo, integrativo del
contributo statale, per favorire l'acquisto di decoder da parte
degli abitanti della valle d'Aosta;
Appreso dagli organi di informazione che il prossimo 15
aprile ci sarà lo swicth off per due canali televisivi, Rai 2 e
Rete 4 nella città di Aosta;
la sottoscritta Consigliera regionale
Interroga
il Presidente della Regione per conoscere:
1) quali sono le modalità operative proposte dal Gruppo di
lavoro per perseguire gli obiettivi del protocollo
d'intesa;
2) in base a quali criteri è stata scelta la data del 15
aprile come primo atto della sperimentazione del digitale terrestre
e quali sono le altre successive tappe che precederanno lo switch
off nell'intera Regione, previsto per il 1° ottobre 2008;
3) se la Regione ha previsto ulteriori contributi, e di quale
entità, integrativi del contributo statale per favorire l'acquisto
del decoder;
4) quali sono i servizi di pubblica utilità cui gli abitanti
di Aosta potranno accedere fin dal 15 aprile.
F.to: Squarzino Secondina
---
Interpellanza
Ricordato l'avvio a singhiozzo del digitale terrestre, con il
più volte rinviato spegnimento del segnale analogico, nonché il
progetto di legge 1825 proposto dal Ministro delle Comunicazioni
Gentiloni Silveri, che all'articolo 1 prevede la conversione delle
reti dalla tecnica analogica a quella digitale il giorno 30
novembre 2012;
Venuti a conoscenza che la Valle d'Aosta, Regione "pilota"
insieme alla Sardegna, potrebbe vedere lo spegnimento del segnale
analogico di due importanti reti generaliste nazionali, RAI 2 e
Rete 4, nel mese di aprile p.v. e, che attualmente il segnale
digitale è irradiato principalmente dal ripetitore di Gerdaz, in
comune di Gressan, per cui il territorio regionale coperto da tale
innovativo segnale è minoritario;
Sottolineata l'importanza di avere da parte del Co.Re.Com. un
parere circostanziato in merito ai vantaggi e alle problematiche
della televisione digitale nel nostro territorio, orograficamente
complesso, e in merito all'adeguatezza della rete di trasmissione
terrestre di RAIWAY, che dovrebbe veicolare il segnale
digitale;
i sottoscritti Consiglieri regionali
Interpellano
Il Governo regionale per conoscere se intenda:
1) richiedere al Co.Re.Com. un approfondito parere sulle
prospettive del digitale terrestre in Valle d'Aosta, ed in
particolare sulla situazione della rete di trasmissione esistente e
prevista;
2) attuare una campagna di informazione con la popolazione al
fine di promuovere la conoscenza di questo passaggio tecnologico al
più alto numero di Valdostane e di Valdostani;
3) evidenziare alle autorità statali, ed in particolare al
Ministero delle Telecomunicazioni, la necessità di sospendere lo
spegnimento del segnale analogico nel nostro territorio "pilota",
adeguando tale scadenza a quella nazionale, anche per evitare che
molti nostri concittadini, in specie delle valli laterali, debbano
subire una riduzione dell'offerta televisiva per carenze
strutturali dal loro non dipendenti.
F.to: Sandri - Fontana Carmela
Presidente
- La parola al Consigliere Sandri.
Sandri (GV-DS-PSE)
- I problemi che vogliamo illustrare
con questa interpellanza sono due, sui quali volevamo capire gli
indirizzi dell'Amministrazione regionale.
Anzitutto volevamo ricordare, che avevamo già parlato dell'avvio
a singhiozzo del digitale terrestre. Vi ricordate gli annunci di
due anni fa: sembrava che nel giro di poche settimane si dovesse
passare al digitale; non è stato così per fortuna, anzi sembra che
l'abbandono a livello italiano della conversione delle reti dalla
tecnica analogica a quella digitale sia slittata al 30 novembre
2012, mantenendo un coordinamento a livello europeo, e questo è
previsto fra l'altro dal progetto di legge n. 1825 presentato dal
ministero della comunicazione. Siamo, però, venuti a conoscenza che
in questo quadro, in cui il digitale è stato fatto ripartire con
una certa tranquillità, la Valle d'Aosta deve sempre eccellere, per
cui pare che fra poche settimane venga tolto il segnale analogico
di "RAI 2" e "RETE 4", che sono due importanti reti generaliste
nazionali. Si voleva capire che senso aveva tutta questa cosa,
perché è evidente che il territorio valdostano ancora non è coperto
dal segnale digitale: praticamente il grosso è irradiato da Gerdaz
che prende la valle centrale, per cui certamente a livello di
popolazione potete dire che il 60-70% riceve questo segnale, però
intanto non tutti si sono dotati del ricevitore, non sono obbligati
a farlo; dall'altra parte esistono tutte le vallate laterali che
ancora questo servizio non lo hanno.
Si chiedeva, pertanto, se non era possibile, tenuto conto che
esiste anche un nuovo "Co.Re.Com." che è competente in materia e
che potrebbe darci un parere, chiedere a questo organismo di darci
una idea della rete di distribuzione e a che punto è, prima di
prendere determinate decisioni, anche per capire le prospettive del
digitale terrestre, perché potrebbe essere un problema per quanto
riguarda la questione della televisione, ma potrebbe essere anche
una opportunità su cui vogliamo andare a far chiarezza.
Il problema grosso è anche di capire che spazio hanno le radio
sul digitale terrestre, perché potrebbe essere una occasione molto
interessante quella di aiutare la crescita delle emittenti locali,
sia televisive che radiofoniche, su questo sistema, però non
abbiamo capito come mai e come si possa fare. Dall'altra parte il
problema è legato al discorso dello spegnimento: qui c'è un
passaggio molto delicato. Potrebbe essere interessante, per
aspettare la verifica degli impianti e verificare tutta la
questione di come si possa gestire, di fare una trattativa con il
ministero e arrivare alla conclusione che in Valle d'Aosta ci si
allinea alle scadenze nazionali e non si cerca di fare delle fughe
in avanti, le quali rischiano solo di penalizzare la popolazione
più anziana, perché sono le persone più anziane che sono più
attente alla televisione, essendo il mezzo di comunicazione che
hanno più facilità ad utilizzare. Credo che questo aspetto non
possa essere dimenticato e non si possa mettere ulteriormente in
difficoltà questa popolazione.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Colgo l'occasione rispetto a questa
interpellanza per fare il punto della situazione, quindi vi
ringrazio di aver riproposto all'attenzione del Consiglio regionale
un argomento che è stato più volte trattato. È vero che era stato
trattato con una certa frequenza rispetto alle attività intraprese
con il precedente governo e ultimamente con l'avvio della nuova
legislatura si era persa l'attenzione.
Nel voler ripercorrere brevemente quello che ha fatto il nuovo
Ministro Gentiloni, che ha voluto riprendere le attività fatte e ha
voluto sottoscrivere un nuovo protocollo di intesa con
l'Amministrazione regionale, questo nuovo protocollo - che risale
al giugno 2006 - contiene una serie di elementi. Pertanto rispetto
a questa attività il nuovo governo correttamente ha introdotto una
serie di obiettivi e ha dato una serie di tempistiche, nell'ambito
delle quali (così anticipo già alcuni ragionamenti) ha indicato
come tempo ultimo per la transizione il 2008, ma ha subito indicato
nel 1° marzo 2007 lo spegnimento di alcune reti nazionali, che
avrebbe potuto essere effettuato qualora ci fossero determinate
condizioni.
Relativamente a questo nuovo protocollo la parte più importante
è condivisa ed era già presente nel precedente. Quali erano gli
obiettivi? Erano quelli di cercare di colmare questa carenza di
copertura che abbiamo, e qui ha ragione il collega Sandri nel dire
che nelle valli laterali abbiamo un deficit, perché là vi è la
possibilità di prendere non "RETE 4", ma solo "RAI 1", "RAI 2",
"RAI 3" e le due televisioni francofone, quindi lo spegnimento di
"RETE 4" è ininfluente, lo spegnimento di Canale 5 è ininfluente,
lo spegnimento di "ITALIA 1" è ininfluente, perché sono delle
televisioni che non si ricevono.
Rispetto a questo protocollo il ministro Gentiloni ha emesso una
serie di decreti. Un primo decreto dell'8 agosto 2006 riguarda la
nomina del comitato Italia digitale, dove ha previsto un comitato
con una rappresentanza estesa, che vi leggo: "1 rappresentante
dell'autorità per le garanzie nelle comunicazioni, il Presidente
della associazione DGTVi, 4 rappresentanti designati dalla
conferenza unificata regioni ANCI, UPI, UNCEM, 3 rappresentanti del
ministero, 3 rappresentanti dell'autorità per la garanzia delle
comunicazioni, 1 rappresentante del servizio radiotelevisivo
pubblico, 1 rappresentante per ciascuna delle società titolari di
emittenti private nazionali, 2 rappresentanti delle associazioni
maggiormente rappresentative delle emittenti locali, 1
rappresentante per gli operatori su piattaforma satellitare e cavo,
1 rappresentante per ciascuno degli editori nazionali che hanno
avviato trasmissioni digitali, 1 rappresentante del Consiglio
nazionale dei consumatori e degli utenti, 1 rappresentante per
ciascuna delle regioni interessate allo spegnimento All
digital".
Rispetto a questo vi è stata la costituzione del comitato Italia
digitale e di un comitato specifico a supporto, un comitato
tecnico. Inoltre l'11 dicembre 2006 il ministro Gentiloni ha
costituito un gruppo che ha denominato "task force", specifico per
la Valle d'Aosta, dove partecipano un rappresentante della Regione,
che è il coordinatore del "DSI", la dott.ssa Zublena, il
rappresentante del servizio radiotelevisivo pubblico, un
rappresentante delle reti televisive, un rappresentante di
"TELECOM", un rappresentante di "RFT", il segretario generale del
ministero, il capo di gabinetto.
Rispetto a questi gruppi di lavoro c'è stata una attività
importante che ha approfondito via via tutti i vari argomenti;
successivamente i lavori sono stati concentrati per dare
applicazione al protocollo che era noto a tutti, perché approvato
con deliberazione di Giunta.
Il sottoscritto ha voluto trasmettere fin da subito al ministro
tutte le preoccupazioni e le attività che sono state oggetto di
questo dibattito, e vorrei leggervi la penultima lettera che ho
scritto al ministro il 7 febbraio 2007:
"Egregio Sig. Ministro,
in riferimento al protocollo in oggetto e a seguito dell'incontro
tenutosi a Roma il 2 febbraio 2007 presso il Ministero delle
telecomunicazioni, si fa presente quanto segue. La Regione autonoma
Valle d'Aosta, territorio che soffre di un evidente digital divide
infrastrutturale, ha creduto fin dai primi atti di collaborazione
con il Ministero della importanza che il digitale terrestre avrebbe
potuto rivestire per il superamento di tale criticità e per lo
sviluppo culturale ed economico della regione. Dal primo protocollo
siglato a Cagliari il 16 aprile 2005 all'attuale sottoscritto con
lei a Roma il 23 giugno 2006, tale consapevolezza è sempre stata
esplicitata sia negli articolati che costituiscono gli impegni
reciproci, sia nelle modalità di attuazione. È storia nota il
profondo disagio che la comunità regionale ha dovuto registrare
quale conseguenza della non attuazione di quanto contemplato nel
primo protocollo. Il digitale terrestre nella nostra regione è oggi
un tema estremamente delicato sul quale la opinione pubblica ha
maturato una posizione di forte criticità. I piani attuativi
disattesi alimentati da comunicazioni contraddittorie hanno
prodotto una generale diffidenza. Le polemiche politiche hanno poi
contribuito a rendere il passaggio al digitale terrestre un
argomento da governare con estrema prudenza e attenzione. Con il
nuovo governo insediatosi dopo le ultime elezioni politiche, vi è
stata una condivisione sulle finalità del progetto; con i
successivi decreti ministeriali si sono costituiti gli organi
preposti -
che vi ho citato prima
- al passaggio digitale in
Italia, e con la sottoscrizione del protocollo in oggetto si è dato
avvio alla sperimentazione in Valle. Nel prendere atto con
soddisfazione della determinazione espressa dal Ministero nel corso
dei due incontri della task force Valle d'Aosta a voler rispettare
i termini temporali previsti per le fasi attuative del protocollo
di intesa, si sottolinea tuttavia l'imbarazzo nel veder disatteso
l'impegno alla condivisione di un comune percorso progettuale. Si
ritiene altresì che la mancanza di progetti a supporto del
programma di lavoro e il non rispetto delle modalità di
concertazione indicate nel protocollo possono essere ricercati nel
fatto che la task force è stata costituita con un rilevante
ritardo, malgrado i nostri solleciti. In particolare ad oggi la
Regione non ha potuto visionare alcun progetto integrato, che
attesti la fattibilità di accendere in digitale le reti RAI 2 e
RETE 4, limitatamente alla città di Aosta, dal 1° marzo 2007, senza
creare disagi alla cittadinanza. Inoltre la valenza sperimentale
del protocollo, finalizzato ad offrire contenuti e servizi, non
riguarda solo le infrastrutture e gli aspetti tecnici, ma anche e
soprattutto la valutazione dell'impatto che tali iniziative hanno
sulla popolazione. Ad oggi permangono tutte le preoccupazioni da
noi riportate nella riunione del 2 febbraio a Roma circa la
comunicazione e la informazione alla cittadinanza con particolare
riferimento alle fasce deboli.".
Nell'ambito delle riunioni della task force i rappresentanti del
Ministero di "DGTVi" hanno dichiarato quanto segue: è stato
raggiunto il dato percentuale di copertura digitale previsto dal
protocollo di intesa per l'avvio della trasmissione sperimentale in
tecnica digitale nella fattispecie afferente all'80,4% delle
famiglie della Regione Valle d'Aosta...
(interruzione del Consigliere Sandri, fuori
microfono)
...queste sono le dichiarazioni che fa il Ministero il 2
febbraio 2006... sarà avviata una campagna di comunicazione i cui
contenuti e relativo piano saranno resi noti a breve; sarà attivata
una azione di contatto e di informazione con l'associazione dei
consumatori, associazioni di installatori, rivenditori e con
soggetti interessati di intesa con Regione ed enti locali; saranno
attivati due call center per i cittadini e rivenditori, saranno
definite incentivazioni per la diffusione dei decoder di cui possa
beneficiare l'utente residente in Valle d'Aosta in regola con
l'abbonamento RAI; sarà reso operativo il progetto che prevede la
copertura in "switch over" dei quattro comuni già identificati
nella comunità montana Grand Combin, per i quali il principale
impianto sarà attivato entro 45 giorni, mentre per gli altri 3
comuni sarà necessaria una revisione strutturale che coinvolgerà la
comunità montana stessa unitamente alla Regione; saranno avviati
incontri con i responsabili delle reti francofone ("RAI 3" che
piace tanto al collega Sandri e al quale ci accomuna la passione
per il rugby...).
Nello stesso ambito è stata espressa dal rappresentante del
Ministero la volontà di agevolare concretamente la introduzione in
Valle d'Aosta dello standard "Wimax", a fronte della
liberalizzazione delle frequenze.
"Tutto ciò premesso, nel
ribadire la validità di quanto indicato nel protocollo, con la
presente la Regione conferma la propria collaborazione, ritenendo
tuttavia che in presenza delle particolari criticità evidenziate il
Ministero, congiuntamente a "DIGTVi" debba assumersi la
responsabilità di mettere in atto la sperimentazione, assicurando
il coordinamento, le professionalità e le risorse necessarie per
l'attuazione della prima fase del programma, con il minimo disagio
alla popolazione".
Infine:
"...per il prosieguo dei lavori,
preso atto dei bisogni e delle aspettative della comunità
valdostana, al fine di dare piena attuazione del protocollo di
intesa, ci si auspica che questi vengano pianificati attraverso una
puntuale attività con l'emissione di documenti progettuali
condivisi con un ruolo attivo e collaborativo sia del Ministero che
della Regione".
Collega Squarzino, so che lei guarda con molto entusiasmo a
questo governo e quindi abbiamo voluto anche farci tramite delle
sue preoccupazioni, e il Ministro è stato all'altezza delle sue
speranze, perché mi ha risposto subito, il 12 febbraio, in questo
tenore:
"Caro Assessore, in riferimento alla sua recente nota
concernente lo switch off nella Regione autonoma Valle d'Aosta, le
confermo di condividere pianamente l'analisi da lei condotta circa
il digital divide infrastrutturale che caratterizza la Regione e
che ci ha concordemente portati alla sottoscrizione di un
protocollo di collaborazione nello scorso mese di giugno. Gli
ambiziosi contenuti del protocollo di intesa per essere
puntualmente raggiunti necessitano senza dubbio di un lavoro
costante e pianificato nel tempo e proprio in ragione di ciò
abbiamo provveduto nel mese di dicembre alla costituzione di una
specifica task force per le due regioni all digital, con il compito
fondamentale di individuare, progettare e predisporre gli strumenti
organizzativi necessari per realizzare quel passaggio alla nuova
tecnologia troppe volte rinviato in passato. Sono consapevole che i
precedenti rinvii e spostamenti di date di switch off possono aver
generato incertezze e diffidenza, il Ministero è peraltro pronto a
sostenere la transizione con una serie di attività mirate di
comunicazione e di sostegno alla popolazione. La task force, alla
quale parteciperanno attivamente anche rappresentanti della
Regione, a tal fine nel suo lavoro di pianificazione ha individuato
una serie di interventi quali l'attivazione di due call center, la
messa a disposizione di un incentivo di 70 euro per l'acquisto di
decoder a favore di abbonati Rai che ancora non ne avessero
usufruito, l'estensione della copertura televisiva in alcune valli
e le altre da lei richiamate nella nota citata. È di tutta evidenza
che le iniziative previste ed altre che dovessero essere
programmate saranno preventivamente condivise con i rappresentanti
della Regione. Al riguardo mi risulta
- ma qua c'è un aspetto
stupefacente, collega Squarzino -
che diversamente da quanto
accaduto per la Sardegna, il CdA della Rai avrebbe individuato
nella sua autonomia RAI 1 quale rete per la transizione al
digitale, mentre Mediaset ha confermato la individuazione di Rete
4. Sul punto gradirei conoscere l'avviso dell'Amministrazione
regionale su un aspetto così significativo. Tutto ciò premesso,
ritengo che l'impegno congiunto del Ministero e della Regione possa
finalmente concretizzare gli obiettivi comuni previsti dal
protocollo di intesa, per la realizzazione dei quali assicuro una
attività di collaborazione".
Ho ancora risposto, ma evito di leggere anche l'ulteriore
risposta. Mi ha fatto piacere che le mie imperfezioni e i miei
errori possano trovare una giustificazione nelle imperfezioni di
quelli molto più bravi di me. Se un Ministro delle Comunicazioni
non sa cosa fa il CdA della Rai, potete immaginare l'Assessore alle
partecipazioni rispetto alle partecipate! Un Ministro che utilizza
il condizionale e dice: forse il CdA dovrebbe aver deciso "RAI 1" e
non "RAI 2"; collega Squarzino, a volte sia più benevola nei miei
confronti!
Nell'ambito della mia risposta - anche lì ho voluto essere
abbastanza sollecito e per non venir meno ho risposto anch'io il 12
febbraio (il 12 febbraio ho ricevuto e nello stesso giorno ho
risposto) - di questa risposta mi limito a leggere solo questo
passaggio:
"Relativamente alla sua richiesta, signor Ministro,
circa la possibile individuazione di RAI 2 anziché RAI 2, per la
prima fase di transizione al digitale, la Regione non dispone di
elementi tecnici progettuali sulle reti di distribuzione né di dati
sullo share fra le reti in questione. Pur non potendo esprimere un
parere circostanziato, due sono gli elementi di attenzione che mi
permetto di evidenziare: la scelta della rete ammiraglia quale
prima rete in switch off, potrebbe acuire il disagio sulla
cittadinanza, l'opportunità di mantenere l'uniformità fra le due
regioni All digital, costituisce un valore per la intera
sperimentazione".
Credo che questa nostra lettera abbia avuto un certo riscontro,
tanto che il CdA della RAI ha cambiato e anziché "RAI 1", è di
nuovo andato su "RAI 2".
In questo momento di titanismo che mi invade, devo dire che
rispetto a questo tema stiamo facendo tutti gli sforzi possibili e
immaginabili, al fine di creare un percorso che anziché
concentrarsi sull'aspetto dell'annuncio, si concentri sulle
attività da fare. Gli attuali interlocutori e l'attuale
coordinatore della task force: devo dire che è persona seria, il
dr. Fiori, e sta facendo un'attività importante, quindi rispetto a
quello che è scritto nel protocollo ovvero una progressiva
sperimentazione per addivenire al 2008 alla transizione definitiva,
è negli obiettivi del Ministero.
Sandri ha ragione nel momento in cui dice che il 2012 è l'arco
temporale, ma il 2012 è la data finale, quindi ci sono una serie di
tappe e una serie di attività che vengono fatte gradatamente, tanto
che in Valle d'Aosta, anziché fare uno switch off totale, si
procede cercando di fare un aggiustamento rete per rete. Questo
discorso è stato ripreso anche nei dibattiti parlamentari e la
Valle d'Aosta e la Sardegna sono state portate come esempio
rispetto a un'attività seria e concreta. Vi posso annunciare che
anche la Provincia di Trento ha avviato una trattativa con il
Ministero, per mettere in atto un programma e nell'ambito delle
discussioni hanno detto testualmente che vorrebbero fare quello che
si sta facendo in Valle d'Aosta.
Tanto vi dovevo per l'introduzione, ma non voglio sfuggire alle
domande, quindi a proposito delle modalità operative proposte dal
gruppo di lavoro, ho spiegato quali sono le attività e quanto è
contenuto nel protocollo. Nello specifico la task force ha
ridefinito questo: nel fissare al 16 aprile quello che nel
protocollo era il 1° marzo, in virtù delle lettere da noi scritte,
c'è stata una prima presa di coscienza. Nella notte tra 15-16
aprile sarà effettuato lo spegnimento definitivo delle trasmissioni
in tecnica analogica di "RAI 2" e "RETE 4" e il contemporaneo
passaggio delle stesse reti alla tecnologia digitale sul territorio
di Aosta e nei 16 comuni limitrofi, che sono coperti, come dice il
collega Sandri, dall'impianto di Gerdaz, in particolare i comuni di
Allein, Arvier, Charvensod, Doues, Gignod, Gressan, Jovençan, Nus,
Quart, Roisan, Saint-Christophe, Saint-Denis, Saint-Nicolas,
Saint-Pierre, Sarre e Villeneuve. Ci sarà un progetto pilota nella
Valpelline e negli altri tre comuni della comunità montana,
affinché la popolazione residente possa ricevere contemporaneamente
l'attuale segnale analogico. Ho detto la Valpelline, non la Comba
Freida...
(interruzione della Consigliera Squarzino Secondina, fuori
microfono)
...eh no! L'attuale segnale analogico e un gruppo di programmi
televisivi in tecnologia digitale, ottemperando così al punto 12
del suddetto protocollo: abituare gradualmente la popolazione al
passaggio alla nuova tecnologia diffusa e di tenere valida la data
del 1° ottobre 2008 per lo switch off regionale.
Il Ministro verrà nei primi quindici giorni di aprile in Valle
d'Aosta per una conferenza stampa, nel frattempo per iniziativa
della Regione già questa settimana incontreremo tutti i sindaci dei
comuni interessati e le associazioni dei consumatori, che peraltro
sono presenti nei comitati e se questo non si verifica possiamo
colmare questo deficit di informazione, ma ci sono i loro
rappresentanti nazionali nei comitati che sono stati costituiti con
decreto ministeriale.
Seconda domanda: in base a quali criteri è stata scelta la data
del 15 aprile. In realtà non era il 15 aprile, ma il 1° marzo ed
era scritta nel protocollo. La data del 15 aprile è stata
ridefinita in virtù delle rimostranze che abbiamo comunicato in
forma scritta. Se la Regione ha previsto ulteriori contributi: non
sono previsti ulteriori contributi, ci sono i contributi
ministeriali che coprono probabilmente per intero il costo del
decoder.
Infine, quali sono i servizi di pubblica utilità cui gli
abitanti di Aosta potranno accedere: il Ministero delle
Comunicazioni ha affidato con apposito bando di gara al consorzio
Valle d'Aosta digitale, raggruppamento di emittenti locali e
nazionali, la realizzazione di una applicazione su piattaforma
digitale terrestre, espressamente dedicata a servizi relativi alla
nostra Regione. La Valle d'Aosta, attraverso il dipartimento
sistema informativo, ha collaborato alla creazione dei suddetti
servizi, mettendo a disposizione con aggiornamenti quotidiani
automatici, i contenuti del sito internet della Regione, relativi a
temi di ampio interesse (sanità, manifestazioni, turismo).
Oltre ai servizi informativi, interattivi erogati insieme ai
nuovi canali, "RAI 1" più altri quattro canali, "RETE 4" più altri
quattro canali, che sostituiscono "RAI 2" e "RETE 4". Quindi avremo
un ampliamento di offerta in virtù della pluralità di canali
disponibili in tecnica digitale. Questa è la situazione
attuale.
Per quanto riguarda la interpellanza del collega Sandri, mi
trovo abbastanza in linea, anzi devo dire che la richiesta al
"Co.Re.Com." è stata già formulata in data 17 marzo. Abbiamo
mandato le linee guida del progetto digitale terrestre che era
frutto di quella attività dei tre gruppi di lavoro, mi faccia dire:
tecnico, servizi e comunicazioni, cioè tutti i dati sulle reti, sui
servizi e il dossier comunicazione, che hanno curato in particolare
la logistica, la diffusione delle informazioni e la individuazione
di criticità del progetto. Questo è stato inviato al "Co.Re.Com."
con una mia comunicazione il 17 marzo 2006, nella quale in
conclusione rimanevo in attesa di suggerimenti e suggestioni in
merito al progetto. Oggi possiamo rinnovare la richiesta, ma
nell'ambito del "Co.Re.Com." c'è il dossier completo e siamo a
totale disposizione, anzi ben vengano eventuali suggestioni.
Attuare una campagna di informazione con la popolazione al fine
di promuovere la conoscenza di questo passaggio: questo è un
obiettivo che abbiamo sollecitato al Ministero, quindi ci sarà
quanto è stato scritto dal Ministero, cioè un incontro specifico
che non è quello che ho organizzato io, ma dovrà essere organizzato
dal Ministero, alla presenza dei rappresentanti nazionali che
spiegheranno tutte le attività nell'ambito della politica nazionale
delle telecomunicazioni.
Nel nostro piccolo, alla fine di questa settimana, dovremmo aver
chiuso un primo incontro istituzionale per condividere della
documentazione, con sindaci, associazioni dei consumatori e
relativa conferenza stampa per dare le informazioni del caso.
Evidenziare alle autorità statali, ed in particolare al Ministero
delle Comunicazioni, la necessità di sospendere lo spegnimento: non
ho chiesto la sospensione, ma ho detto che dobbiamo fare una serie
di attività per evitare una serie di difficoltà alla popolazione.
Il Ministero si è impegnato e si dice nella condizione di far sì
che questa cosa avvenga senza grossi problemi.
Quello che è accaduto in Sardegna dal 1° marzo non sembra abbia
provocato dei problemi inimmaginabili, pur conoscendo la vivacità
della popolazione sarda. Molte volte la collega Squarzino ha
riproposto le frasi del governatore della Sardegna, Soru: io non
l'ho sentito gridare, ma credo che abbia potuto approfondire
l'argomento e convincersi su questa strada.
L'obiettivo primario di questa sperimentazione non è quello di
creare dei disagi, ma ampliare l'offerta. Se, con coloro che si
appassionano a questo tema, possiamo creare la scala del valore e
le condizioni perché la Regione non abbia qualcosa di meno, ma
qualcosa di più rispetto al giorno prima, oltre a fare un corretto
dibattito politico potremmo fare anche qualche cosa di positivo per
noi e per gli altri.
Presidente
- La parola alla Consigliera Squarzino
Secondina.
Squarzino (Arc-VA)
- Uno deve riprendersi da questo fiume
di parole... però non ho capito una cosa fondamentale: se
l'Assessore è d'accordo sulla sperimentazione, è convinto che si
possa fare o se ci sono tutti i problemi che ci sono.
Ha esordito dicendo tutti i problemi, i disagi alla popolazione
e ha fatto un elenco di problematiche che ci preoccupano; tra
l'altro saremmo grati se lei potesse darci copia di questa
corrispondenza splendida che c'è stata fra lei e il Ministero...
però questa preoccupazione che l'Assessore ha in questo momento,
per cui le cose non vanno bene...
(interruzione dell'Assessore Marguerettaz, fuori
microfono)
...no, attenzione, lei ha continuato a fare tutta una serie di
critiche, dicendo che le cose non vanno bene, troppo ritardo, c'è
preoccupazione perché sono disattesi i piani, c'è l'imbarazzo, cioè
è stato un elenco di preoccupazioni, facendo proprie le
preoccupazioni che erano alla base anche della risoluzione che era
stata votata in questo Consiglio nel dicembre 2005.
Se tutto questo è vero, perché lei ha sollecitato la firma di un
nuovo protocollo? Lei dice nel protocollo di intesa: vista la nota
del 19 giugno l'Assessore al bilancio richiede un rinvio della
scadenza per il passaggio al digitale terrestre. Ora, se la sua
preoccupazione era di quel tipo, poteva dire: noi riconosciamo che
per i problemi che sono sorti finora, per le difficoltà che
riteniamo ci siano, noi rinunciamo alla sperimentazione e ci
allineiamo a tutti gli altri.
Lei invece richiede un rinvio della data, dietro esigenza di un
nuovo impulso, al fine di concretizzare la sperimentazione. Da un
lato elenca tutte le difficoltà, dall'altra dice che le va bene la
sperimentazione: si metta d'accordo con sé stesso!
Si metta d'accordo con sé stesso e decida cosa intende che sia
meglio per questa valle e quali sono le condizioni per realizzare
il meglio in questa valle. Fra l'altro lei dice che bisogna
concretizzare la sperimentazione volta al superamento del divario
digitale, ma questo divario può essere superato entro il 2008, come
per tutti gli altri, quindi questa sperimentazione non è così
necessaria all'accrescimento dei servizi al cittadino. Lei ha
cominciato a dire: non so se il 15 aprile potremo accedere a questi
servizi...
(nuova interruzione dell'Assessore Marguerettaz, fuori
microfono)
...19 giugno 2006, appunto, è questo che sto dicendo! Questa è
la lettera con cui lei ribadisce la volontà della sperimentazione.
Ripeto, se la sperimentazione pone così grandi problemi, perché
doveva richiedere ancora la sperimentazione? Perché vuole apparire
il migliore d'Italia? Ha senso tutto questo disagio, per cosa poi?
In questo protocollo c'è un impegno da parte della Giunta di
erogare un ulteriore contributo per favorire l'acquisto del
decoder, integrativo del contributo statale. Ora questo lo avete
verificato oppure no?
L'unica cosa che la Regione poteva fare per conto suo senza
aspettare le indicazioni del ministero, che era verificare la
possibilità di dare contributi ulteriori, questo non lo ha fatto.
Prendiamo atto di questa schizofrenia nell'atteggiamento
dell'Assessore.
Presidente
- La parola al Consigliere Sandri.
Sandri (GV-DS-PSE)
- Sono contento dell'ampia esposizione
fatta dall'Assessore, che ha evidenziato tutte le mie perplessità,
nel senso che non ha mai parlato di quella che è la verità. È
riuscito per trenta minuti a raccontarci di tutto: con
divisibilissimo; chi può dire che lei abbia detto una cosa che non
vada bene; oggi ha detto tutto giusto, ma non ha detto la verità.
La verità è semplice: il digitale è una bella invenzione che è
stata messa in piedi per vendere le partite di calcio, per rendere
la televisione non più un servizio gratuito, ma un altro modo di
spillare soldi agli utenti...
(interruzione dell'Assessore Marguerettaz, fuori
microfono)
...il problema parte da prima, da quando il Presidente del
Consiglio era il signor "Mediaset". Cos'è che ha funzionato del
digitale? Le cartine per pagarsi le partite di calcio: è quello che
ha funzionato del digitale!
Ci si è caricati anche la sinistra, perché "LA7" come lei sa è
di area di Centrosinistra, e le altre cartine che si vendono sono
quelle de "LA7". Questo è il digitale: è un modo per fregarsi
l'acqua, le immondizie, dei servizi di base e farli pagare una
volta, due volte, tre volte ai cittadini. È chiaro che in questa
prospettiva si è mossa la "Fondazione Ugo Bordoni" che ha molto
incentivato questo ragionamento, perché incentivare il digitale
significava aprire spazi a Berlusconi come proprietario di
"MEDIASET" o a "SKY" e cose del genere. In questa grande battaglia
ci siamo schierati da parte di qualcuno che non so.
Oggi lei ha dato il meglio di sé: era un fiume in piena che ha
attraversato questo Consiglio; anche lei è rimasto entusiasta di
questa bella manovra, complimenti! Però le devo dire che, in quanto
ex medico di una squadra di rugby, dove ho imparato tante cose di
ortopedia, mi dispiacerebbe dover pagare per guardarmi le partite
di rugby, cosa che sta iniziando con "SKY" in altri paesi e che
succederà da noi con il digitale, perché il digitale è la
mercificazione della offerta culturale, della offerta delle
notizie. Oggi ti dicono: avrai più possibilità, dopo di che ci
mettiamo lì... l'analogico aveva questa bella cosa, era gratis! Si
pagava quel tantino all'inizio dell'anno, dopo di che potevi vedere
quello che volevi. Non avevi il telefono collegato, con il quale ti
potevano controllare se partecipavi; non c'era neanche la
possibilità di fare un controllo su quello che vedevi, mentre con
il digitale è possibile. Non sono uno che è contro le macchine, ma
non ci si raccontino le favole. Si dica piuttosto la verità, cioè
che il digitale è una manovra speculativa per dare delle
soddisfazioni a certi interessi economici.
Per il resto mi dispiace che il 14 e 15 aprile "RAI 2" e "RETE
4" se ne vadano dal segnale terrestre analogico. credo che lei stia
commettendo un errore, e la cosa giusta da fare sarebbe scrivere
domattina - tanto Gentiloni riceve in fretta e non ha problemi - e
dire: contrordine compagno, abbiamo deciso che forse è meglio
aspettare ancora un po'. Questa sarebbe una cosa che darebbe
soddisfazione alla collega Squarzino, al sottoscritto, a lei e a
tanti valdostani. Credo che ancora un po' di riflessione su questo
punto sarebbe profondamente utile, ma ci torneremo.
