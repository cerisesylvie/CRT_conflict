Classificazione
ISTRUZIONE PUBBLICA
Università



Oggetto del Consiglio n. 624 del 18 aprile 2019 - Resoconto
OGGETTO N. 624/XV - Interpellanza: "Problematiche riguardanti
la realizzazione della nuova sede universitaria".
Distort (Presidente) -
Punto 37 all'ordine del giorno. La
parola al proponente, collega Aggravi, per l'esposizione.
Aggravi (LEGA VDA) -
L'interpellanza ha una duplice
finalità, il cui
leitmotiv
, in realtà, è lo stesso:
comprendere quale sarà, quale può essere il futuro del cantiere
della realizzazione della Nuova Università Valdostana (NUV).
Abbiamo appreso da organi di stampa... in realtà non è una
novità, perché anche durante l'esperienza di governo avevamo avuto
modo di comprendere e valutare le problematiche non solo relative
al cantiere dove sono stati trovati dei reperti archeologici, ma
anche e soprattutto tutta una serie di problematiche di natura
progettuale.
Considerato, inoltre, che nel piano di razionalizzazione delle
partecipazioni regionali - approvato da questo Consiglio nel
dicembre 2018 - era stata valutata l'integrazione tra la NUV e la
COUP in un'unica realtà che potesse seguire i grandi progetti
regionali, avevamo presentato delle iniziative per comprendere
anche quale fosse lo stato di questa valutazione e ci era appunto
stato detto che la stessa era
in itinere
.
Aggiungo anche che oggi penso esamineremo la variazione di
bilancio. Visto che le problematiche principali sono poi anche
quelle relative a coperture finanziarie, si chiede all'Assessore
competente quale sia lo stato del cantiere per la realizzazione
della nuova sede universitaria - ricordiamo che ci sono state
diverse varianti al progetto iniziale - e quali siano gli
intendimenti di questo Governo in relazione alle problematiche
riscontrate in sede realizzativa, soprattutto riguardo alla
dotazione finanziaria funzionale alla realizzazione del progetto...
io qui indico "progetto", ma direi almeno del primo lotto.
Presidente -
Si presenta a rispondere l'Assessore
Borrello. Prego, Assessore.
Borrello (SA) -
Ringrazio il proponente perché è la terza
iniziativa, in tre Consigli, che viene introdotta all'interno
dell'Aula consiliare, ma ben venga perché, così come avevamo fatto
precedentemente con il collega Ferrero e il collega Gerandin,
grazie alla sua interpellanza potremo fare un ulteriore
approfondimento rispetto a una tematica che è a tutti gli effetti
complicata.
Lei, con coerenza e con onestà intellettuale, ha anticipato
nella sua esposizione il fatto che ha avuto modo di conoscere
alcune problematiche, tant'è che proprio nell'esperienza della
Giunta presieduta dalla collega Spelgatti avevamo convocato il
comitato di pilotaggio, il quale aveva messo in evidenza tutte le
potenziali problematiche rispetto alla questione. Ben venga,
quindi, che eventuali problematiche vengano rese edotte anche
all'interno dell'Aula consiliare, affinché si possano affrontare i
problemi. L'obiettivo principe è quello di andare a concludere i
lavori, perché ricordiamo che questo primo lotto dell'Università
della Valle d'Aosta insiste su un sedime strategico per la città di
Aosta, in quanto è la connessione tra il centro storico e il
quartiere Cogne, quindi ha a tutti gli effetti un elemento di
valore dal punto di vista di riqualificazione urbanistica della
città di Aosta. Da qui io penso che sia importante capire anche i
ruoli dei differenti enti e delle differenti società all'uopo
costituite, nonché delle eventuali potenziali responsabilità che ci
possono essere nelle valutazioni degli scenari che si andranno a
verificare.
Andrò quindi a rispondere alle sue domande. Effettivamente è
opportuna la sua richiesta, si integra rispetto a quelle
precedentemente prodotte dai colleghi all'interno dell'Aula
consiliare.
Al momento lo stato di avanzamento del cantiere è pari a circa
il 62 percento in termini di spesa sostenuta con l'ultimo
riferimento del SAL (Stato Avanzamento Lavori) - il SAL è il n. 13
- di euro netti 20.600.000. Si ricorda che l'importo a base d'asta
era pari a 33.124.000 euro e che le opere sono state aggiudicate
per 30.629.000 euro. A seguito dell'ultima perizia di variante, la
n. 6, l'importo contrattuale aumenta a complessivi 32,2 milioni di
euro; 33 milioni erano quelli originariamente stanziati, l'appalto
era di 30 milioni e quindi c'è ancora una somma a disposizione. Per
le perizie delle varianti si è attinto da questa somma a
disposizione, dai 30 milioni siamo arrivati a 32 milioni, quindi
c'è ancora un margine residuo per ulteriori eventuali varianti, ma
entrerò poi nel tecnico.
Con riferimento alla tipologia delle opere realizzate, si
forniscono le seguenti informazioni acquisite da NUV. Sottolineo -
e tengo a sottolinearlo, a microfono acceso, l'ho sempre fatto in
queste sedi - il ruolo che ha la società di scopo: è un ruolo di
responsabilità, di committente, di definizione dei responsabili
unici del procedimento (RUP) e di definizione della direzione
lavori (DL), tutte figure tecniche che sono importanti per definire
poi eventuali valutazioni interne alle procedure che bisogna
avviare.
Le informazioni acquisite da NUV ci dicono che sono state
completate tutte le operazioni di demolizione e scavo. Sono
terminate le strutture in calcestruzzo. La facciata est è pressoché
completata. Sono in fase di produzione - penso sia questo
l'elemento più importante, in questa fase - per il successivo
montaggio, le centine metalliche della facciata ovest. Gli impianti
idrotermosanitari ed elettrici sono parzialmente realizzati nella
percentuale media del 40 percento circa. L'area verde a nord
risulta in gran parte realizzata, ad eccezione dei camminamenti. I
parcheggi lato via Monte Vodice e lato via Monte Pasubio sono
sostanzialmente ultimati, tranne gli aspetti di dettaglio.
Lei ha giustamente fatto un riferimento ai tempi di consegna,
quindi relativamente ai tempi di lavorazione, i lavori sono stati
consegnati in data 7 novembre 2014, e ne era previsto il
completamento, ai sensi del contratto, il 6 giugno del 2018. Ad
oggi risulta essere prorogato, il tutto, al 18 giugno 2019, quindi
a breve. Come ho già anticipato nelle precedenti interrogazioni e
interpellanze, questa data non è rispettabile, c'è già una
richiesta di ulteriore proroga.
Al momento si è in attesa - e questo è l'elemento importante -
di una preannunciata PV7, sostanzialmente riferita alla
realizzazione della facciata ovest, della quale, ad oggi, non si
conoscono i dettagli tecnici e finanziari. La perizia, che deve
essere approvata dalla società NUV, così come preannunciato dalla
società medesima, prevede la richiesta della concessione di una
proroga dei tempi di ultimazione di almeno 12 mesi. Pertanto la
società NUV deve predisporre una perizia, questa perizia avrà delle
valutazioni di carattere tecnico, ci saranno delle valutazioni di
carattere economico e di carattere temporale, ma nel momento in cui
arriverà questa perizia l'Amministrazione regionale valuterà quanto
scritto e quanto certificato.
Rispetto al secondo quesito, "
gli intendimenti
", è
necessario poter conoscere ufficialmente e nel dettaglio questa
preannunciata e fatidica PV7. Speriamo sia l'ultima perizia di
variante, sia per conoscere l'eventuale maggiore dotazione
finanziaria, che per le problematiche che dalla stessa possono
emergere, ricordando, peraltro, che la competenza è in capo a NUV -
tramite i propri organi tecnici e amministrativi - circa
l'approvazione delle varianti, in quanto società di scopo e unica
committente delle opere in argomento.
Le valutazioni di merito circa le lavorazioni proposte, nonché
la legittimità dei connessi atti, attengono infatti esclusivamente
alla sfera decisionale della società medesima, restando in capo
all'Amministrazione regionale la sola autorizzazione - e lo sa,
perché abbiamo anche approvato la PV6 in Giunta, questo che sto
citando era un elemento di approfondimento- all'utilizzo delle
somme a disposizione legate al ragionamento della gara d'appalto
che le ho fatto all'inizio del mio intervento, così come disposto
dalla Giunta regionale, con deliberazione n. 1699 del 2013, di
approvazione della scheda operazione per l'esecuzione dei lavori
del primo lotto del polo, la quale, a pagina 12, stabilisce che
"
l'utilizzo delle somme a disposizione derivanti da economie
- da 30 a 34 milioni -
è subordinato a specifica autorizzazione
della Regione
".
Mi permetta di sottolineare ulteriormente cosa sono queste
perizie di variante. Le varianti in corso d'opera approvate da NUV
sono riferibili, ai sensi dell'articolo 132 del decreto legislativo
n. 163/2006, sostanzialmente a tre tipologie. Ripeto quali sono le
tre tipologie, perché le perizie di variante (PV) si possono
realizzare se sono incardinate in un quadro di riferimento ben
noto: cause impreviste e imprevedibili; miglioramento dell'opera e
della sua funzionalità; errori ed omissioni progettuali.
Relativamente alla preannunciata PV7, da recenti comunicazioni
della NUV è in corso di esame da parte del RUP la bozza di
relazione di perizia predisposta dalla DL. A volte si dicono tutte
queste sigle, ma il ragionamento qual è? Proviamo a fare una
back analysis
, partiamo dall'impresa. L'impresa fa i lavori
e ci sono delle problematiche: c'è la direzione lavori, che è una
figura tecnica all'interno della NUV, poi c'è il RUP (Responsabile
unico del procedimento), poi c'è la società di scopo (NUV), e poi
c'è la Regione (organo finale di controllo).
Sulla base della documentazione redatta dalla DL, il RUP di NUV
predisporrà, ai sensi dell'articolo 161, comma 7, del DPR 207 del
2010, la sua relazione di proposta di perizia. Quando avremo questa
relazione del RUP - che è il documento base - allegata a tutte le
delibere di Giunta dell'approvazione e dell'autorizzazione alle
perizie di variante, sarà attentamente esaminata dagli organi
tecnici dell'Assessorato, con il supporto dell'Avvocatura regionale
per le conseguenti determinazioni che l'Amministrazione regionale
riterrà di assumere in merito; fatta salva, ovviamente, la
disponibilità economica, che oggi non potremo conoscere, se non
abbiamo gli aspetti di carattere tecnico della PV7.
Se lei ha notato - ma sono sicuro del suo livello di attenzione
-, l'elemento importante è capire qual è il campo di manovra per
l'autorizzazione delle perizie di variante. È tutto incardinato nei
disposti normativi e ovviamente noi siamo, in maniera continuativa,
supportati dall'Avvocatura per valutare dal punto di vista tecnico
gli aspetti procedurali da portare avanti.
Dal punto di vista politico - mi permetto di dirlo a microfono
acceso -, io penso che in questo momento sia più importante
concentrarsi sulla chiusura dei lavori di questo lotto, per evitare
di lasciare un cantiere aperto all'interno della città di Aosta, e
poi, in maniera collegiale, decidere il futuro di questo polo
importante con una programmazione rispetto alla riqualificazione
urbanistica. Io penso che un buon Amministratore debba prima
chiudere gli interventi in essere e, parallelamente, avere la
capacità di programmare.
Dalle ore 9:46 riassume la presidenza la Presidente Emily
Rini.
Rini (Presidente) -
La parola al collega Aggravi per la
replica.
Aggravi (LEGA VDA) -
La ringrazio, Assessore, per la
risposta completa ed esaustiva. Faccio tesoro di due aspetti che
lei cita e mi permetto poi di fare una proposta, proprio perché -
come lei ricordava - quest'opera, al di là della finalità
universitaria, è fondamentale anche per il biglietto da visita
della città di Aosta e, soprattutto, ha il ruolo di cerniera tra il
centro storico e la prima periferia. Anche perché, giustamente, al
di là delle idee politiche, l'obiettivo di un buon Amministratore è
portare la nave in porto e, quindi, al di là delle similitudini con
la struttura, possiamo dire che portare a casa il primo lotto -
almeno il minimo indispensabile, già come primo passaggio - è
sicuramente fondamentale.
Il vero problema, come lei giustamente ricordava e come abbiamo
avuto occasione di valutare quand'eravamo in Giunta insieme, è
soprattutto su questa questione tecnica e, in particolare, delle
perizie, delle valutazioni economiche che stanno alla base di
questo.
Io vorrei fare una proposta, in realtà non tanto all'Assessore,
quanto ai Presidenti della II Commissione e della III Commissione,
viste le opere, perché in più aggiungerei un problema: la
governance
della NUV, che è il cuore pulsante - come lei ha
detto - di tutto il progetto, se non erro è a scadenza. Comunque,
dovendo preparare il futuro, quindi arrivare alla chiusura del
lotto e, soprattutto, capire cosa fare successivamente, credo che
anche a livello di Consiglio possa essere utile comprendere qual è
lo stato dell'arte, in modo tale da capire quali sono le basi di
partenza. Vorrei quindi proporre al collega Marquis, Presidente
della II Commissione - di cui faccio parte -, e al collega Nogara,
se non erro Presidente della III Commissione, la possibilità di
avere un'audizione con il
management
della NUV, magari
congiuntamente, per comprendere lo stato dell'arte e, soprattutto,
per porre le basi al futuro, come giustamente diceva lei,
Assessore. Questo per comprendere come chiudere tale lotto e,
soprattutto, porre le basi per capire cosa fare nel futuro della
nostra - spero - università, che prima o poi si potrà spostare e
avrà una sede degna, visto che comunque di risorse ne sono state
già spese tante.
