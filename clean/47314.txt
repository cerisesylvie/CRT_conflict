Classificazione
AMBIENTE
Stoccaggio e smaltimento rifiuti



Oggetto del Consiglio n. 3601 del 8 maggio 2024 - Resoconto
OGGETTO N. 3601/XVI - Interpellanza: "Aggiornamento del
vigente piano regionale di gestione dei rifiuti".
Marguerettaz (Presidente) -
Punto n. 31 all'ordine del
giorno. Per la presentazione, la parola al collega Aggravi.
Aggravi (RV) -
L'interpellanza tocca in realtà, nelle
premesse, due ambiti e poi si concentra sul tema dei rifiuti, ma in
realtà il tema di fondo è legato a quello che riguarda le tariffe
applicate all'ambito dei rifiuti, ma abbiamo ritenuto opportuno
anche sottolineare e presentare una tematica che abbiamo già
affrontato in maniera combinata che riguarda le future tariffe del
sistema idrico integrato. È stato particolarmente utile, e direi
che ci ha dato anche una visione complessiva della situazione che
si presenterà riguardo appunto al sistema idrico integrato,
l'audizione che abbiamo avuto in III Commissione relativamente a
una proposta di deliberazione del Governo regionale: quella di
aggiornamento dei criteri per la determinazione delle tariffe del
sistema idrico.
A fronte di questo, abbiamo appreso, da varie fonti di stampa,
ma anche dai siti istituzionali dei vari Comuni, in particolare
citiamo il caso delle
Unités
Grand-Paradis e
Valdigne-Mont-Blanc, relativamente all'approvazione delle tariffe
TARI. In particolare, per quello che riguarda la Valdigne, che, tra
l'altro, è una delle realtà che ha più difficoltà per quanto
concerne la raccolta differenziata, si lamenta spesso nelle realtà
turistiche che c'è una problematica maggiore per appunto la
raccolta differenziata, soprattutto la quantità di raccolta
differenziata; effettivamente si riporta - e abbiamo riportato - i
riferimenti della discussione nel Consiglio comunale di Courmayeur
dove il Sindaco ha sottolineato il fatto che la nuova modalità di
raccolta di tariffazione vuole portare a un miglioramento, ma il
miglioramento dipenderà necessariamente dal comportamento degli
utenti, perché la raccolta differenziata prima di tutto la fa
ognuno di noi, così si è scelto. In particolare poi abbiamo appreso
che il 24 aprile scorso c'è stata una prima riunione
dell'Osservatorio regionale sui rifiuti. Nell'ambito di questa
riunione, in particolare faccio riferimento al comunicato stampa,
si è data contezza che, al di là dell'insediamento, c'è stata una
prima analisi dei dati e dei flussi, le modalità di comunicazione a
diversi modelli e lo stato degli appalti di raccolta dei vari
sub-Ato.
Per cercare di andare a comprendere un po' meglio qual è lo
stato dell'arte, l'interpellanza chiede: "quali siano le principali
criticità poste in evidenza nell'ambito della già citata prima
riunione dell'Osservatorio regionale sui rifiuti", quindi sia dei
contenuti che sono stati oggetto di prima discussione, con
un'ottica e un
focus
soprattutto però legati poi alle
ricadute finali in termini anche che si sostanziano poi nel valore
economico tariffario; "quale sia ad oggi lo stato degli appalti per
la raccolta dei rifiuti nei vari sub-Ato", noi abbiamo citato un
caso di due
Unités
, con quest'interpellanza volevamo fare un
punto della situazione per comprendere effettivamente qual è lo
stato dell'arte complessivo; poi "se sia intenzione del Governo
regionale definire un percorso di aggiornamento e revisione del
vigente piano regionale di gestione dei rifiuti entro il termine
della corrente legislatura e, in caso positivo, in che
termini".
Al di là delle modalità magari più tecniche, è stata anche
oggetto di altre iniziative questa domanda riguardante magari dei
punti più specifici del piano, l'idea era comprendere se c'era una
volontà di definire un percorso per revisionarlo anche a fronte
delle preoccupazioni non soltanto degli amministratori, ma anche
delle associazioni di categoria, anche degli operatori economici, e
non soltanto, proprio perché la preoccupazione che c'è è quella di
un aumento delle tariffe che non riguarderà solo l'acqua, ma anche
i rifiuti e questo sarebbe effettivamente ulteriormente gravoso
sulle spese dei cittadini, ma anche delle attività economiche,
quindi capire se c'era anche una volontà prima di tutto di
revisione anche in ottica magari per trovare dei punti di
efficienza che non vada poi a concretizzarsi all'interno della
tariffa applicata.
Presidente -
Per la risposta, la parola all'assessore
Sapinet.
Sapinet (UV) -
Grazie collega Aggravi per
quest'iniziativa e per questi quesiti, in particolare anche il
secondo, che ci permette d'illustrare un po' la situazione dei
cinque sub-Ato ed effettivamente di definire e di dare notizia
delle modalità e soprattutto le tempistiche.
Riguardo al primo quesito, dove parliamo delle criticità che
abbiamo posto in evidenza nell'ambito della prima riunione
dell'Osservatorio regionale sui rifiuti, criticità che sono
inerenti principalmente a una situazione comunque di disomogeneità
che rileviamo sul territorio relativa alla qualità della raccolta
differenziata, quindi con spirito sicuramente costruttivo e con
voglia di fare dei passi avanti, è chiaro che bisogna partire da
quello che dobbiamo e possiamo migliorare, dobbiamo infatti
distinguere e analizzare sia la quantità del rifiuto differenziato,
ma anche la loro qualità, quest'ultima è essenziale per un giusto
riconoscimento da parte dei consorzi di recupero. Tali differenze
di risultato incidono in modo anche significativo su poi i
risultati complessivi regionali di percentuale di raccolta
differenziata e di percentuale di materiale effettivamente avviato
al recupero. Le criticità rilevate sono in parte riconducibili alla
carenza di personale sia a livello regionale che a livello degli
Enti locali, effettivamente anche dislocate sulle attività di
pianificazione di monitoraggio e controllo. Il piano rifiuti
prevede rispetto al passato un cambio di passo che naturalmente
deve essere accompagnato, deve essere monitorato, raccordato in
corso d'opera per raggiungere i risultati attesi; un'azione
sicuramente importante è quella di raccordare le varie realtà anche
dal punto di vista comunicativo ed è un qualcosa che stiamo
facendo.
Io colgo anche l'occasione per ricordare un ottimo spirito di
collaborazione e di confronto che si è instaurato tra i diversi
attori rappresentanti all'interno dell'Osservatorio regionale dei
rifiuti, è vero, abbiamo fatto solo una prima riunione, però il
clima e la volontà di mettersi in gioco erano veramente positivi,
che ricordo, come ha detto lei, si è riunito il 23 aprile del 2024
a seguito della deliberazione della Giunta regionale 318 del 25
marzo del 2024.
Tra i vari argomenti da attenzionare nei futuri incontri
dell'Osservatorio sono già stati portati all'attenzione diversi
temi, tra questi ricordo a titolo di esempio: l'analisi dei dati
inerenti ai flussi, le modalità di comunicazione proprio in
quell'ottica di andare a raccordare le differenze che oggi abbiamo
ai diversi livelli, temi che affronteremo appunto nel prossimo
incontro previsto direttamente tra giugno e luglio all'interno poi
del sito di Brissogne.
All'attività dell'Osservatorio, che di fatto va a monitorare, va
a osservare ma a stimolare l'attività, va sommata l'attività del
gruppo di lavoro che ovviamente è un braccio più operativo rispetto
all'Osservatorio, con riunioni sicuramente più frequenti.
Per quello che riguarda il secondo quesito, si riporta
sinteticamente lo stato attuale degli appalti dei vari sub-Ati. Per
il sub-Ato A, che comprende i territori della Grand-Paradis e della
Valdigne-Mont-Blanc, l'appalto è stato affidato con decorrenza dal
1° maggio 2024 - proprio la settimana scorsa si è svolto un
importante incontro ad Arvier aperto a tutti i Consiglieri comunali
delle
Unités
coinvolte - con una durata di sette anni con un
eventuale rinnovo di due, quindi una scadenza che andrebbe al 2031
o, nel caso di rinnovo, nel 2033. Il sub-Ato B, che comprende la
Grand-Combin e la Mont-Emilius, ha attualmente ancora in corso
l'appalto precedente, che è stato rinnovato fino al 2026, e poi si
andrà con una gara di concessione di durata di quindici anni, con
scadenza nel 2041. Per quanto riguarda lo stato dell'appalto -
l'appalto è stato pubblicato nel giugno del 2023 -, è in corso
l'aggiudicazione. Il sub-Ato C, che comprende la città di Aosta, è
stato affidato con decorrenza 1° gennaio 2022, una durata di 6 anni
con scadenza nel 2028. Il sub-Ato D,
Unité des Communes
Evançon e
Unité des Communes
Mont-Cervin, affidato con
decorrenza 1° gennaio 2018, la durata è di 6 anni con eventuali 3
di rinnovo, quindi a fine 2026 la scadenza. Infine il sub-Ato E,
Unité des Communes
Mont-Rose e
Unité des Communes
Walser, è affidato a giugno del 2023, durata 5 anni, con eventuali
2 anni di rinnovo, quindi scadenza 2028 o 2030 se rinnovato.
Per quanto riguarda l'ultimo quesito circa l'eventuale
aggiornamento del piano regionale di gestione dei rifiuti,
relativamente a tale piano si è provveduto alla verifica di
conformità dello stesso agli indirizzi e ai metodi del programma
nazionale di gestione dei rifiuti approvato con il decreto n. 257
del 24 giugno 2022, quindi successivamente all'approvazione del
piano regionale. La verifica ha dato esito positivo e non occorre
effettuare ad oggi alcun aggiornamento per adeguare il piano alle
disposizioni del programma nazionale di gestione dei rifiuti. La
legge regionale n. 4 del 9 maggio del 2022: "Approvazione
dell'aggiornamento del piano regionale di gestione dei rifiuti per
il quinquennio 2022-2026", dispone all'articolo 3, dove parla della
modalità per l'aggiornamento del piano regionale di gestione dei
rifiuti, che il piano regionale di gestione dei rifiuti è comunque
aggiornato nel caso in cui, secondo quanto riportato nel rapporto
di monitoraggio intermedio predisposto dalla struttura regionale
competente in materia di rifiuti, i risultati raggiunti non
risultino in linea con gli obiettivi o con le ricadute ambientali
fissati dal piano medesimo. In tal senso sono in corso le attività
di monitoraggio integrato del piano regionale di gestione dei
rifiuti della nostra Regione, quindi 2022-2026, che si
concluderanno nei prossimi mesi. In esito a tali verifiche saranno
disponibili gli elementi conoscitivi necessari per assumere una
decisione in merito alla necessità di procedere a un aggiornamento
del piano prima della sua naturale scadenza.
Presidente -
Per la replica, la parola al collega
Aggravi.
Aggravi (RV) -
Ringrazio l'Assessore per le informazioni.
Io rimango dell'idea e della preoccupazione che le tariffe avranno
un incremento non soltanto dovuto al periodo inflattivo che ancora
non è terminato, nel senso che già dal quadro che lei ha
giustamente rappresentato relativamente alle varie scadenze, mi
limito a quelle che sono effettivamente dietro agli anni di durata
della concessione, sappiamo che c'è un piano economico-finanziario,
quindi c'è un rientro dell'investimento del concessionario, quindi
le problematiche conseguenti. Allo stesso tempo, al di là delle
suddivisioni di natura temporale, ci sono anche delle problematiche
tipicamente territoriali, perché comunque da gestire il nostro
territorio è più complicato rispetto a un altro, perché i costi di
trasporto e di conferimento sono maggiori e questo è un dato di
fatto.
Io mi auguro che, al di là delle verifiche di conformità,
semplifico così il percorso che lei ha giustamente rappresentato
sulla terza domanda, ci possa anche essere un'attenzione
particolare, un'attenzione anche in coordinamento con le
Unités
des Communes
, è necessario perché sono giustamente loro le
realtà che assegnano le concessioni, in maniera tale anche da
comprendere se ci possano essere, al di là degli obblighi di
assegnazione di concessione, delle forme di efficientamento per
evitare che le tariffe crescano, al di là poi della giusta e
necessaria attenzione che tutti noi dobbiamo fare quotidianamente
nella gestione della raccolta differenziata.
Dico anche questo perché non l'ho citato in premessa... ci sono
molte preoccupazioni anche a realtà turistiche ma realtà cittadine
su anche la gestione del conferimento, sicuramente c'è anche una
volontà di andare a premiare coloro che sono più performanti nello
svolgimento della raccolta differenziata, però cito, ad esempio, il
caso di Aosta e cito le modalità di gestione delle tariffazioni, la
preoccupazione resta e c'è perché comunque un dato di fatto è che
rifiuti non scompariranno, neanche quando noi andiamo giustamente a
ben differenziare e sicuramente - l'ha detto lei all'inizio - non è
solo la quantità, ma è soprattutto la qualità del prodotto perché
poi ovviamente una parte del rientro dei costi deriva da
questo.
La preoccupazione resta, manterremo l'attenzione su
quest'aspetto, vedremo anche come si evolvono nelle varie
Unités
le varie assegnazioni e soprattutto ci auguriamo che
si possa trovare una modalità più efficiente per tutti i
cittadini.
Visto che ho parlato inizialmente del sistema idrico integrato,
ma forse poi alla fine si finirà anche sui rifiuti per andare a
fare un unico atto che vada appunto a creare delle efficienze
laddove i costi sono maggiori, perché sicuramente se andiamo a
vedere nel dettaglio le varie
Unités
, avremo delle voci di
costo più alte in una rispetto all'altra, quindi sappiamo che
purtroppo o, per fortuna... certo, è già sul piano, però sappiamo
che a volte magari i processi si possono anche velocizzare e non
subire le tariffe...
(intervento del consigliere Chatrian fuori microfono)
...il solerte Presidente della III Commissione mi suggerisce
dagli spalti l'evoluzione, ma sappiamo benissimo che se possiamo
anticipare dei risparmi, è meglio farlo perché altrimenti paghiamo
tutti.
