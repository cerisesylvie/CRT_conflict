Classificazione
TURISMO E INDUSTRIA ALBERGHIERA
Ricettività turistica



Oggetto del Consiglio n. 2612 del 12 luglio 2023 - Resoconto
OGGETTO N. 2612/XVI - D.L. n. 92: "Disciplina degli
adempimenti amministrativi in materia di locazioni brevi per
finalità turistiche". (Reiezione di un ordine del giorno).
Bertin (Presidente) -
Buon pomeriggio. Riprendiamo i
lavori interrotti questa mattina, ricordo che siamo in discussione
generale. Chiedo al collega Segretario Jordan di procedere
all'appello. Alla presenza di 27 Consiglieri, proseguiamo nella
discussione generale. Consigliere Cretier, a lei la parola.
Cretier (FP-PD) -
Volevo anch'io fare alcune
considerazioni sul D.L. 92. Partendo dai dati enunciati anche dal
collega Marquis, con 250 mila posti letto in abitazioni secondarie
oltre all'altro dato di 80 mila seconde case presenti in Valle,
assieme ad altri fattori esposti nella relazione di accompagnamento
del disegno di legge, quali imposizione fiscale e necessità di
compensare occasionalmente il proprio reddito, non sotto forma di
impresa ma da parte dei privati cittadini, è stato messo in
evidenza come il fenomeno sia salito di livello esponenziale e
quindi necessita di messa a norma di alcune modalità.
Un tipo di turismo ovviamente numericamente importante, in una
regione che offre prospettive diversificate durante tutto l'anno ma
anche una grande offerta storico, culturale, museale, sportiva,
agroalimentare o di semplice relax con dei panorami difficilmente
ripetibili.
L'aspetto più importante è far emergere il fenomeno e
regolamentarlo, come richiesto anche con il parere positivo del
CELVA, il n. 3.
L'assemblea ha condiviso la necessità di disciplinare la
locazione per finalità turistiche, condividendo l'importanza
dell'iter e delegando al Consiglio regionale un'approvazione in
tempi brevi. Loro, i Comuni, hanno sicuramente il polso della
situazione, soprattutto quelli piccoli, dove molto è sotto
controllo e certe realtà o certe ambiguità sono evidenti.
Il testo iniziale è stato depositato nel dicembre
2022dall'allora Assessore Guichardaz e dalla Giunta. Con la prima
audizione del 18 gennaio era stato presentato il testo per dare una
prima risposta alle esigenze normative, codificando esattamente le
locazioni a finalità turistiche, le procedure, gli adempimenti, i
servizi erogabili, la vigilanza, il controllo dei Comuni e altri
aspetti legati alla gestione di tali strutture.
In seguito, con l'assessore Grosjacques e con gli uffici, sono
state fatte delle puntuali precisazioni, dettagliando meglio alcune
questioni che, in sede di audizione, sono state evidenziate; dei
passaggi, dei chiarimenti, per permettere la migliore comprensione
del testo del disegno di legge e, su richiesta del CELVA, per una
maggiore flessibilità temporale, semplificando la documentazione
come richiesto da più parti.
Se uno ha fatto le denunce rispetto alle procedure stabilite,
credo che non abbia nulla da temere, e non basta dire che si
affitta occasionalmente, basta non incassare. Se non esiste un
corrispettivo e ospita degli amici o parenti, non ricado
nell'ambito di applicazione di questa legge.
Di osservazioni in audizione ne sono state fatte molte, ma le
controdeduzioni hanno evidenziato una più puntuale seria
applicazione, fugando i dubbi della stesura iniziale che saranno
corretti nel solco e nello spirito della legge.
A proposito di audizioni, un argomento toccato in discussione è
il tema condominiale dove per lo svolgimento di un'attività in un
alloggio privato, ma con parti comuni, mi sembra che il minimo sia
segnalare all'amministratore l'attività, anche solo per la
sicurezza: quanti sono o chi sono gli ospiti.
Vi è poi il regolamento condominiale, riguardo alla convivenza
pacifica degli inquilini, mi rifaccio all'esempio che ha fatto il
collega Aggravi stamattina su un altro argomento: "Quanti siete,
chi siete e dove andate", perché entrando in un condominio
chiaramente si creano dei disagi e anche perché le diatribe nei
vecchi condomini nascono anche solo per la suddivisione in
millesimi delle spese di ripartizione dell'acqua, ad esempio se è
presente un inquilino oppure cinque o dieci.
Avere persone sconosciute che si muovono in un condominio desta
pur sempre preoccupazione, soprattutto in persone anziane, ecco il
motivo per cui è necessario comunicare l'inizio di attività di
locazione: non un divieto, ma un'azione responsabile
trasparente.
Una preoccupazione evidente raccolta sia nelle audizioni che
nelle piazze è di sostenere che con questa regolamentazione si
voglia precludere - con adempimenti complessi e farraginosi e con
controlli - l'eventuale integrazione al reddito, ma assolutamente
non è così, non è l'idea di questa legge.
Bisogna pur stabilire un minimo di regole, di controlli, di
trasparenza e di consapevolezza per non incappare in situazioni in
cui ognuno si detta le proprie regole.
Un settore che, a livello regionale, aveva necessità di un
puntuale intervento legislativo. Anche a livello nazionale la
Ministra ha presentato un disegno di legge in questo settore,
seppur frenato da preclusioni politiche verso le regolamentazioni
del settore.
Da noi con i suoi numeri evidenzia in modo inconfutabile che in
Valle d'Aosta essa sia uno dei settori trainanti dell'economia
valdostana, ma che necessita di regole quando si tratta di
evidenziare le presenze effettive del settore in questione, per
indirizzare i futuri processi evolutivi e anche per i riparti
ministeriali sugli aiuti al settore che ogni anno arrivano nel
nostro bilancio, ma che potrebbero essere più importanti, sostenuti
e veritieri.
Un disegno di legge necessario da sostenere, un inizio per
rafforzare la qualità del settore turistico valdostano e
rappresentare la realtà e la disponibilità con la massima
trasparenza.
Presidente -
Si è prenotato il Consigliere Restano, ne ha
facoltà.
Restano (GM) -
Cercherò di non ripetermi perché credo che
da parte dei colleghi, sia di maggioranza, sia di minoranza, il
testo sia stato analizzato dettagliatamente, quindi riprenderò
quanto detto dal collega Marguerettaz: anche oggi ha fornito
tantissimi stimoli alla discussione, ma riprenderò la sua
dichiarazione di voto sul Piano socio-sanitario, quando ha
affermato che è facile intervenire coltivando il proprio orticello,
mentre è più difficile affrontare la riforma del Piano della salute
e benessere sociale in maniera organica, completa e complessa.
In realtà, collega, le rispondo anche a quella sua affermazione:
se lei non se n'è accorto, e se il Consiglio non se n'è accorto,
nei cinquantacinque ordini del giorno c'era un'alternativa al
vostro Piano, riprendendo le sollecitazioni pervenute in sede di
confronto in Commissione.
Ma detto questo, ritengo che oggi il tema sia articolato,
complesso e importante, come è stato detto, e limitarci a discutere
oggi due disegni di legge, che potevano essere anche discussi
insieme, ma senza aver prima affrontato una riforma organica
dell'offerta turistica della Valle d'Aosta e la promozione
turistica, sia coltivare l'orticello di qualcuno, in particolare
forse dei Comuni. Mi permetta, Assessore, ho già avuto modo di
dirglielo, ma lei è l'Assessore della Regione Valle d'Aosta al
turismo, non è l'Assessore dei Comuni, non ha ricevuto la delega
dai Comuni, ha ricevuto un attestato di stima da parte dei suoi
elettori, e anche da parte della maggioranza e minoranza, perché
facesse l'Assessore al turismo.
In questa maniera, a mio modo di vedere, non lo svolge nel
miglior modo, e perché? Perché, come scritto nel programma di
Governo, l'obiettivo principale riguardante il turismo è il
rafforzamento dell'immagine della Valle d'Aosta quale destinazione
turistica di eccellenza e, in quanto al settore turistico, dare
risposte alle istanze formulate dagli enti locali, e qui siamo
arrivati, disciplinare l'imposta di soggiorno e le finalità
turistiche, ma soprattutto riformare il turismo attraverso l'ente
unico di promozione turistica e il marchio "Ombrello".
Quest'affermazione era già stata anticipata nel precedente
programma di Governo, ma soprattutto nel DEFR dove, tra le prime
cose enunciate nel settore turismo, vi è una riflessione sul
progetto dell'organizzazione turistica regionale.
Quindi a nostro parere, a mio parere, se si voleva affrontare in
maniera organica e completa l'argomento, bisognava partire dalla
riforma del turismo, così come hanno fatto altre Regioni, perché se
andiamo a vedere, altre Regioni all'interno della disciplina degli
esercizi alberghieri, extralberghieri hanno inserito le locazioni
brevi e la promozione della qualità e della ricettività
turistica.
Faccio questa affermazione, perché sempre quelle Regioni, che
molti di noi prendono come faro, destinano - e abbiamo già avuto
modo di confrontarci su quest'argomento - il 50% degli introiti che
provengono dall'imposta di soggiorno alla promozione turistica, ma
di questo avremo poi modo di parlare successivamente, però siccome
tutti, anche da parte della maggioranza, abbiamo parlato di
adozione di politiche, di promozione e di valorizzazione degli
affitti brevi, perché effettivamente quei numeri che sono stati
illustrati in aula, non possiamo nasconderci... ma le altre Regioni
hanno già affrontato questa riforma all'inizio degli anni 2000, se
vogliamo valorizzarli dovevamo avere un approccio un poco diverso e
soprattutto riuscire a coinvolgerli, perché in questa legge non si
riesce a evincere alcuna azione positiva verso chi in qualche modo
deve diventare, suo malgrado, perché non ce l'hanno chiesto,
interprete della nostra offerta turistica,
Lo sono già di fatto ma noi li coinvolgiamo, glielo
imponiamo.
Allora qual è la nostra azione? Dire che se faranno richiesta
all'Office du Tourisme questi li inseriranno nell'elenco degli
alloggi? Per me è troppo poco; l'azione di coinvolgimento e
quell'azione che evocava il collega Marguerettaz e anche da altri
ricordata, doveva essere la linea che ci può condurre verso
un'offerta turistica differente che valorizzi anche questo tipo di
attività. Rispondere alle richieste degli enti locali o di chiunque
altro attraverso una legge già predisposta - e lei lo sa bene, fin
dal 2017 quando il CELVA la bocciò - vuol dire arrivare in ritardo,
perché l'hanno detto tutti, poco è cambiato da quella norma.
Il collega Viérin portò all'attenzione della Commissione un
pacchetto più completo che prevedeva l'intera riforma; oggi
discutere solo di queste due leggi è lasciare da parte una
componente essenziale dell'offerta turistica. Dopo per forza
dovremo andare a integrare e a modificare ed è da qua che deriva
l'affermazione che ho fatto questa mattina durante un altro
intervento: partiamo sempre un po' monchi.
Visto che le altre Regioni o Province hanno normato all'inizio
degli anni 2000 e noi, - dopo il 2017, nel 2019 è stata
formalizzata la norma - siamo ancora qua oggi, tutta quest'urgenza
probabilmente poteva anche non ravvisarsi e potevamo aspettare un
mese o due in più e portare una riforma organica, completa che
forse poteva già soddisfare tutti gli appetiti in campo in una
discussione unica.
Questo per me è un modo di affrontare l'argomento in maniera un
poco diversa rispetto al percorso attuale. Sicuramente ci troviamo
di fronte a delle rivoluzioni epocali, come hanno detto i colleghi
della maggioranza, sicuramente non è la miglior legge possibile e
andrà modificata, allora perché avere tutta questa fretta e non
aspettare due mesi in più e applicare quello che è stato scritto
sul DEFR? Andare avanti nello studio.
Sono passati forse otto mesi, nove mesi da quando è stato
scritto il DEFR, probabilmente l'incarico che è stato qui
illustrato è già stato anche assegnato, non lo so, se è stato
assegnato mi è sfuggito, se non è stato fatto, era l'ora di
rimboccarsi le maniche e di portarlo avanti, però iniziare, visto
che già sul tavolo e nei cassetti c'è una bozza di riforma,
dall'analisi di quella riforma - non sarebbe stato un approccio
sbagliato -ci saremo confrontati con qualcosa di più compiuto
davanti ai nostri occhi, che ci permetteva forse di evitare anche
delle critiche da parte dei colleghi che sono state ben riposte in
questo caso, ma più che di critiche, direi di suggestioni.
Effettivamente, quando si parla di autoresponsabilità, direi che
è l'approccio giusto, ma noi non possiamo chiedere
autoresponsabilità a chi la legge la subisce e non viene coinvolto,
possiamo chiedere autoresponsabilità perché ovviamente, come detto,
è governata dal mercato, ma l'ente pubblico la chiede se in cambio
fornisce qualcosa. Oggi, approvando questa norma, non siamo in
grado di fornire quel valore aggiunto che tutti gli operatori del
settore turistico si aspettano, e non solo: non generiamo quel
benessere lavorativo tra operatori del turismo che è l'elemento
essenziale per arrivare a una collaborazione fattiva e sincera, ma
teniamo su due livelli distinti, due orticelli distinti, i vari
attori protagonisti dell'offerta turistica della Valle d'Aosta,
senza avere in mano un'idea della riforma futura del settore
turistico.
Ha detto bene il collega Chatrian: "Deve essere accompagnata con
altre leggi", ma accompagnare vuol dire andare avanti insieme, non
vuole dire aspettare chissà quanti mesi prima di addivenire alla
riforma definitiva, perché sennò si creano degli squilibri.
Quindi avrei voluto affrontare, come ho detto prima, le due
leggi insieme, non è possibile, interverrò anche sulla legge
dell'imposta di soggiorno, però ricordo a tutti che le nostre leggi
sull'offerta turistica sono dei primi anni 2000, è lì che dobbiamo
andare a operare, è lì che dobbiamo inserire tra l'offerta
alberghiera anche gli affitti brevi, come fatto da altre
realtà.
Solo dopo aver fatto questo, potevamo arrivare a questo
passaggio.
Come detto in precedenza, non l'abbiamo neppure indicato in
norma che si deve aspettare l'approvazione di altre leggi, quindi
ci troviamo a discutere su questa norma per quello che è già stato
evidenziato, le complessità amministrative che si vanno ad
aggiungere a cura degli operatori turistici e dei proprietari degli
alloggi che forse avviene non sempre sono pronti.
Ci siamo dimenticati di parlare della pubblicità di queste
attività, che non avviene sempre e solo attraverso i canali
Internet e attraverso i media, ma per una sorta di arredo che
sarebbe bello dare alle nostre realtà comunali potrebbe anche
essere impostato sulla base di insegne che vengono studiate a
livello regionale e comunale e non solo delle targhette del CIR che
ci devono essere perché andando a visitare altre realtà le si
trovano ovunque, ma non sempre riescono a dare l'immagine che noi
desideriamo delle nostre realtà, perché non vengono gestite e non
sono condivise.
Quindi io, colleghi vi invito a fare una riflessione sulle due
norme, di prenderci il tempo dovuto, di non arrivare a portare
dieci emendamenti a un articolato di otto articoli; è una battuta
ma rende l'idea.
Ritirate queste norme, ci rivediamo in autunno con una riforma
organica, questo è il percorso corretto, per non far proprio
percepire quanto affermato dal collega Marguerettaz: che curate
solo gli orticelli di famiglia, bisogna curare l'orticello Valle
d'Aosta, e quando si parla di immagine unica della Valle d'Aosta,
questo non è imporre un marchio, è condividere un percorso, allora
poi il cuore verrà riconosciuto da tutti come la sola e unica
immagine che rappresenta la Valle d'Aosta.
Presidente -
Consigliera Erika Guichardaz, a lei la
parola.
Guichardaz E. (PCP) -
Su richiesta dell'assessore
Grosjacques intervengo anche io.
La casa è un tema centrale in Valle d'Aosta e il disegno di
legge sugli affitti brevi, secondo noi, affronta in modo sbagliato
la tematica, in quanto non fa altro che contrapporre i privati e
gli albergatori in una Regione turistica dove queste due figure
sono complementari e necessarie.
Nel modello turistico valdostano la casa da sempre ha esercitato
un grande ruolo di complementarietà rispetto all'offerta turistica,
rispetto a quella alberghiera e paralberghiera; ancora una volta in
questa legge - copiata fra l'altro da quella del 2019 e riproposta
- manca una visione globale e nelle audizioni in Commissione
abbiamo assistito a una lettura completamente opposta tra chi
propone ricettività completamente diverse: tra chi lo fa di
professione e chi se ne occupa sporadicamente, tra chi ha grandi
proprietà e chi piccoli beni.
Ecco, noi riteniamo che sotto questo punto di vista questa norma
non faccia che accentuare queste contrapposizioni.
Dalle audizioni è emerso anche chiaramente che i professionisti
del settore hanno avuto una sorta di ruolo attivo, mentre gli altri
non erano nemmeno stati né auditi né considerati. Tutti e tutti
loro hanno evidenziato che regolamentare questo settore - quello
delle locazioni brevi - era corretto e anche rispetto alla tassa di
soggiorno non vi sono state queste grandi opposizioni, neanche da
parte di chi non lo fa di professione e neanche come attività ma lo
fa occasionalmente, però dove vediamo già questa contrapposizione
di cui parlavo? Lo vediamo già dalla relazione alla norma di legge,
perché in uno dei passaggi della relazione si dice: "Gli
albergatori e i privati si pongono di fatto in concorrenza".
Ecco, per noi non solo i privati non sono in concorrenza con il
settore alberghiero ma in qualche modo lo aiutano, visto che
proprio alcune abitazioni - di cui ha parlato anche la collega
prima di me - sono distribuite in luoghi dove alberghi non ve ne
sono, sono nella media montagna, sono in paesi dove non vi si
trovano strutture alberghiere, ma paesi che hanno una loro
particolarità e dignità.
In più, proprio questo tipo di locazioni permette di avere
un'offerta anche in periodi in cui molto probabilmente non troviamo
alberghi aperti, anche per una questione legata ai costi; questo ci
è stato detto anche dal Presidente di ADAVA.
Riteniamo poi che la clientela riferita agli uni e agli altri
non sia la stessa, chi orienta le proprie vacanze in albergo
difficilmente affitterebbe un appartamento e viceversa.
Poco dopo, sempre nella relazione, viene scritto che: "Questo
nuovo fenomeno turistico viaggia sotto traccia e sfugge ai
controlli".
Anche questa frase riteniamo che dia un giudizio di merito che
non condividiamo, perché viene anche di fatto smentito dalle
osservazioni fatte all'interno dell'audizione proprio rispetto alla
questione della tassa di soggiorno in cui tutti i portatori
d'interesse comunque hanno detto che era una tassa utile, quindi
sotto questo punto di vista chi affittava già con trasparenza,
continuerà a farlo e chi evidentemente stava nel sommerso,
continuerà a stare nel sommerso. Questa norma non va assolutamente
a cambiare nulla di tutto questo.
Inoltre questa legge impone anche dei controlli maggiori proprio
a chi chiederà il CIR.
Nella relazione forse valeva la pena invece parlare sì della
regolamentazione ma soprattutto della valorizzazione di questa
realtà alternativa, e non ne faccio una colpa all'attuale Assessore
perché sappiamo che questa legge è arrivata prima del suo
insediamento.
Ecco quindi che in quella relazione molto probabilmente era
importante in qualche modo anche valorizzare il ruolo di queste
strutture definendo alcuni o indicando anche alcuni degli aspetti
positivi dell'affitto di queste abitazioni che vengono messe a
disposizione dei turisti, perché costituiscono, come dico, uno
straordinario patrimonio a disposizione del turismo locale, non
richiedono nuovo consumo di suolo, garantiscono la disposizione di
posti letto caldi, aiutano anche i cittadini nella corresponsione
delle tasse.
Proprio oggi c'era un articolo che ci diceva quanto anche nella
nostra regione diventa faticoso pagare ad esempio una tassa come
quella sull'IMU.
Quindi sotto questo punto di vista molto probabilmente quel
minimo reddito anche di affitto di qualche settimana poteva aiutare
alcune famiglie, che magari non hanno intenzione di affittare per
lunghi periodi o mettere in piedi un'attività, perché c'è una
diversità fra chi lo fa occasionalmente, quindi magari affitta nel
periodo di ferragosto e di Natale, che sappiamo essere dei periodi
difficoltosi nella ricerca di appartamenti, e invece chi magari lo
fa come attività e quindi giustamente deve trovare una
regolamentazione.
Dalla lettura di questa norma, almeno a noi, appare chiaro
l'intenzione di limitare in qualche modo lo sviluppo di
potenzialità importanti e di incentrare tutto sempre su persone che
lo facciano come attività, perché aumentando adempimenti, controlli
e sanzioni, chi lo fa, come dicevo, in maniera sporadica, verrà in
qualche modo incentivato a non farlo più.
Quello che ci fa anche pensare - e l'ha detto bene il
consigliere Marquis - che questa legge sia stata affrontata in
maniera poco strutturale è proprio il fatto che si vada a cambiare
quell'articolo 1, andando completamente a modificare l'aspetto di
quella legge, e quello che troviamo strano è che proprio sindaci e
albergatori su quella legge improntata sui sei mesi e non sui
trenta giorni avevano dato un parere positivo, quindi sotto questo
punto di vista non capiamo qual è la
ratio
che li ha mossi:
erano d'accordo sui sei mesi? Preferiscono i trenta giorni?
Sotto questo punto di vista ci trova assolutamente un po'
sbigottiti anche nell'apprendere che, con un cambiamento come
quello che noi riteniamo un cambiamento utile e un cambiamento
sicuramente migliorativo di questa legge, non sia stato preso in
considerazione in maniera diversa.
Quello che dicevo - e un po' lo ha sottolineato la mia collega -
e in replica in qualche modo il presidente Chatrian ci ha fatto
notare che c'è stata una sorta di equilibrio fra le varie parti,
riprendendo le parti delle varie audizioni dei portatori di
interesse, quindi di Confedilizia, della community Airbnb e
dell'Unione dei piccoli proprietari immobiliari vediamo che nulla
di quello che è stato portato da questi portatori d'interesse
adesso viene modificato in questa norma. Quindi non capisco qual è
l'equilibrio, perché sinceramente sotto questo punto di vista noi
non lo vediamo.
Ci tengo anche a evidenziare - cosa che hanno fatto bene quei
portatori di interesse -l'aumento di burocrazia: anziché andare
verso una semplificazione, che tutte le volte chiediamo,  vi è
un aumento di burocrazia anche rispetto ai Comuni, che sappiamo già
essere in difficoltà, e un aumento dei controlli proprio verso chi
decide in qualche modo di avviare un'attività. A fronte di tutto
questo, quello che ci pare strano - e che anche i portatori di
interesse hanno rilevato - è che quando in qualche modo un'attività
viene equiparata a quella delle professioni alberghiere, allora a
questo punto bisogna anche pensare di poter dare le stesse
agevolazioni a questi che fanno attività. Su questo abbiamo
presentato un ordine del giorno perché sappiamo bene che,
soprattutto nel periodo della pandemia, le persone con delle
seconde case non solo hanno perso la possibilità di affittare casa
loro ma hanno visto anche l'aumento dell'IMU, proprio perché non
affittavano casa loro.
Quindi sotto questo punto di vista molto probabilmente quando da
una parte si chiede un impegno, dall'altra parte bisogna
corrispondere anche la contropartita.
Dopodiché quello che per noi ancora risulta essere poco chiaro
in questa norma, e magari avremo poi modo di parlarne anche in sede
di applicazione, perché tanto quello che bisogna evidenziare è che
non è applicata da domani, quindi sotto questo punto di vista anche
rispetto a chi ci sta ascoltando, possiamo tranquillizzare che per
quest'estate tutto rimarrà com'era fino ad oggi... sicuramente ci
sarà del tempo anche per spiegare meglio la
ratio
della
norma e le richieste che in qualche modo ho posto
all'Assessore.
Ci sono alcune domande che sono state fatte all'interno delle
audizioni o che ci sono state fatte dai cittadini, perché in questo
momento, oltre agli affitti tout court, ci sono tante altre
possibilità rispetto alle proprie seconde case o alle proprie prime
case, che sono, ad esempio, la formula dello scambio casa, oppure
anche solo l'ospitare in quella seconda casa degli amici o dei
parenti.
Quindi sotto questo punto di vista non si capisce - e magari se
lei vuole poi spiegarcelo - quando s'intenda cessazione di
attività, si intenda anche dire che in un alloggio che ha un CIR e
che abbiamo identificato come un alloggio che quindi potenzialmente
è un'attività nel momento in cui ospitiamo dei parenti o degli
amici, a quel punto lì dobbiamo comunicare al Comune la cessazione
dell'attività e se questo deve avvenire ogni volta, anche alla luce
del fatto che sono previsti dei controlli.
Se in quel periodo in cui noi cediamo la nostra casa, ad
esempio, a degli amici, bisogna capire, nel caso in cui venisse il
controllo da parte di un dipendente comunale, quale sarebbe la
sanzione, se c'è, oppure se dichiarando la cessazione dell'attività
per quel periodo, la sanzione non ci sarebbe.
Magari sotto questo punto di vista se lei in qualche modo può
chiarirci nella sua replica quanto pensavate di fare, potrebbe
essere utile.
Quanto detto dal collega Marguerettaz mi ha in qualche modo
preoccupata, perché, all'interno della norma, si evidenzia il fatto
che se una persona ha un alloggio all'interno di un condominio,
deve comunicarlo all'amministratore, quindi se è una semplice
comunicazione, immagino che non ci possa essere nulla di diverso
rispetto alla comunicazione e il fatto che magari in quell'alloggio
ci sia del rumore o via dicendo, quello, secondo me, entra
nell'ordine pubblico, non entra nella questione del fatto che io
abbia affittato un alloggio a una persona o meno, perché avendo una
proprietà, chiedendo il CIR e mettendomi in regola, ci mancherebbe
che io non possa affittare casa mia.
Quindi anche sotto questo punto di vista volevo capire da lei
che cosa s'intendeva rispetto alla preoccupazione di condomini o di
vicini.
Si è parlato anche di appartamenti fantasma, sappiamo che anche
le cronache riportano di alberghi fantasma, quindi sotto questo
punto di vista, purtroppo, in questo momento, non credo che si
possa colpevolizzare gli uni rispetto agli altri.
Rispetto anche alla qualità, sotto questo punto di vista credo
che tutti noi conosciamo attività di affittacamere, di Airbnb, di
chambres d'hôtes, che sono a livelli addirittura superiori rispetto
a molti alberghi, quindi, sotto questo punto di vista, credo che
sia un po' il mercato, come diceva il collega Manfrin, a regolare
in qualche modo anche il gradimento rispetto a un appartamento
rispetto ad altre situazioni.
Come dicevo, crediamo che l'emendamento proposto dal'UPPI in
Commissione e ripreso da Forza Italia, soprattutto rispetto
all'articolo 1, sia un emendamento di buon senso che, sotto un
certo punto di vista, va a regolamentare in maniera forse migliore
e anche va a evitare alcune spiacevoli situazioni di cui ho parlato
in discussione generale andando, tutto sommato, a dare una lettura
più dettagliata rispetto alla platea a cui questa norma deve
riferirsi.
Immagino che nella replica dell'Assessore potremo anche avere
notizie nuove e diverse da quelle magari che leggiamo sui giornali
rispetto a quanto sta avvenendo a livello nazionale, anche per
capire se l'urgenza di portare questa norma è legata anche a quanto
sta avvenendo a livello nazionale, tenuto conto che gli stessi
colleghi della maggioranza... che un collega come l'ex assessore
Marguerettaz, che si è occupato per anni di turismo, definisca
questa norma comunque non una norma che poteva essere migliore e,
sotto alcuni punti di vista abbia anche evidenziato alcune delle
criticità che le ho evidenziato anch'io.
Presidente -
Altri interventi in discussione generale? Vi
invito a prenotarvi, altrimenti chiudo la discussione generale.
Consigliere Perron per secondo intervento, a lei la parola.
Perron (LEGA VDA) -
Siccome prima anche c'è stato un
dibattito interessante, ci sono state le sollecitazioni anche di
altri colleghi, solo per puntualizzare un paio di punti. Al collega
Marguerettaz: giustamente la qualità turistica, si diceva prima,
perché la qualità turistica è uno degli elementi che viene
inserito, la qualità degli alloggi, e in questo caso sarebbe l'ente
regionale ad andare a farsi come certificatore, ma è esattamente lì
che noi poniamo una pregiudiziale.
È chiaro che il livello degli alloggi in Valle più è alto più
bella figura ci facciamo tutti. È chiaro, quindi a livello di
principio, siamo d'accordo, il problema è come, come fai? E la
nostra risposta ovviamente è sempre la stessa: c'è un mercato, se
il tuo alloggio ha un letto con il materasso che cigola quando
dormi o quando non dormi, quello sarà poi un problema che verrà
tirato fuori e le recensioni che ci saranno sui vari portali
determineranno sicuramente un grosso problema, quindi la qualità si
determina in quel modo.
Soprattutto l'Ente regionale non è in grado di andare a
certificare queste cose, meno fa dal nostro punto di vista, meno
sono le incombenze che ci sono, 1) perché siamo liberali, e quindi
lo Stato o l'Ente pubblico deve andare a toccare il meno possibile
quando può, quello è il principio di base che altri non hanno e noi
sì; 2) anche declinato, il controllo non abbiamo il modo di farlo,
perché voglio vedere, se questa legge dovesse passare così, come
faremo a dire se certi standard saranno raggiunti oppure no.
Infatti mi pare che da qualche parte poi nella legge -
correggetemi se sbaglio -si dice che non è poi l'ente pubblico
responsabile, in realtà.
Quindi state già dicendo: sì, in linea teorica noi certifichiamo
ma poi in pratica, se non è così, ognuno si assume la sua
responsabilità.
È chiaro, deve essere così per forza, ma siccome già manca il
personale un po' in tutta l'Amministrazione, manca il personale sui
Comuni, perché andare a inserire un controllo e una certificazione
di questo tipo?
È un problema e poi non verrà fatto, lo sappiamo già.
Quindi questa è la replica da quella parte.
Fare meno per noi è la soluzione migliore, dalla nostra parte
fare meno è sempre la soluzione vincente.
Sulla questione invece nazionale, questo era un punto su cui
volevo andare, e rispondo anche qui alle sollecitazioni sia del
collega Marguerettaz, sia del collega Chatrian: questo è un punto
importante. Io penso che possa tranquillamente affermare, per la
parte che mi compete, quindi per la parte della Lega, che noi
abbiamo il principio federalistico come DNA e anche qualora, a
livello nazionale, la legge - se verrà fatta - venisse fatta con
dei criteri che noi riteniamo sbagliati o non perfettamente
corretti dal nostro punto di vista, non saremo certo i tipi di
nasconderci dietro un dito.
Le critiche le potremo tranquillamente fare anche noi, non
significa, perché c'è un Governo di centro-destra dove siamo
rappresentati, che tutto quello che viene fatto sia giusto ma,
anzi, rivendichiamo che, laddove noi possiamo mettere mano per
competenza a livello regionale, anche se il Governo nazionale, pur
del nostro colore dice una cosa, noi saremmo i primi a mettere mano
per modificare in senso migliorativo sulla regione.
Quindi questo discorso per noi resta in piedi e non abbiamo
nessuna difficoltà a dire che dove ci sono criticità o cose che non
ci piacciono, noi qua in Regione, ovviamente laddove abbiamo
competenza, faremmo di testa nostra. Questo voglio che sia chiaro
perché giustamente è un argomento che è venuto fuori e mi preme
sottolinearlo.
In ultimo sono contento a questo punto, collega Chatrian, che
lei sia d'accordo sui principi della tutela del patrimonio dei
Valdostani, sudato patrimonio immobiliare dei Valdostani, - sudato,
ripeto -, siamo d'accordo che lei sia con noi su questo principio,
però le posso dire che nella pratica la nostra contrapposizione è
di dirle: sì, è d'accordo sul principio ma, secondo noi, con questa
legge messa in pratica, non si va a favore di principio, si va
contro, perché si va a determinare dei problemi su chi ha gli
alloggi.
Questo, a nostro avviso, succederà, lo si vedrà, chiaramente
sono divergenze.
Se devo fare un esempio, è come se due si devono sposare e la
moglie dice: "Va bene, sul principio di sposarci siamo d'accordo,
però in viaggio di nozze io ci vado con un altro". Di principio
siete d'accordo, ma appena devi applicare qualcosa
vai nella direzione contraria.
Questa è la nostra critica, va bene il principio, bene che siate
d'accordo, non lo so, a sinistra la vedono diversamente, giusto,
legittimo, noi ci smarchiamo, però i principi applicati qua daranno
dei problemi sulle direzioni che noi abbiamo evidenziato.
Comunque si arriverà dopo a una discussione puntuale di quanto
noi abbiamo messo proprio punto per punto, perché abbiamo voluto
fare un gesto anche costruttivo, criticare ovviamente è facile, uno
può venir qua e criticare su tutta la linea, abbiamo cercato di
dare un'alternativa e siamo certi che ci sarà discussione su
questo. Magari trovare anche dei punti, secondo noi sarebbe una
questione sensata che va a giovare non solo a noi qua dentro - che
alla fine non cambia nulla per noi - ma ai Valdostani, perché
avranno un qualcosa di maggiormente concordato e, a nostro avviso,
maggiormente aderente alla realtà valdostana.
Ripeto, messa così questa legge creerà dei problemi, abbiamo
messo sul tavolo delle alternative, ci auguriamo che vengano
quantomeno discusse.
Presidente -
Consigliere Rollandin ne ha facoltà.
Rollandin (PA) -
La discussione che si sta portando
avanti, tenendo conto delle proiezioni per i prossimi mesi, deve
tener conto di un aspetto fondamentale: le varie proposte emerse
portano a individuare degli aspetti che, di volta in volta, saranno
visibili nel momento in cui alcuni aspetti che sono stati proposti
vengano meno, e in quel momento ecco che si trova la difficoltà nel
dover inventarsi degli aspetti che, in qualche modo, permettano di
mantenere quella che organicamente è la proposta che è stata fatta
nei singoli casi per, nel contempo, mantenere le regole
generali.
Ora non credo che sia così facile abbinare i due fronti e
mantenerli, credo piuttosto che sia naturale e coscienzioso tener
conto dei punti di visione che si vorrebbero avere e poi di volta
in volta mantenere un lavoro di prospettiva che permetta di evitare
dei contrasti nell'ambito dell'aspetto più importante, cioè poter
valutare al meglio le disponibilità a livello di presenza, quello
che uno propone, quello che uno dà a seconda delle zone, perché c'è
la zona turistica che sicuramente è più propositiva rispetto al
Fondovalle, questo lo sappiamo; questo non vuol dire che non ci sia
la disponibilità, la possibilità e la voglia di partecipare insieme
al resto delle situazioni che si vengono a creare.
Io credo che non è solamente portando avanti alcune scelte che
risolviamo il problema, il problema si risolverà nel momento in cui
le scelte possano essere in qualche modo concepite come un punto di
riferimento globale che, di volta in volta, permetta di valorizzare
le richieste e di portare a compimento un aspetto che tutti
vogliono, cioè di non dare per scontato che alcune cose devono
essere.
Credo che ci sia un'esigenza, una volontà di poter ragionare
sulle diverse proposte che sono emerse e che devono essere
continuate.
Presidente -
Ci sono altri interventi? Consigliere
Sammaritani per il secondo intervento.
Sammaritani (LEGA VDA) -
Ho ascoltato con attenzione i
vari interventi e, come ho detto già nel mio primo intervento, ci
sono molte cose in questa legge che non ci piacciono, così per come
sono state scritte, per come sono state proprio strutturate le
norme, e avremo poi anche modo, come ho già anticipato, nel corso
dell'illustrazione dei vari emendamenti di approfondire i temi.
Siccome però poi probabilmente ci divideremo e ci ripartiremo la
discussione e la presentazione degli emendamenti con gli altri
colleghi, volevo puntualizzare almeno un paio di cose che sono
spuntinate anche dagli interventi che mi hanno preceduto, per
esempio quello del collega Marguerettaz che ha detto giustamente
che è vero che tutti noi conosciamo qualcuno, abbiamo magari amici,
parenti e noi stessi alloggi che affittiamo o potremmo affittare
con queste finalità turistiche, così come abbiamo probabilmente
altrettanta conoscenza di persone che hanno vicino qualcuno che fa
quest'attività e che quindi subisce in qualche modo magari anche il
fatto di avere dei passaggi continui, perché è evidente che i
turisti arrivano magari a qualsiasi ora, si spostano più di un
residente, perché magari entrano, escono, vanno a fare visita della
città eccetera, quindi chiaramente può essere, soprattutto a
livello condominiale, un disturbo degli altri, ma questo
naturalmente è un concetto generale, fa parte della libertà di
tutti noi ed è evidente che la mia libertà finisce dove inizia la
tua.
È chiaro che c'è sempre una necessità di contemperare i
contrapposti interessi, però ci sono dei passaggi, e poi lo
approfondiremo magari più avanti, man non è detto che ne parli io,
quindi vorrei fare delle domande precise all'Assessore, come ha
fatto anche la collega Guichardaz, per esempio l'articolo 4 comma 7
dove si parla di quella questione che è già stata anticipata da
qualcuno prima di me, del fatto che se sei in condominio e vuoi
utilizzare il tuo bene, il tuo alloggio, per queste locazioni brevi
a fini turistici, dovresti, secondo questa norma, comunicarlo, cioè
darne comunicazione all'amministratore.
Io vorrei sapere qual è la
ratio
di questa norma, cioè a
cosa serve, nel senso che non c'è, io non riesco a vederla,
probabilmente è una mia mancanza di fantasia, probabile, ma io
vorrei sapere perché mai dovrei comunicare all'amministratore di
condominio, tra l'altro in un rapporto privatistico, perché il
condominio è un ente privato, perché la pubblica Amministrazione si
deve far carico di stabilire che in una norma chi ha voglia di
utilizzare il proprio bene per locazioni a fini turistici debba
comunicarlo all'amministratore.
C'è solo una conseguenza, non è tanto una
ratio
questa,
cioè non c'è uno scopo, un senso in questa cosa, c'è una
conseguenza però, che si creeranno dei contenziosi infiniti, perché
sicuramente ci sarà qualcuno a livello di condominio che solleverà
la questione ma io penso in ogni caso che al di là del fatto che il
privato che vuole esercitare quest'attività non credo che passerà
inosservato, perché sicuramente gli altri condomini se ne
renderanno conto subito che sta utilizzando il bene in quel modo,
ma se anche fosse poi, per che cosa questa norma? Per far sì che si
sollevi la questione a livello condominiale? Per creare un
contenzioso a tutti i costi?
Tanto le cose sono già definite, bisognerà vedere se il
regolamento condominiale è assembleare piuttosto che contrattuale,
quindi se si possa modificare all'unanimità o no, se si possa
quindi - a seconda che sia contrattuale o assembleare - stabilire
delle limitazioni alla proprietà privata, perché nel caso di
regolamento assembleare non si potrà fare, nel caso di regolamento
contrattuale si potrà fare se è precisamente specificato e la
Cassazione si è già pronunciata su questo.
Quindi perché andarci a prendere queste brighe degli altri? É
questo il concetto.
Cioè la pubblica Amministrazione non deve intervenire nei
rapporti fra i privati, deve intervenire il meno possibile, e
questo è uno degli elementi e degli esempi lampanti di quanto
questa legge sia per un verso ultronea e addirittura inutile, se
non dannosa, quando prevede delle discipline come questa.
Un altro esempio, per non dilungarmi troppo, ma come dico poi
magari l'affronteremo anche meglio nel dettaglio, l'articolo 8,
dove si parla di vigilanza e controllo, il comma 2 dice (infatti
noi nell'emendamento l'abbiamo totalmente eliminato) "Di eventuali
carenze nella fornitura dei servizi, di cui all'articolo 5 comma 1"
- quindi della qualità dei servizi eccetera -, "La Regione non
risponde", ma certamente; anche se io affitto a qualcun altro una
casa per quattro anni non devo avere una legge che dice... e
comunque la Regione non ne risponde, ci mancherebbe pure, non è
parte del rapporto, perché mai dovrebbe risponderne?
Quindi perché scrivere leggi così? Scrivere così è inutile, non
ha nessun senso, la legge lo chiarisce già chiaramente con il
Codice civile e con tutte le leggi vigenti, non c'è bisogno di
scriverlo una volta di più, perché chiaramente se la Regione
facesse quelle cose che sembravano essere adombrate da qualcuno,
"Qui c'è classificazioni", allora forse potrebbe anche risponderne
in qualche modo, in via indiretta magari, non diretta, ma se non è
parte di quel rapporto, ci mancherebbe pure che la Regione vada a
rispondere dei danni che il turista ha avuto perché si è trovato il
letto con il pagliericcio anziché con il materasso, come diceva il
collega Manfrin.
È il mercato poi che farà questa selezione, non è una questione
di leggi che debbono stabilire questi dettagli, perché non è
competenza della Regione oltretutto, è anche questo il tema.
Addirittura si sfiora, per certi versi, una violazione della
Costituzione, dei principi fondamentali, il 41 e il 42: la libera
iniziativa economica e il diritto di proprietà.
Andiamo veramente a incidere su funzioni e su questioni che non
sono di competenza del legislatore regionale, quindi perché andare
a imbrigliarci in queste situazioni e creare dei contenziosi?
Perché poi, come diceva il collega Marquis questa mattina, se
arriva l'agente di Polizia locale un po' troppo zelante, si rischia
davvero di fare dei danni infiniti, elevare sanzioni alle quali il
cittadino poi deve fare opposizione spendendo dei soldi.
Ricordiamoci che le sanzioni stabilite con questa legge sono
pesanti, vanno da 400 a 2.400 euro, cose di questo genere, quindi
non è proprio cosa banale.
Queste sono alcune delle domande, soprattutto a proposito della
questione che ho richiamata prima, la questione del condominio,
chissà mai perché bisognerebbe andare a comunicare
all'amministratore del condominio... e poi dopo, quando
l'amministratore di condominio lo sa, finisce lì?
Non ho capito qual è il senso di tutto ciò.
Queste sono domande credo piuttosto puntuali alle quali bisogna
dare una risposta oppure c'è un'alternativa: si toglie
l'articolo.
Presidente -
Consigliere Marquis per secondo
intervento.
Marquis (FI) -
Anch'io, a seguito degli interventi che ho
ascoltato con attenzione, alcune brevi considerazioni per
approfittare di fare magari anche due domande all'Assessore, così
prenderà nota e avrà modo, nella replica, di fornirci eventualmente
una risposta.
Ho sentito dal collega Cretier affermare che con l'approvazione
di questi due disegni di legge si avranno a disposizione nuove
risorse, nuovi proventi ...e recuperare delle risorse dallo Stato a
favore del settore turistico.
Io mi chiedo se queste risorse che arriveranno dallo Stato,
conseguentemente all'approvazione in questa norma, verranno rese a
disposizione degli alloggi a uso turistico o di qualche altra
categoria, perché non si capisce bene questo, magari potrebbero
essere utilizzati per ridurre l'IMU di questi appartamenti, ci
possono essere diverse idee in merito, però sarebbe bello avere una
risposta di cosa si immagina sotto questo profilo, perché abbiamo
avuto modo di vedere che, quando si è avuto modo di pensare a
ristorare tutti coloro che hanno avuto delle difficoltà, questa
categoria è stata completamente esclusa e dimenticata. Tanti altri
hanno avuto i ristori però questi no.
Anch'io vorrei fare una domanda relativamente a un articolo,
giusto perché poi questi articoli che sono stati scritti vanno
applicati. Ad esempio l'articolo 4 comma 5 dice: "La cessazione
dell'attività deve essere dichiarata dal locatore per finalità
turistiche al Comune entro sessanta giorni dalla data del suo
verificarsi con le stesse modalità di cui al comma 1".
Io vorrei chiedere quand'è che si determina la cessazione
dell'attività a uso turistico perché l'inizio dell'attività
corrisponde all'acquisizione del CIR, dopodiché inizio a pubblicare
su delle piattaforme magari delle inserzioni e può passare sei
mesi, un anno, due anni, che nessuno dà risposta e fa delle
richieste, quindi non ci sono dei contratti di locazione.
In questi due anni l'attività è attiva o non è attiva? È
cessata?
Se io faccio una pubblicazione su un'altra piattaforma e nel
frattempo arriva un cliente e chiede un contratto di 6-7 mesi a uso
turistico, a uso transitorio, questo si può fare nel rispetto delle
disposizioni del Codice civile. Cosa vuol dire? Che è cessata
l'attività nel frattempo? È sospesa? È questo che prima noi
intendevamo quando abbiamo fatto delle considerazioni
nell'intervento generale, l'ho fatto io e l'hanno fatto anche altri
colleghi, di dire: ma come si fa a interpretare una norma del
genere senza un regolamento di attuazione? Perché già solo questo
comma qui meriterebbe tutta una serie di considerazioni su un
regolamento di attuazione perché bisogna dire per cessazione di
attività si intende: uno, due, tre, quattro, si definisce quali
sono le regole, ma - e adesso lo dico a livello esemplificativo -
se ne potrebbero fare come ha fatto poc'anzi il collega Sammaritani
tantissimi altri esempi in questo breve articolato perché
oltretutto stiamo parlando di 10-11 articoli e ogni articolo
presenta delle difficoltà interpretative che devono essere
interpretate a livello soggettivo. Non c'è un articolo che sia
chiaro a livello di oggettività, è questo il problema ...e noi
mettiamo gli amministrativi dei Comuni e i Vigili urbani nella
condizione di applicare una cosa del genere? Mi sembra impossibile,
è per questo che dico che occorrerebbe un po' di buon senso e
fermarsi un attimo di fronte ad una situazione del genere e dire:
prendiamoci un attimo di tempo, come ha detto il collega Restano, e
proviamo a chiarire questi aspetti, generalizziamoli di più e
demandiamo a una delibera di Giunta l'applicazione, perché
diversamente non se ne esce, ci saranno delle difficoltà.
Quando noi abbiamo fatto delle domande al rappresentante dei
Sindaci ha detto: "Chiedete a me? Cosa volete che vi risponda? " -
l'ha detto in audizione - "Non sono in grado di rispondere".
E allora saranno, secondo voi, in grado di rispondere i suoi
sottoposti? Il sottoposto del Sindaco è in grado di rispondere? Io
dico di no, perché se non è chiaro a noi, se non è chiaro a chi lo
scrive e a chi lo approva, come può essere chiaro per chi deve
applicare degli articoli di questo genere?
Così come quando si va a entrare nel merito dei servizi
erogabili, non è chiaro niente, e questo è stato detto in tutti i
modi dai soggetti intervenuti, Assessore.
Poi devo riprendere anch'io la considerazione che ha fatto la
collega Guichardaz in modo molto positivo che non si parla di
valorizzazione dentro questa legge, noi di disegni di legge qui in
quest'Aula ne abbiamo visti tanti, ma più di uno, mai abbiamo visto
un disegno di legge presentato in questo modo, grida vendetta,
perché è punitivo, non c'è niente di costruttivo nella
presentazione di questo disegno di legge. Gli unici due richiami
alle attività sono fatti all'articolo 6 che recita: "Queste
strutture le consideriamo alla stregua delle attività ricettive
solo ai fini impositivi". Quindi - bella la vita - ai fini
impositivi.
Per il resto gli chiederemo e auspichiamo qualità, perché è
emerso questa mattina nella discussione e poi ne parleremo più
avanti, e cerchiamo in tutti i modi di metterli in difficoltà (fa
anche rima: qualità, difficoltà), li mettiamo ancora in
difficoltà.
Stiamo rendendo la vita impossibile a chi chiede solo di essere
lasciato nelle condizioni di poter operare e lavorare sul mercato,
mica di più chiedono, non sono mica venuti qui a chiedere delle
risorse, dei soldi, dei finanziamenti; chiedono solo di non
metterli in difficoltà aggiuntiva rispetto a quelle che hanno già
tutti i giorni.
Assessore, le chiediamo ancora una riflessione sotto questo
profilo, perché noi pensavamo che questa fosse un'iniziativa di
legge di sinistra, le garantisco che con l'arrivo del periodo dei
Colonnelli eravamo tranquillizzati ma, di fatto, questa legge non è
cambiata niente, se non per il discorso che abbiamo detto
dell'articolo 1, che ha trasformato un disastro in una legge con
delle criticità, utilizzo le parole di un collega capogruppo di
maggioranza che è intervenuto prima di me per definire la legge
così com'era stata scaricata, un disastro.
Quindi, attenzione, noi pensavamo che quando l'Assessorato
venisse in mano a livello gestionale a un rappresentante del mondo
autonomista... tra l'altro lei arriva da Brusson, io sono sicuro
che conosca bene le problematiche che vive quella vallata, ma se
lei mi porta avanti e perora una legge di questo tipo, significa
che ha subito delle pressioni di mediazione dentro la sua
maggioranza, perché lei sarebbe una persona che, viste le sue
competenze e la conoscenza del territorio, non porterebbe mai
avanti un disegno di legge di questo genere di sua iniziativa,
perché penalizza fortemente il territorio e soprattutto delle
realtà di media montagna.
Queste sono delle difficoltà oggettive.
Pertanto le chiedo ancora una volta se è possibile fare un
ragionamento per evitare di discutere dieci-quindici emendamenti su
otto articoli perché non li abbiamo neanche fatti poi tutti, ci
siamo limitati, perché se ne potevano fare tante di più di proposte
emendative su questo testo.
Quindi richiamiamo tutta la sua sensibilità rispetto a
quest'argomento che abbiamo in qualche modo evidenziato.
Presidente -
Ci sono altri che vogliono intervenire in
discussione generale? Consigliere Lucianaz ne ha facoltà.
Lucianaz (LEGA VDA) -
Sarò rapidissimo, solo per
affermare che posso dire che ero presente in quest'aula quando in
tutti i modi i miei colleghi hanno cercato di farvi capire che
questa legge, per dirlo alla Fantozzi, è un emerita... nel senso
che guardate, è impresentabile, ve l'hanno detto con le buone, con
le cattive, con discorsi tecnici, addirittura ho apprezzato
l'impegno del consigliere Rollandin che, con tutta la sua retorica,
è stato capace di dire che la cosa non va, non funziona, ne siete
coscienti anche voi, lo sapete, mi rivolgo purtroppo a diciotto
Consiglieri che voterebbero anche di tagliarsi gli attributi, pur
di rimanere compatti con la loro impostazione. Sapete benissimo che
non funziona, non funzionerà.
Dire che i servizi erogati in queste strutture possano
esclusivamente essere il ricevimento, il pernottamento, il recapito
telefonico del locatore e l'eventuale dotazione di iniziale
biancheria, eccetera eccetera e non vado oltre, vi rendete conto di
quanto sia ridicolo quanto è scritto in questa legge.
Volete continuare? Ne siate coscienti, sappiate bene che ai
Valdostani verrà detto, se ancora non ne sono al corrente, quanto
iniqua e incapace è questa legge a risolvere i problemi.
Presidente -
Altri interventi in discussione generale?
Non vedo prenotazioni, chiudo pertanto la discussione generale. La
discussione generale è chiusa. Per il Governo replica l'Assessore
Grosjacques.
Grosjacques (UV) -
Prima di tutto, consentitemi di
ringraziare i Commissari della IV Commissione, il CPEL, il collega
relatore Jordan e anche tutti i colleghi dell'opposizione per i
loro interventi, lo dico senza retorica, perché in alcuni
interventi ho trovato degli spunti degni di nota, al di là di
quello che decideremo nell'esame degli emendamenti, in altri ho
visto non tutto questo interesse generale alla definizione della
problematica degli affitti brevi.
Faccio questi ringraziamenti perché comunque il ragionamento di
fondo, al di là delle richieste di ritiro del provvedimento, sul
quale interverrò puntualmente rispetto alle domande che sono state
fatte, ho visto alla base di diversi interventi di colleghi che
comunque la volontà di fare ordine in questo settore c'è, quindi
non c'è nessuna pregiudiziale neanche da parte nostra
nell'analizzare quello che è stato chiesto, però vorrei che fosse
chiaro a tutti che oggi questo è un settore che è praticamente
escluso da qualsiasi regola e che anche a detta del Ministro
Santanchè, poi entrando nel merito dei singoli interventi magari lo
ripeterò, rischia di diventare un far-west. Vi assicuro che avendo
partecipato a una videoconferenza con gli Assessori al turismo
nell'ambito della Conferenza delle Regioni e delle Province
autonome, gli epiteti pronunciati dal Ministro Santanchè, con
riferimento a questo tipo di iniziativa, vanno ben oltre a quelli
che sono stati pronunciati oggi, perché la definizione che ha
utilizzato il collega Jordan nella sua relazione di far-west è
probabilmente il termine più elegante che è stato utilizzato dal
Ministro nella sua descrizione di questa attività.
Questo perché il settore della locazione turistica breve è
cresciuto negli ultimi anni in tutto il mondo in modo esponenziale
ed è un fenomeno estremamente complesso che concerne aspetti
trasversali, turistici, urbanistici, fiscali, economici e sociali e
dinamiche differenziate; quello che sta succedendo nel centro
storico di Venezia è cosa ben diversa da ciò che può accadere in
uno dei nostri Comuni di montagna, e oggi il collega Perron nel suo
primo intervento lo ha ben evidenziato, ponendo all'attenzione le
problematiche di città che oggi sono in overbooking rispetto alle
loro potenzialità di ricezione turistica.
È anche per questo che la Commissione Europea e molti Stati,
anche lo Stato italiano, hanno iniziato a studiare misure che, in
qualche modo, pongano rimedio a queste disfunzioni e sulla
regolamentazione europea ho chiesto al collega Caveri, che ha
approfondito la questione, di intervenire sul punto in seguito.
Questa maggioranza è consapevole dei rischi che sono insiti
nell'adozione di una disciplina regionale dedicata a un fenomeno
così complesso e delicato, ma è altrettanto convinta che sia
un'iniziativa non più procrastinabile, questo anche per rispondere
alle richieste di ritiro del provvedimento, in quanto siamo l'unica
Regione a non avere contezza delle dimensioni dello stesso.
Con il D.L. 92 sì è quindi voluto fare un lavoro chiaro e
rispondente alle norme vigenti per evitare, come è successo in
alcune Regioni, di dover approvare nella fase successiva delibere
di Giunta che rischiano di diventare dei testi unici per la loro
complessità e per il livello di dettaglio, senza porre particolari
limitazioni o prescrizioni o misure di contenimento, anzi, andando
a limitarne il periodo di applicazione da 180 a 30 giorni ed
eliminando il comma 2 dell'articolo 4 dove veniva richiesta la
presentazione della planimetria catastale attraverso gli
emendamenti che sono già stati recepiti e che troviamo nel nuovo
testo di Commissione.
Per rispondere ad alcune suggestioni emerse nel dibattito di
stamani mattina, il collega Marquis ha detto che ci sono tutta una
serie d'imposizioni che vanno ad appesantire le attività di coloro
che mettono a reddito i loro appartamenti.
Questo disegno di legge non prescrive nessun altro aggravio se
non attraverso la piattaforma che sarà creata dall'Inva e che sarà,
mi auguro, perché questo è il lavoro che stiamo facendo, molto
snella e quindi di facile applicazione, non mette nessun'altra
imposizione, quindi c'è il trasferimento dei dati ai fini
statistici, il 5 di ogni mese.
Questa è l'unica differenza rispetto a quello che viene fatto
oggi, perché oggi abbiamo alloggiati.web, ovviamente per chi
denuncia i propri alloggi su alloggiati.web, perché altrimenti le
pratiche fiscali diventano due, quella della comunicazione alla
Questura e quella della comunicazione, ai fini statistici in forma
anonima e aggregata, delle presenze all'interno di questi
appartamenti.
Per quel che riguarda la riduzione da 180 a 30 giorni, è emersa
una discussione all'interno della maggioranza che ha tenuto conto
anche delle suggestioni che si sono proposte dai vari portatori
d'interesse all'interno delle audizioni nelle Commissioni, ma
voglio ricordare che il disegno di legge nazionale Santanchè è
molto, molto più restrittivo rispetto a quello che noi oggi andiamo
a proporre, perché non ha limitazioni temporali, cioè parte da due
notti, poi eventualmente siccome mi è stato richiesto farò un
passaggio anche su quello che la Ministra ci ha illustrato nel
corso della videoconferenza che abbiamo avuto alcune settimane fa,
e devo anche dire che ci sono delle Regioni che hanno delle
limitazioni a 6 mesi, oltre i 6 mesi per le locazioni
turistiche.
Noi abbiamo voluto riportare a 30 giorni perché quello è il
limite oltre il quale c'è già una disciplina che prevede la
sottoscrizione e la stipula di contratti, quindi abbiamo riportato
a 30 giorni; come i 180 giorni - ed era la vecchia bozza che è
partita nel 2017, quindi cito il 2017 non a caso, perché chi oggi
critica questo disegno di legge allora se n'è fatto portavoce - 180
giorni erano riferiti alla stagionalità invernale, quindi 180
giorni erano legati alla stagione turistica.
L'abbiamo portato a 30 giorni, accogliendo le suggestioni che
sono arrivate dalle audizioni, ma anche nella discussione di
maggioranza, credo che sia arricchente per tutti aprire la
discussione quando si scarica un disegno di legge così importante e
che per noi ha l'obiettivo di regolamentare un settore che oggi è
praticamente in assenza di regole.
Quindi, come dicevo, ci sono Regioni che hanno disciplinato in
modo molto diverso e anche in modo molto più ampio questo tipo di
accoglienza turistica, perché guardiamo solo le Regioni limitrofe
quando queste norme ci interessano, mentre credo che sia più
corretto, anche per avere la panoramica completa, di guardare a
quello che succede su tutta la nostra penisola.
Il collega Sammaritani ha ripreso il concetto del far-west e,
ribadisco, è un concetto che è stato utilizzato in più occasioni
nel corso delle riunioni della Conferenza delle Regioni, quindi lo
trovo un modo per definire un terreno sul quale oggi, in assenza di
regole, sta succedendo un po' di tutto.
La norma non è scritta in burocratese, ma è scritta in modo
molto chiaro e preciso per evitare di dover poi approvare delibere
di Giunta che, come dicevo prima, potrebbero sì complicare la
situazione, perché dovrebbero entrare in un livello di dettaglio
che davvero potrebbe creare delle difficoltà alle signore
"Mariuccia", che sono state così tanto evocate nelle audizioni ma
che mi sento di dire che sono ormai diventate residuali rispetto al
panorama delle locazioni turistiche.
Sulle cedolari secche che il collega Sammaritani, del quale (ma
lo dico senza piaggeria) apprezzo sempre molto gli interventi,
anche per la pacatezza con cui espone le sue teorie, mi chiedo però
da dove sia stato estrapolato il dato del milione e mezzo delle
cedolari secche riferite agli affitti, perché la struttura
dell'Amministrazione regionale riceve dati aggregati che riguardano
il montante complessivo del pagamento delle cedolari secche; oggi
l'Amministrazione regionale non dispone di questo dato. Se il
collega Sammaritani si riferisce al dato che è stato portato in
Commissione da un soi-disant rappresentante di una di queste
associazioni - peraltro rappresenta un'associazione che non è
nemmeno sostituto di imposta, quindi non versa nemmeno la cedolare
secca: questi portali hanno subìto una sentenza della Corte europea
di giustizia nei mesi scorsi che li ha, dopo anni di contenzioso,
obbligati al versamento della cedolare secca, quindi a oggi non
sono sostituti d'imposta... però registro quello che il collega
Sammaritani ha detto e non so da dove sia stato estrapolato questo
dato, ma certamente il collega mi potrà rispondere.
Per quel che riguarda il collega Perron, credo che non ci sia
nessuna ostruzione della libera attività dei piccoli proprietari,
ma una regolamentazione del fenomeno, perché credo che in alcuni
interventi sia stata un po' confusa questa violazione della
proprietà privata che per noi è regolamentazione di un mercato che
oggi ha delle potenzialità molto grandi, perché in quest'aula,
nelle audizioni, è stato detto che il mercato - questo è un dato di
associazione di categoria - è composto da circa 80 mila
appartamenti, oggi sui portali ne abbiamo meno di 4 mila, quindi
evidentemente è un fenomeno che non mi spingo a dire che sia
sommerso ma che certamente va regolamentato e in qualche modo
devono essere assegnate delle regole ben definite.
I limiti di applicabilità della norma discendono - e qui entro
un po' nella discussione che è stata fatta nella Conferenza delle
Regioni - da precise richieste che sono state fatte dagli Assessori
al turismo di molte Regioni italiane, molte delle quali sono, dal
punto di vista politico, affini alla Ministra, ma ci sono state - e
poi tornerò quando discuteremo gli emendamenti sul CIR - posizioni
divergenti da parte di alcuni Assessori, pur in linea politica con
il Ministro, soprattutto per salvaguardare quello che in alcune
Regioni era stato fatto, però i tempi sono stati richiesti dalla
maggioranza degli Assessori.
Correttamente questa mattina è stato detto che ci sono delle
problematiche in alcune grandi città e gli Assessori di quelle
Regioni vogliono mettere dei limiti che sono molto, molto più
tassativi e vincolanti rispetto alla norma che noi oggi andiamo ad
approvare, una su tutte è la limitazione - e questo viene da
parecchi Assessori - del numero massimo di 30 giorni nell'anno di
affitti brevi, partendo da una notte fino a un massimo di 30
giorni. Noi l'abbiamo messo mensile, quindi teoricamente noi
avremmo la possibilità di locare il nostro appartamento per 30
giorni ogni mese per 12 mesi, la proposta degli Assessori, sui
quali ovviamente non si è ancora trovata una quadra, prevede 30
giorni nell'arco dell'anno, quindi molto più restrittiva ma perché,
come si è detto, a seconda di dove ci troviamo le problematiche sui
territori sono diverse dal punto di vista della gestione dei flussi
turistici.
Per quel che riguarda la collega Foudraz, io credo che anche
lei, collega, confonda burocratizzazione con regolamentazione del
fenomeno, sono due cose diverse.
Noi siamo per la regolamentazione con regole chiare, non per la
burocratizzazione, credo che lei forse non abbia analizzato nel
dettaglio perché avrebbe visto che, come ho risposto al collega
Marquis, abbiamo un unico ulteriore adempimento, che è quello della
comunicazione ai fini Istat sulla nuova piattaforma che, peraltro,
richiederà, ed è un emendamento che è stato presentato dal
sottoscritto e dai colleghi della IV Commissione, uno slittamento
dell'entrata in vigore di questa norma al primo di novembre.
Sulle ridicole imposizioni e incombenze: sono affermazioni che
respingo perché l'obiettivo della norma è ben diverso dalla
rappresentazione che lei ha dato, quindi credo che la
banalizzazione di questa norma faccia perdere anche un po' di
efficacia al suo intervento, che è stato comunque di analisi del
disegno di legge.
La collega Minelli ha posto l'accento sul fatto che questa norma
farà perdere dei volumi di affitto, noi non siamo di questa idea,
ovviamente, siamo anzi convinti che la regolamentazione darà delle
possibilità a tutti coloro che vogliono esercitare in modo serio
questa attività con le regole che oggi ci apprestiamo a dare.
Per rispondere al collega Manfrin, ovviamente la norma è
perfettibile, come lo sono tutte le norme che sono scritte e
rispondono al periodo in cui vengono proposte, ma non sono
ovviamente scritte sulle tavole di pietra e credo che l'articolo
11bis - che oggi voi come colleghi di opposizione avete presentato
e che istituisce l'istruttoria valutativa che abbiamo tutti
sottoscritto - vada nella direzione di controllare quale sarà
l'efficacia di questa nel tempo e di risponderne in quest'aula,
ovviamente fornendo tutti i dati previsti dalla norma. Quindi
quello sarà il corretto termometro per misurare l'efficacia - o la
non efficacia, perché anche questo potrebbe succedere - di questa
norma, anche se noi siamo convinti che questa norma, ripeto,
metterà ordine e darà certamente un impulso a questo tipo di
attività ricettiva.
Gli emendamenti che abbiamo presentato sono fisiologici e vanno
nella direzione di migliorare il testo anche alla luce delle
suggestioni emerse nelle audizioni e quindi il testo non è stato
scaricato blindato ma è stato modificato, quindi mi sento di dire
che non ci sia stata nessuna influenza predominante da parte di
nessuna associazione ma semplicemente il confronto continuo e
costante nel tentativo e nell'obiettivo di migliorare questa norma
dal punto di vista della sua applicazione.
Sulla qualità degli alloggi dettata dal mercato, mi permetto di
dissentire perché a oggi l'offerta messa sul mercato non è
conosciuta se non per alcuni piccoli numeri, perché - come ho detto
- sono stati dichiarati circa 80 mila appartamenti e le assicuro
che la qualità potrà essere valutata soprattutto in funzione di
quelli che saranno gli alloggi che verranno messi sul mercato, che
verranno dichiarati, che assumeranno il CIR e che si assumeranno la
responsabilità di dichiararne la qualità, perché nella mia
esperienza precedente...  - prendo ancora qualche secondo,
Presidente, perché mi hanno chiesto delle risposte, altrimenti lo
farò in sede di discussione degli emendamenti - nella mia qualità
di Sindaco sono stato più volte chiamato da persone che hanno preso
in locazione degli appartamenti e poi mi hanno portato a rendermi
conto personalmente dello stato di degrado di questi alloggi.
Noi abbiamo la presunzione di dire che con questo tipo di
locazioni, con questo tipo di alloggi, attraverso questa norma...
certamente non possiamo dire che scomparirà, perché come è stato
detto, chi vorrà lavorare nel sommerso continuerà a lavorare nel
sommerso, ma chi deciderà di fare quest'attività in modo serio e
puntuale non potrà mettere sul mercato degli appartamenti che non
siano adatti a quel tipo di servizio.
Tra l'altro - e chiudo, le risposte le darò successivamente in
un secondo intervento - devo dire che il Ministro ha previsto
alcune modifiche, peraltro andando a intervenire sui due giorni che
sono superati, perché si è posto un problema di legittimità
costituzionale, ma la novità del Ministro, che non so quanto
positiva sia, è - sono due in realtà - l'abolizione della cedolare
secca per questo tipo di attività (che peraltro era stata inserita
nel periodo in cui governavano forze di centro-destra se ricordo
bene nel 2011, ma non vorrei sbagliare la data per evitare di
essere ripreso) e l'abbassamento del tetto sopra il quale è
considerata attività imprenditoriale da 5 alloggi a 3 alloggi.
Queste sono le novità sostanziali fornite dal Ministro in sede
di videoconferenza con gli Assessori al turismo.
Sulle altre risposte ovviamente mi riservo d'intervenire in una
fase successiva.
Presidente -
Assessore Caveri ne ha facoltà.
Caveri (AV-VdA Unie) -
La discussione è certamente
interessante e credo che vada inserita però, come è stato accennato
da qualcuno, in una logica di sussidiarietà: nella realtà dei fatti
la necessità di regolamentare con legge regionale questa materia
non è un optional ma è un nostro dovere istituzionale, proprio
tenendo conto del fatto che di questa materia ci si sta occupando
ai diversi livelli di Governo.
Vi darò brevemente conto della discussione che è in corso
all'interno dell'Unione Europea e che ha visto una discussione
molto accesa nel Comitato delle Regioni per la semplice ragione
che, proprio nella logica della sussidiarietà, esiste un ruolo
dell'Unione Europea, ce n'è uno dello Stato e nel Comitato delle
Regioni si sono evocate le ragioni importanti di gestione, ad
esempio dei flussi turistici, che ricadono sul livello regionale e
su quello comunale.
Il fenomeno è esploso, leggevo che durante la stagione estiva
2002 in Italia sono state prenotate oltre 38 milioni di notti
attraverso le maggiori piattaforme, perché questo è uno degli
argomenti che giustamente l'Unione Europea intende regolamentare
attraverso un proprio regolamento perché la potenza di fuoco,
l'autorevolezza, la forza economica delle piattaforme non può
essere certamente gestita da una Regione o dai Comuni, ma
l'interlocuzione deve avvenire a livello europeo, perché chiunque
abbia avuto a che fare con queste piattaforme sa che sono dei
colossi che spesso hanno fatturati addirittura più importanti di
piccoli Stati dell'Unione Europea.
Questo per dire perché in qualche maniera dobbiamo riflettere
sulla necessità di regolamentare, per una questione molto semplice:
molto spesso i regolamenti si basano su un idem sentire delle zone
più importanti dell'Unione Europea, che sono le grandi città, e le
grandi città hanno già fatto una scelta molto forte di tipo
proibizionistico, cioè gli affitti brevi, vi vorrei ricordare il
caso di Parigi, dove addirittura è nata un'unità speciale per
combattere gli affitti illegali, le regole sono sempre più severe e
non sono poste con legge dello Stato ma con regolamenti e statuti
del Comune stesso.
Il Portogallo è un altro piccolo Stato che si è trovato di
fronte a una situazione di circa 720 mila unità abitative che
venivano affittate con affitti brevi; la stessa cosa, qualcuno l'ha
evocato, è capitato in grandi città come Barcellona.
Perché si detta questa linea, sostanzialmente limitativa e
proibizionista, che è stata seguita, l'abbiamo detto, anche da
alcune città italiane, come Venezia e come Firenze?
Per la semplice ragione che non ci sono più alloggi per le
popolazioni locali, per gli studenti, ci si trova di fronte a una
situazione in qualche modo rigida.
In questo momento la Commissione ha predisposto un regolamento
che è già stato esaminato dal Parlamento europeo e che diventerà
norma cogente perché io ricordo, per chi si fosse distratto, che il
regolamento non è una direttiva, quindi i regolamenti saranno
immediatamente applicati nella legislazione degli Stati, e questo
prevede in particolare in questo momento tutta una serie di
obblighi per le piattaforme on-line che operano nel mercato della
locazione a breve termine, perché c'è stato per molti anni un
atteggiamento ambiguo e poco chiaro che non consentiva non solo di
capire gli elementi di fiscalità ma addirittura di poter
perimetrare il fenomeno.
Io credo che al di là di tutto, al di là delle legittime
aspettative, anche degli interessi personali che ci sono in queste
vicende, ovviamente ci sono persone che gli alloggi ce li hanno e
magari preferirebbero una regolamentazione meno stringente, la
regolamentazione per grazia di Dio di una legge regionale come
quella della Valle d'Aosta appare molto più aperta di quanto si
prefigurerà in futuro con le normative europee e assai
probabilmente - questo lo ha ricordato il collega Grosjacques -
anche rispetto alle normative che potrebbero emergere dalle
decisioni legislative che verranno assunte dal Governo Meloni.
È ovvio che non si può pensare di fermare il fenomeno degli
affitti brevi - è un modo di vivere le proprie vacanze che oramai
si è ampiamente diffuso in tutta Europa - e non si può in qualche
maniera immaginare che una Regione come la Valle d'Aosta blocchi
quest'attività; però è legittimo ed è giusto, proprio
nell'esercizio del principio di sussidiarietà, ritenendo che una
serie di materie che sono legate agli affitti brevi sono di
pertinenza dell'articolo 2 del nostro Statuto in materia turistica,
quindi è del tutto legittimo che noi si abbia una normativa, che
immagino, e questo è già stato detto da altri autorevoli esponenti
della maggioranza, non significhi immaginare una legge che sia
buona per sempre soprattutto quando i sistemi informatici ci
daranno conto in maniera più chiara di questo fenomeno, perché c'è
qualche cosa che è
cloche
, come si dice in francese, fra
alcuni dati e la realtà dei fatti che è sotto gli occhi di
tutti.
Quindi non si tratta di essere buoni o cattivi ma si tratta
giustamente, come legislatori regionali, di fare il nostro
mestiere.
Presidente -
Assessore Jean-Pierre Guichardaz ne ha
facoltà.
Guichardaz J. (FP-PD) -
Intervengo non per raggiungere
ulteriori contributi rispetto a quelli già ben espressi dai
colleghi che sono intervenuti prima di me, ma per rappresentare la
mia personale soddisfazione per l'esito di un lunghissimo percorso
che, come è stato ricordato, è già stato intrapreso dalla
precedente Giunta ed ereditato in svariati contenuti dalle
legislature trascorse - come quella in cui era Assessore al turismo
l'ex collega Laurent Viérin, e ricordo che anche il collega Restano
la presentò, in una versione in linea con quella da noi scaricata
in Giunta nel mese di dicembre scorso, quando ricopriva proprio il
ruolo di Assessore al turismo nel 2017, se ben ricordo al Forte di
Bard e proprio nel corso dell'assemblea annuale ADAVA, allora era
Presidente della Regione il collega Marquis, colui che oggi, tra
l'altro, mi pare si opponga alla legge - e oggi concluso
dall'attuale maggioranza con le ottime integrazioni, modifiche e
mediazioni del collega Grosjacques della maggioranza e di alcuni
emendamenti ragionevolissimi proposti dall'opposizione e degli
uffici dell'Assessorato del turismo che davvero non hanno mai
esitato a prendersi carico di un'operazione di regolamentazione di
normazione di un settore che mi permetto di definire altamente
sensibile, e il dibattito di oggi lo dimostra.
L'iter di produzione del test di discussione della norma non è
certo stato scevro da discussioni, rinvii, distinguo, modifiche,
ma, contrariamente a ciò che viene raccontato da alcuni, direi
pochi per fortuna, questa, che si voterà fra un po', è una legge di
buon senso - che sono convinto che quasi tutti qua dentro, in
camera caritatis, condividano nella sua utilità - che si propone
principalmente di allineare la Valle d'Aosta alle altre Regioni
italiane, sia di destra sia di sinistra, e non solo italiane; il
tema e à la une anche a livello europeo e l'Assessore Caveri è buon
testimone di un dibattito che ha assunto una priorità assoluta
anche a Bruxelles, come ci ha accennato poco fa, e che si propone
di inserire alcuni elementi di perequazione in un mondo - quello
appunto delle locazioni brevi, definiamole così per comodità - che
oggi è piuttosto deregolamentato e quindi sostanzialmente lasciato
alla buona coscienza dei locatori.
È pur vero che vige l'obbligo di comunicazione alla Questura -
tramite il portale - degli alloggiati, delle generalità degli
ospiti e che gli introiti derivanti dalle suddette locazioni devono
essere dichiarati al fisco, ma sappiamo, leggendo i dati e le
statistiche e raffrontando anche solo i numeri degli appartamenti
iscritti alle piattaforme con quelli che vengono dichiarati alla
Questura, che non sempre ciò avviene, il collega Grosjacques ci ha
esposto anche dei numeri che credo siano piuttosto emblematici.
In ogni caso sappiamo che la locazione breve è diventata oramai
una qualificata e irrinunciabile realtà turistica che si affianca a
quella più propriamente imprenditoriale, quindi gli alberghi, gli
affittacamere, i bed and breakfast, le cosiddette Chambres d'Hôtes,
le RTA eccetera, quindi una regolamentazione di conseguenza e il
riconoscimento pubblico e normativo di queste realtà, ormai
imprescindibili, è sentito, colleghi, come un'esigenza anche da
parte di tantissimi proprietari - che ho avuto modo di ascoltare
quando avevo la delega al turismo e anche successivamente - che
vogliono partecipare a pieno titolo alla crescita dell'offerta
turistica di qualità di cui accennava peraltro il collega
Marguerettaz quando è intervenuto, una crescita di qualità della
nostra Regione che necessita, sembra un paradosso ma è così,
appunto di un riconoscimento pubblico e di una regolamentazione del
settore che disciplini e promuova il fenomeno delle locazioni a uso
turistico in modo univoco e finalmente chiaro per tutti.
Ho letto su Internet svariati commenti che dipingono la
maggioranza come una sorta di piovra pronta a mettere le mani nelle
tasche dei cittadini, qualcuno ha detto e scritto che con questa
norma vogliamo impedire alla signora "Mariuccia" di arrotondare la
pensione, che, in buona sostanza, vogliamo scoraggiarla infilando
una serie di zeppe burocratiche che, alla fine, costringeranno ad
abbandonare l'impresa, a lasciar perdere.
Io non penso - al contrario di ciò che pensano alcuni
autonominati rappresentanti dei proprietari di appartamenti ad uso
turistico, che la signora "Mariuccia" avrà particolari difficoltà a
comunicare (tra l'altro in modo anonimo e secondo un sistema
semplificato) le presenze agli uffici regionali e a raccogliere
l'imposta di soggiorno, tema di cui parleremo successivamente che
però vorrei accennare per una questione anche di coerenza rispetto
alle due discussioni.
Colleghi, noi qua parliamo peraltro di pochi euro, nessuno
pretende, contrariamente a quello che ho letto su alcuni commenti,
di trattare la Valle d'Aosta alla stregua delle città d'arte o di
certe località turistiche così esclusive che richiedono imposte di
soggiorno esorbitanti.
Già è tenuta, la mitica signora "Mariuccia" a comunicare alla
Questura i nomi dei suoi ospiti per motivi di pubblica sicurezza e
vorrei ricordare che la norma che impone la comunicazione degli
alloggiati alla Questura, l'articolo 109 del Testo unico delle
leggi di pubblica sicurezza e successive integrazioni, si propone
d'individuare personaggi che potrebbero mettere a rischio l'ordine
pubblico o che avrebbero la convenienza di non far sapere dove
sono, così per dire ai colleghi più sensibile al tema della
sicurezza pubblica.
In più la signora "Mariuccia" è già tenuta, e non a causa di
questa legge regionale, a dichiarare gli introiti degli affitti per
motivi fiscali.
Ormai ogni cittadino, a prescindere dal titolo che possiede, che
sia dottore, ingegnere, operaio, semplicemente signore o signora,
ha dei doveri imprescindibili nei confronti della comunità in cui
vive che credo debbano travalicare i piccoli opportunismi ma anche
che debbano andare nella direzione appunto di non porsi in
concorrenza sleale con realtà più strutturate che, oltre a essere
soggette a controlli e verifiche previste dalle leggi fiscali,
sanitarie, sulla sicurezza e sulla sorvegliabilità, sono in più
tenute a riscuotere l'imposta di soggiorno per conto dei Comuni,
imposta che - è bene ribadirlo - serve a potenziare proprio i
servizi a beneficio dei turisti e della comunità e sono tenute
anche a comunicare le presenze giornaliere agli uffici regionali,
presenze che, vorrei ricordare, sono prese quale unico riferimento
oggettivo per misurare l'attrattività di un territorio sotto il
profilo turistico.
Lo voglio dire in modo chiaro e netto: le 3,6 milioni di
presenze certificate sono totalmente sfalsate rispetto alla realtà
e raccontano falsamente appunto di una regione dalla relativa
scarsa attrattività turistica se la raffrontiamo a quella di altri
competitor che conteggiano e come le locazioni brevi e non da
oggi.
Su questo tema, colleghi, credo che la mancata certificazione
delle reali presenze da parte degli uffici regionali preposti, in
quanto appunto mancante del dato considerevole delle locazioni
turistiche, porti un enorme danno d'immagine alla nostra regione,
facendola scendere nelle classifiche della PIL nazionale e
internazionale.
Poi, i colleghi lo sanno bene, i dati delle presenze e dei
pernottamenti sono gli unici dati ufficiali presi a riferimento
quando lo Stato, o l'Europa, individua misure di sostegno per il
turismo. Abbiamo parlato lungamente in questi due anni dei milioni
di euro persi dalla Valle d'Aosta per esempio sul fondo montagna,
tanti soldi purtroppo non distribuiti agli operatori turistici per
le proprie attività e, più in generale, per il sistema economico, a
causa della mancata contabilizzazione in Valle d'Aosta delle
presenze certificate proprio delle locazioni turistiche o a causa
del fatto di non aver potuto accedere al contributo per i centri
storici di cui a un bando statale di cui francamente non ricordo
gli estremi, ma parlo di centinaia di migliaia di euro, forse
addirittura raggiungevamo il milione, tema di cui abbiamo trattato
anche in occasione di alcuni interventi con il collega Sammaritani
più di due anni fa, e questo mancato riconoscimento di Aosta come
città che poteva aver diritto a questo fondo, a questo contributo,
era dovuto proprio alla mancanza, colleghi, di una manciata di
presenze certificate di turisti stranieri, non so se si ricorda il
collega Sammaritani, soglia che avremmo tranquillamente raggiunta,
quindi ottenendo quei soldi che provenivano appunto da fondi
statali, se ci fosse stata in vigore una norma come quella che ci
accingiamo a votare.
Io mi ricordo che risposi proprio così al collega Sammaritani,
forse mancavano un paio di migliaia, se non meno, di presenze di
turisti stranieri, e io gli dissi che forse era il caso di
cominciare a ragionare in maniera concreta rispetto a una reale
quantificazione delle presenze, anche di quelle considerate a oggi
come presenze su locazioni turistiche.
Per farla breve, sono contento che oggi si discuta del tema e
spero si possa votare una norma di civiltà che, ripeto, non è né di
destra né di sinistra e, ribadisco, è una norma di buon senso che,
come ha appena detto il collega Grosjacques, regolamenta un mercato
che oggi ha un potenziale enorme; questa norma guarda alla qualità
del sistema turistico valdostano, come ha giustamente ribadito
prima il collega Marguerettaz, una norma che dia finalmente dignità
a un mondo - e questo lo voglio dire - quello delle locazioni
brevi, o turistiche, a dir si voglia, che non ha nessuna
intenzione, tranne casi isolati... perché qua si parla in
rappresentanza dei piccoli proprietari, in rappresentanza dei
locatori brevi eccetera; io francamente sento solo qua dentro se
non casi isolati, al di fuori o appunto autonominatisi - soi-disant
come diceva il collega Grosjacques - rappresentanti di categorie
che peraltro mi risulta non abbiano neanche uno statuto o altro
tipo associativo.
Dicevo: ...che finalmente dia dignità a un mondo, quello delle
locazioni brevi, che non ha alcuna intenzione di restare in un
limbo deregolamentato e alle volte ingiustamente guardato con
sospetto e con una certa diffidenza da parte sicuramente di chi
oggi deve sottostare alle mille trafile burocratiche e a molteplici
oneri e controlli previsti appunto per le strutture ricettive
alberghiere ed extralberghiere, ma anche da parte dei cittadini;
credo di poter dire anche della stragrande maggioranza dei
proprietari di appartamenti adibiti a locazioni turistiche che non
possono che vedere in questa legge una norma di civiltà moderna e
massimamente condivisa.
Grazie quindi ai colleghi, in particolare al collega
Grosjacques, perché questa norma ci permetterà di poterci allineare
al resto di tutte le Regioni e Province autonome italiane, credo
che siamo gli ultimi o i penultimi a non avere una regolamentazione
in tal senso, ma credo anche a tutti i Paesi europei.
Tutto è perfezionabile e credo che la clausola valutativa
sottoscritta da tutti ci permetterà di capire gli eventuali margini
di miglioramento e di modificazione.
Presidente -
Il Presidente della Regione si è prenotato,
siamo sempre in fase di replica, ne ha facoltà.
Testolin (UV) -
In realtà penso che da un punto di vista
tecnico si sia detto tutto e le repliche che mi hanno preceduto
hanno dato una visione costruttiva e puntuale delle osservazioni
emerse in un dibattito assai chiaro e molto sentito, il che è
favorevole all'interno di un'assemblea, perché mette in evidenza le
necessità di affrontare una tematica importante come quella che
dibattiamo in questa circostanza. Emerge soprattutto un aspetto che
tenevo a sottolineare in questo mio breve intervento, un aspetto di
serietà nell'approcciare questo tema e un'attenzione
nell'allestimento di questa norma, una norma che è stata
snocciolata all'interno dell'analisi che è stata effettuata nella
IV Commissione, volte oggetto di audizioni, presa in carico prima
dall'assessore Guichardaz e poi dall'assessore Grosjacques con
l'intenzione di dare una lettura molto attuale, perché di attualità
si parla, e io ho apprezzato il fatto che si sia sottolineato che
ogni legge nasce in un determinato momento storico e poi dovrà
inevitabilmente subire delle evoluzioni, dei cambiamenti, degli
aggiornamenti che fanno parte di percorsi che nel tempo si
modificano.
In più, al di là delle puntuali osservazioni fatte, di
chiarezza, di regolamentazione, della necessità di porre ordine
all'interno di un sistema che vedeva delle discrasie nel gestire
un'appendice delle potenzialità della nostra Regione in ambito di
accoglienza turistica, è una norma anche equilibrata, ed è emerso
dalle parole sempre molto colorite del collega Marguerettaz. Ha
saputo trasmettere quello che deve essere un equilibrio all'interno
di una norma che dia contezza e dia risposte a tutti i portatori
d'interesse, portatori di interesse che sono da una parte coloro
che mettono a disposizione le loro case per gli affitti brevi,
coloro che necessitano di regole non troppo opprimenti, ma
dall'altra parte anche coloro che con queste situazioni devono
conviverci e devono avere le stesse tutele di chi svolge
un'attività, che peraltro - come è emerso anche nell'ultimo
intervento del collega Guichardaz - è un'attività in cui chi la
svolge in maniera professionale si confronta con momenti, regole e
imposizioni che sovente sono castranti rispetto alla facilità di
operare in questo settore; si è dovuto quindi cercare un percorso
che desse quel giusto equilibrio e quelle giuste indicazioni per
fare in modo che siano tutelate le priorità di tutti i portatori
d'interesse e di tutti gli aventi diritto, e lo si è fatto con
attenzione e con quella voglia di dare una soluzione al problema e
non di crearne altri.
Se nel tempo questo tipo di approccio si dimostrerà, così come
si pensa, puntuale e confacente alle aspettative di chi oggi lo
propone al voto e che vuole renderlo una norma regionale importante
e attenta a questo settore, sarà dimostrato nei prossimi mesi; se
invece ci saranno delle cose da correggere, nessuno si spaventa a
dover da qui a un anno o a diciotto mesi dover nuovamente
intervenire su questa legge, perché fa parte di un percorso che
dobbiamo affrontare, lo affrontiamo per la prima volta in maniera
decisa, in maniera puntuale e in maniera molto attenta e
soprattutto seria.
Questo penso che faccia onore a chi l'ha proposta, a chi l'ha
analizzata e a chi oggi la voterà.
Presidente -
È stato depositato un ordine del giorno dei
gruppi di minoranza su questo disegno di legge. Vi sono altri
interventi? Altrimenti possiamo passare all'ordine del giorno.
Qualcuno illustra? Si è prenotato il consigliere Marquis per
illustrare l'ordine del giorno, ne ha facoltà.
Marquis (FI) -
Durante la discussione di questo disegno
di legge, che è stata molto interessante, è emersa in particolare,
dalle parole di colleghi della maggioranza, l'esigenza di
qualificare l'offerta degli appartamenti locati a uso turistico che
vengono messi sul mercato affinché questi possano essere
classificati e rispondere sempre meglio alle crescenti esigenze
dell'utenza turistica. É un'affermazione del tutto condivisibile,
perché è sicuramente una sfida importante cercare di dare una
risposta concreta alle aspettative che sono sempre orientate ad
avere un prodotto più performante, più confacente alle proprie
esigenze e, perché no, più bello e gradevole da poter vivere.
Considerato che gli appartamenti che sono locati a uso turistico
sono stati assimilati agli esercizi alberghieri, in particolare
nelle previsioni dell'articolo 6, esclusivamente ai fini
dell'imposta di soggiorno, e tenuto conto anche della situazione
che stanno vivendo i proprietari degli appartamenti che, come è
stato rimarcato nell'ambito della discussione, hanno visto
svalutare fortemente il valore della proprietà immobiliare in
questi ultimi anni, è noto a tutti che - al di là della tenuta del
mercato delle località turistiche di primo livello - nel resto
della Valle c'è stata una perdita di valore assimilabile e
quantificabile circa al 30-40% di quello che era il consolidato
precedente a questa crisi e, nel contempo, c'è stato un forte
incremento dei costi delle materie prime che abbiamo già potuto
toccare con mano anche nella realizzazione dell'opera ospedaliera
cui abbiamo dato copertura nel mese scorso, laddove è stato detto
che da 100 milioni si è passati a 160 per via dei grossi incrementi
e degli aggiornamenti dei prezzi, e questo lo vivono anche tutti i
proprietari degli immobili perché si trovano, a fronte di una
proprietà svalutata, a dover incrementare i costi per manutenere le
proprietà di circa il 30-40%.
Quindi una situazione veramente complessa e difficile che male
si sposa con l'obiettivo generale che ci siamo dati di
riqualificazione del patrimonio edilizio privato se non attraverso
delle opere d'incentivazione, delle politiche che siano
incentivanti per mettere coloro che hanno a cuore ancora il
mantenimento del patrimonio immobiliare di poter affrontare le
spese che oggi bisogna sostenere per andare in questa
direzione.
Tenuto conto quindi che per poter far questo servono delle
robuste dotazioni finanziarie e che tutto questo concorre, come
dicevamo nell'arco della giornata, a creare notevoli positività,
effetti esterni su tutto il comparto commerciale e dei servizi,
perché questi comparti vivono significativamente durante le
stagioni grazie all'apporto delle presenze turistiche che sono in
gran parte dovute a questo tipo di offerta, che è complementare a
quella alberghiera.
Pertanto, l'obiettivo, che mi pare sia condiviso, perché arriva
dalla stessa maggioranza, è quello di dire: "Dobbiamo puntare a
certificare e dare una garanzia di qualità, perché purtroppo i
proprietari a volte non mettono sul mercato degli immobili che
hanno tutte le caratteristiche che ci si aspetta e che quindi poi
non si fa fare neanche bella figura al sistema complessivo".
A fronte di quest'esigenza pubblica e a fronte delle
considerazioni che abbiamo fatto e che ho ricordato in queste poche
parole, crediamo che sia importante la discussione di quest'ordine
del giorno laddove si dice: "Gli obiettivi da perseguire sono
questi, noi crediamo molto in questo settore perché è da
valorizzare, perché questo crea economia, quindi mettiamo anche
questo settore nelle condizioni di poterla creare l'economia,
pertanto dobbiamo sostenere sotto il profilo dell'incentivazione
gli interventi di valorizzazione del patrimonio, che sono degli
interventi che da una parte, come abbiamo detto, danno un supporto
al settore turistico, ma d'altra parte creano anche un grosso
supporto al comparto dell'edilizia e al settore delle
costruzioni".
Pertanto, quello che si chiede con questo ordine del giorno è la
predisposizione di un disegno di legge che possa dare la
possibilità a chi ha la volontà d'intervenire per riqualificare
questo patrimonio, per metterlo a disposizione nel migliore dei
modi del comparto turistico, del comparto ricettivo, per
qualificare meglio le opportunità da offrire ai clienti, che possa
mettere a disposizione i benefici previsti dalla legge 19/2001 per
le attività ricettive di tipo alberghiero, perché il tutto è un
sistema in cui ognuno gioca la sua parte, quindi è corretto, giusto
e credo che da parte della pubblica Amministrazione si debba avere
un occhio di riguardo a tutti quelli che concorrono a dare
un'immagine positiva della nostra regione e a creare dell'economia
che va nell'interesse di tutti, perché economia significa
benessere, significa posti di lavoro, significa destagionalizzare,
significa migliorare l'attrattività della nostra regione e quindi
più benessere per tutta la comunità che rappresentiamo.
Presidente -
Per il Governo risponde l'Assessore
Grosjacques, ne ha facoltà.
Grosjacques (UV) -
Su quest'ordine del giorno la
maggioranza si asterrà perché la legge 19/2001 finanzia
esclusivamente le attività turistico ricettive e commerciali e non
chi esercita la locazione di immobili.
Questa legge prevede la concessione di mutui a tasso agevolato
esclusivamente a favore di piccole e medie imprese e di persone
fisiche o imprese proprietarie di aziende alberghiere e di
complessi ricettivi all'aperto che intendano mantenere la
destinazione d'uso turistico ricettivo, mentre nella legge che oggi
andremo ad approvare non è prevista la modifica della destinazione
d'uso.
A fronte della concessione di un mutuo, impone un vincolo di
destinazione d'uso di 15 anni; quindi a oggi le provvidenze della
legge 19 non sono estendibili a questo tipo di proprietà per la
locazione turistica, e in particolare per la locazione breve che è
quella oggetto della discussione di oggi, per cui ci asterremo su
quest'ordine del giorno.
Presidente -
Consigliere Marquis ne ha facoltà.
Marquis (FI) -
Ovviamente la risposta non ci può
soddisfare sotto il profilo politico perché è ovvio che lei si è
limitato a recitare le disposizioni che sono contenute oggi nella
legge 19.
La nostra richiesta è quella di predisporre un disegno di legge
dove si mettano a disposizione i medesimi strumenti sottoponendoli
agli stessi vincoli che lei ha poc'anzi citato, quindi era molto
chiaro l'ordine del giorno: non è che chiediamo di fare una
modifica in questa sede alla legge ma di predisporre un disegno di
legge che possa mettere nelle stesse condizioni anche coloro che
gestiscono degli alloggi a uso turistico e che possano disporre
delle medesime provvidenze proprio perché si va a soddisfare i
medesimi obiettivi di sviluppo turistico, pertanto non si chiedono
dei vincoli diversi ma gli stessi vincoli; crediamo che questa sia
una cosa del tutto equa e non riusciamo a capire come, a fronte di
questa considerazione, siano state fatte le dichiarazioni di
stamattina, perché allora io mi chiedo come possa la pubblica
Amministrazione immaginarsi di andare a mettere a casa degli altri
delle regole di gestione del patrimonio che esorbitano dalle regole
del Codice civile, quindi entrano a gamba tesa nel diritto di
esercizio di un'attività privata senza mettere in campo delle
contromisure agevolanti che vadano nell'indirizzo di consentire la
valorizzazione di un bene, perché queste sono delle regole di
carattere restrittivo che andrebbero individuate rispetto alla
gestione dei propri beni.
Presidente -
Per il gruppo PCP, Consigliera Erika
Guichardaz.
Guichardaz E. (PCP) -
Come detto in discussione generale,
noi abbiamo condiviso quest'ordine del giorno con i colleghi di
Forza Italia, anche alla luce delle audizioni e delle richieste di
quei portatori d'interesse che giustamente - e questo traspare
anche dalla relazione, l'ho fatto notare - sono in concorrenza.
Allora se due sono in concorrenza, devono essere messi allo
stesso livello ai blocchi di partenza, non si può pensare che siano
in concorrenza ma uno abbia 100 metri di vantaggio rispetto agli
altri.
Quindi sotto questo punto di vista noi riteniamo che - se di
attività si parla, ed è quello di cui abbiamo parlato - queste
attività devono poter avere anche i benefici dati alle altre
attività.
Sotto questo punto di vista noi voteremo convintamente
quest'ordine del giorno e ancora una volta ci stupisce quanto
dichiarato da questa maggioranza che evidentemente non ha
assolutamente preso in considerazione, per nulla, quanto detto da
quei portatori d'interesse che evidentemente non solo non sono
stati ascoltati ma non è nemmeno stato letto quanto loro hanno
dichiarato all'interno delle audizioni.
Presidente -
Consigliere Restano, Gruppo Misto.
Restano (GM) -
La firma che ho posto sull'ordine del
giorno fa seguito al mio intervento, vale a dire cercare, al di là
dei contenuti della norma, di fare una riflessione generale
sull'argomento, sviluppare nel suo insieme la questione e non
lasciare i due provvedimenti isolati.
Mi permetto in questo breve intervento di fare una piccola
replica visto che sono stato chiamato in causa. Assessore
Guichardaz, o chi sei anni fa, dove è seduto il collega Giulio
Grosjacques, ha proposto le cose al CELVA, quando si girava vedeva
sei anni avanti, vedeva il futuro, o lei è arrivato abbondantemente
in ritardo, perché se mi presenta e giustifica la norma così come
ha fatto, è arrivato molto in ritardo.
In sei anni è cambiato il mondo, l'ho detto nel mio intervento.
Io non sono entrato nel merito della norma, non sono entrato nel
merito, ho fatto un discorso più politico, ma arrivare sei anni
dopo e fare un intervento in replica per giustificare... -
gliel'avevo detto in separata sede che andava organizzato
diversamente - ma si ricordi che è arrivato sei anni in ritardo
dopo la Giunta Marquis e lei ha detto che il contenuto della norma
era lo stesso!
Allora altro che urgente, ma proprio perché avevamo recepito la
necessità della norma, poi è accaduto quello che è accaduto,
nessuno scende in polemica, il mio ragionamento era diverso, forse
di un livello più elevato.
Presidente -
Se non ci sono altre prenotazioni
d'intervento, mettiamo in votazione l'ordine del giorno. La
votazione è aperta. La votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin).
L'ordine del giorno non è approvato.
Passiamo ora, se non ci sono altre richieste, all'analisi del
testo della IV Commissione. Vi è un primo emendamento al titolo.
Qualcuno lo vuole presentare? Consigliere Perron si è prenotato.
Primo emendamento della Lega, ne ha facoltà.
Perron (LEGA VDA) -
Questa parte riguarda soltanto il
titolo, perché avevamo fatto coincidere la locazione breve, già la
dicitura - è già stato detto - arriva dal decreto legge 50/2017,
siccome la legge va a coincidere con i 30 giorni, noi per
chiarezza, abbiamo già modificato la parte del titolo con
"Locazioni brevi per finalità turistiche".
Ripeto, per una questione di maggior chiarezza e precisione.
Presidente -
Assessore Grosjacques ne ha facoltà.
Grosjacques (UV) -
Solo per comunicare l'accettazione
dell'emendamento in quanto la modifica che è stata fatta con
l'emendamento depositato in Commissione va nella direzione che ha
illustrato il collega Perron.
Presidente -
Mettiamo in votazione l'emendamento n. 1
della Lega. La votazione è aperta. La votazione è chiusa.
Presenti, votanti e favorevoli: 34
L'emendamento è approvato all'unanimità.
Mi è stata chiesta una breve sospensione. Interrompiamo
brevemente. Il Consiglio è sospeso.
La seduta è sospesa dalle ore 17:20 alle ore 17:23.
Bertin (Presidente) -
Riprendiamo i lavori, siamo
all'articolo n. 1 nel quale vi è il secondo emendamento della Lega
che è sostitutivo. Si è prenotato il Consigliere Sammaritani per
l'illustrazione.
Sammaritani (LEGA VDA) -
Molto brevemente perché non lo
illustrerò in considerazione del fatto che la
ratio
di
quest'emendamento era quella proprio di specificare meglio i
destinatari, anche nell'ottica di evitare di estendere la
disciplina a locazioni saltuarie occasionali.
Siccome poi è intervenuto l'emendamento successivo di Forza
Italia che riteniamo, seppur con un approccio diverso, comunque che
sia addirittura più semplice, quindi hanno superato anche noi nel
semplificare, a questo punto ritiriamo quest'emendamento.
Presidente -
L'emendamento è ritirato. Come anticipato vi
è l'emendamento n. 1 di Forza Italia. Per l'illustrazione, il
consigliere Marquis, ne ha facoltà.
Marquis (FI) -
Dopo il comma 1 dell'articolo 1 è aggiunto
sostanzialmente un capoverso che vuole, come abbiamo detto
stamattina, inserire la disciplina diversificata rispetto a chi si
trova nella condizione di fare degli affitti una tantum, del tutto
occasionali, perché questa è una casistica che è molto diffusa
anche sul territorio, come dicevamo c'è chi magari si limita a
mettere sul mercato una settimana a capodanno e una settimana a
Ferragosto, quando c'è il periodo di massima affluenza, per tirar
su quattro spiccioli per potersi pagare le spese di gestione
dell'immobile e poi si tiene l'immobile nella sua disponibilità,
perché magari è in una località di media montagna e in un paese
diverso rispetto a quello di residenza.
Quindi con la proposta sostanzialmente si vuole definire cosa
significhi "Occasionale" e per noi occasionale è per chi determina
un numero di contratti di locazione breve che non va oltre i trenta
giorni durante tutto l'arco dell'anno.
Qualora dovesse andare oltre, rientrerebbe nell'applicazione
della legge, quindi dovrebbe attenersi alle previsioni di tutto
l'articolato, questo proprio perché si ritiene che ci sono
situazioni per cui mettere in piedi tutto il meccanismo del CIR e
delle comunicazioni... sono già più che sufficienti la
comunicazione alla Questura sulla piattaforma e portale web e gli
adempimenti della dichiarazione dei redditi.
Presidente -
Assessore Grosjacques, ne ha facoltà.
Grosjacques (UV) -
Sinteticamente per dire che
l'emendamento n. 1 presentato da Forza Italia è da ritenere non
accoglibile, perché la verifica del superamento del limite
complessivo di trenta giornate di locazione nell'anno solare è
praticamente impossibile da accertare, quindi la disposizione
renderebbe totalmente inefficace l'intento di censire il fenomeno
della locazione nella sua globalità.
Dopodiché aggiungo che sarebbe lasciato al libero arbitrio dei
proprietari e questo peraltro non sarebbe nemmeno giustificabile,
perché potrebbe essere un fenomeno che si ripete un anno e non si
ripete nell'anno successivo, quindi per noi chi fa questo tipo di
attività deve obbligatoriamente richiedere il CIR e aggiungo: a
livello nazionale la saltuarietà o l'occasionalità dell'affitto
breve non è disciplinato, come non è disciplinato in nessun'altra
parte d'Italia.
Presidente -
Consigliere Marquis per dichiarazione di
voto.
Marquis (FI) -
Non condividiamo l'approccio riguardo
all'accertabilità perché riteniamo invece che l'accertabilità sia
molto semplice, perché vengono fatte le comunicazioni sul portale
della Questura, quindi basta scaricare quei dati attraverso una
semplice convenzione, dopodiché l'Amministrazione regionale può
avere i dati che sono reali e incontrovertibili sulla situazione
che si è manifestata. Non riteniamo che ci siano delle
complicazioni di carattere particolare per mettere in essere una
cosa di questo tipo, oltretutto l'abbiamo emulata dal sistema
fiscale dove c'è la contabilità semplificata per chi sta sotto un
certo livello di fatturato, dopodiché se sale dall'anno successivo
va nel regime ordinario.
Non vediamo... è come a volte ci sia dentro questa sede e
quest'assemblea la volontà di complicare tutto; quando ci sono
delle applicazioni di regole che possono essere messe in atto con
buona volontà, è sufficiente questo da parte della pubblica
Amministrazione. Da parte nostra rimaniamo convinti della bontà
dell'iniziativa e ci spiace che la maggioranza, per bocca
dell'Assessore, non condivida quest'iniziativa che andava proprio
nell'indirizzo di semplificare radicalmente la vita a chi si trova
a esercitare questo tipo di contratti una tantum, una volta o due
all'anno, quindi senza dover mettere in piedi dei meccanismi che
porteranno comunque queste persone a non andare a prendere il CIR,
piuttosto a rinunciare di esercire questo loro diritto, questa loro
possibilità, e di questo ce ne rincresce molto.
Presidente -
Non ci sono altre dichiarazioni di voto,
mettiamo in votazione l'emendamento. La votazione è aperta. La
votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin).
L'emendamento non è approvato.
Mettiamo in votazione, se non ci sono interventi, l'articolo n.
1. Non vedo richieste, la votazione è aperta. La votazione è
chiusa.
Presenti: 34
Votanti: 19
Favorevoli: 19
Astenuti: 15 (Aggravi, Baccega, Brunod, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani).
L'articolo n. 1 è approvato.
All'articolo n. 2 vi è l'emendamento n. 3 della Lega.
L'emendamento viene illustrato dal Consigliere Sammaritani che si è
prenotato, ne ha facoltà.
Sammaritani (LEGA VDA) -
Per quanto riguarda l'articolo
2, che s'intitola "Definizioni", abbiamo mantenuto il primo comma
relativo alla definizione di alloggi turistici e i numeri 1 e 2;
per quanto riguarda invece la lettera B del primo comma, abbiamo
semplificato la formulazione, perché la formazione originale è "Il
locatore, per finalità turistiche, il proprietario o titolare di
altro diritto reale di godimento, il comodatario o il loro
mandatario che loca l'alloggio a uso turistico", qui si torna al
discorso solito, si cerca di specificare fin troppo e si rischia di
complicare le cose, per esempio penso ai diritti reali di
godimento, fra i diritti reali di godimento, per esempio, c'è anche
il diritto di abitazione che però è un diritto reale che non
consente di affittare l'immobile a terzi, quindi si creerebbero
soltanto delle complicazioni.
Per questo abbiamo semplificato, nella filosofia che abbiamo
utilizzato nella redazione di tutti questi emendamenti e abbiamo
definito il locatore per finalità turistiche come "il proprietario"
e "chiunque ne abbia la disponibilità in base a un valido titolo di
possesso" che loca l'alloggio a uso turistico. Molto semplice,
molto meno complicato e meno foriero di complicazioni
eventuali.
La lettera C l'abbiamo eliminata, perché abbiamo eliminato il
codice regionale CIR anche in previsione del fatto che dovrebbe
entrare in vigore la legge nazionale che istituirà il CIN, quindi
al fine di evitare duplicazioni, adempimenti moltiplicati di codice
identificativi.
Abbiamo eliminato anche la lettera D, perché qui c'era invece la
definizione di "Ospite"; a me pare che colui che paga qualcosa per
prendere una camera e starci il tempo che necessita non debba
essere definito come colui che pernotta nell'alloggio a uso
turistico, potrebbe starci anche di giorno immagino, quindi questa
è un'altra definizione che trovo ultronea e che, al limite, può
creare soltanto problematiche in relazione tra l'altro anche
all'articolo 5 della legge, dove si dice che fra i soli servizi
erogabili - e anche quello poi abbiamo già criticato in discussione
generale ma lo diremo meglio quando tratteremo dell'emendamento
all'articolo 5 - uno dei servizi erogabili in modo vincolante
sarebbe il pernottamento, anche qui si pone lo stesso problema.
Io direi che sarebbe bene eliminare sia la definizione sia
all'articolo 5 quel tipo di servizio così limitativo.
Queste sono le modifiche che apporteremmo all'articolo 2.
Presidente -
Per il Governo l'assessore Grosjacques ne ha
facoltà.
Grosjacques (UV) -
. Su quest'emendamento ci asterremo ma
il cuore di quest'emendamento è la soppressione del CIR, che è
previsto da questo disegno di legge.
In relazione alla discussione sul CIN nazionale, che è quello
che viene richiamato nella relazione dei colleghi della Lega,
vorrei precisare che a oggi il disegno di legge Santanchè non è
ancora stato nemmeno scaricato dalla Presidenza del Consiglio dei
Ministri, quindi a oggi è vigente il decreto legge 30 aprile 2019
n. 34 che è convertito con modificazione nella legge 58/2019 che
all'articolo 13quater, comma 4 - Ministro del turismo e delle
attività culturali, l'Onorevole Centinaio, per la precisione - "Ai
fini della tutela dei consumatori, presso il Ministero per i beni e
le attività culturali per il turismo, è istituita una banca di dati
delle strutture ricettive, nonché degli immobili destinati alle
locazioni brevi, ai sensi dell'articolo 4 del decreto, all'utenza,
fermo quanto stabilito in materia dalle leggi regionali", quindi in
ogni caso vigenti le leggi regionali che erano già state approvate,
in particolare quella della Lombardia, che ha resistito anche al
ricorso della Presidenza del Consiglio dei Ministri
sull'attribuzione del CIR.
La sentenza, che è stata anche citata nel corso delle audizioni,
non attribuisce un peso alla richiesta del CIR, in quanto è una
tantum, per cui sancisce anche tra gli altri questo principio.
Per continuare sul comma 4 dell'articolo 13quater: "Le Regioni e
le Province autonome di Trento e di Bolzano trasmettono al
Ministero per i beni e le attività culturali e per il turismo i
dati inerenti alle strutture ricettive e agli immobili di cui al
presente comma con i relativi codici identificativi regionali ove
adottati. Con decreto del Ministro per i beni e le attività
culturali e per il turismo da adottare entro sessanta giorni
dall'entrata in vigore della presente disposizione, sono stabilite
le modalità di realizzazione di gestione della banca dati e di
acquisizione dei codici identificativi regionali".
In data 29 settembre 2021 - Ministro Garavaglia - è stato
emanato il decreto con il quale all'articolo 1 viene creata la
banca dati delle strutture ricettive degli immobili destinati alle
locazioni brevi, peraltro, per completezza di informazioni, a oggi
la banca dati nazionale non è ancora stata creata.
Al comma 2 si dice che nella banca dati sono raccolte e ordinate
le seguenti informazioni inerenti alle strutture ricettive e agli
immobili destinati alle locazioni brevi.
Alla lettera F il codice identificativo regionale, ove adottato,
o codice alfanumerico di cui al comma 3. Salto il comma 3, per
brevità, "Se la Regione o la Provincia Autonoma adotta un proprio
codice identificativo successivamente alla generazione del codice
alfanumerico di cui al comma 3, il codice identificativo regionale
sostituisce il codice alfanumerico precedentemente generato";
questo per dire che a oggi è vigente il CIR. Dico questo anche
perché il collega Perron nel suo intervento ha correttamente detto
che, applicando i principi del federalismo, nel caso in cui non vi
fosse unitarietà di pensiero rispetto a quello che sta facendo il
Governo nazionale, loro avrebbero difeso questo principio.
La Lombardia lo sta già facendo, tant'è che su questo punto
nella conferenza delle Regioni e delle Province autonome non c'è
accordo con il Ministro, perché ci sono Regioni, come la Lombardia,
che hanno già attribuito decine di migliaia di CIR e quindi a oggi
l'orientamento della Conferenza delle Regioni è di far prevalere il
CIR rispetto al CIN.
Questo è il motivo principale per cui non possiamo accettare
quest'emendamento.
Presidente -
Mettiamo in votazione l'emendamento. La
votazione è aperta. La votazione è chiusa.
Presenti: 34
Votanti: 13
Favorevoli: 13
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rollandin, Rosaire, Sapinet e Testolin).
L'emendamento non è approvato.
Mettiamo ora in votazione l'articolo n. 2. La votazione è
aperta. La votazione è chiusa.
Presenti: 34
Votanti: 18
Favorevoli: 18
Astenuti: 16 (Aggravi, Baccega, Brunod, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano, Rollandin, Sammaritani).
L'articolo n. 2 è approvato.
Articolo n. 3. Se non vi sono richieste di intervento, mettiamo
in votazione l'articolo n. 3. La votazione è aperta. La votazione è
chiusa.
Presenti: 34
Votanti: 21
Favorevoli: 21
Astenuti: 13 (Aggravi, Baccega, Brunod, Foudraz, Ganis, Lavy,
Lucianaz, Manfrin, Marquis, Perron, Planaz, Restano,
Sammaritani).
L'articolo n. 3 è approvato.
All'articolo n. 4 vi è l'emendamento n. 4 della Lega che è un
emendamento sostitutivo. Si è prenotato il consigliere Perron a cui
passo la parola, ne ha facoltà.
Perron (LEGA VDA) -
Quest'articolo 4, quello che è, per
citare Montesquieu, "L'esprit des lois", o meglio l'esprit della
nostra visione dell'emendamento, è uno dei più rappresentativi.
Come i colleghi potranno notare, a differenza dell'articolo
originale, il nostro è iper semplificato e vede anche
un'inversione, lo declinerò rapidamente.
Nella prima parte dell'articolo 4 che s'intitola "Adempimenti
amministrativi" ovviamente noi arriviamo completamente rasati,
perché avevamo già modificato in precedenza. Quali sarebbero a
questo punto le uniche cose che noi inseriremmo come proposta?
Innanzitutto abbiamo fatto un'inversione, nel senso che abbiamo
messo al comma 1 l'obbligo di denunciare alla Questura.
Ora su questo faccio un breve inciso, perché ci sono state varie
confusioni sul tema e ho assistito ad alcuni chiari di luna anche
in Commissione; questo - ed è stato già detto prima - è un
adempimento che già c'è, cioè tutti coloro che sono locatori già
fanno questa cosa, però questo per noi è importante perché quando
si dice che si deve intervenire per avere contezza del fenomeno e
avere i dati - e anche qua noi non diciamo che non si debba
regolamentare, diciamo che non si debba burocratizzare, sono due
cose diverse, poi cercherò di spiegarlo - noi diciamo
semplicemente: siccome i dati ci sono, perché chiunque faccia il
locatore breve a oggi... e qui è stato inserito in legge per avere
un corpus completo, questa è stata la risposta del dirigente, è
stato inserito ma non perché prima non ci fosse, perché qualcuno
dice: "Vedete, abbiamo messo l'obbligo di denunciare". No,
l'obbligo c'è già, viene solo inserito nella norma. Noi diciamo: ma
siccome chi fa il locatore già deve denunciare questo, e se non lo
fa corre dei rischi belli grossi, perché se succede qualcosa a casa
sua con gente dentro che non è segnalata si va nel penale, immagino
- chiedo conforto all'avvocato Sammaritani ma, insomma, sono guai
molto grossi - e non compete alla Regione stabilire quello. Quindi
noi diciamo: siccome i dati ci sono già, la Questura ce li ha già i
dati, l'adempimento burocratico il locatore già lo fa, perché - e
qui arrivo al comma 2 - non prevedere quella che è la vera novità?
Perché non pensare a provare a mettere sul tavolo qualcosa che non
ha fatto nessun altro?
Al fine di consentire le attività di verifica della corretta
applicazione della legge dell'imposta di soggiorno, che noi abbiamo
mantenuto, perché non si stipula un'idonea convenzione con la
Questura per acquisire i dati necessari per monitorare e
quantificare le presenze sul territorio di ciascun Comune?
Ripeto: i dati ce li abbiamo, vogliamo avere i dati? Non è vero
quando si dice che non abbiamo contezza del fenomeno, non è vero,
lo possiamo avere tranquillamente, senza chiedere nulla in più al
cittadino. Perché non lo facciamo tramite questo sistema? Questa è
la
ratio
dietro al nostro articolo 4.
Quindi lo mettiamo sul tavolo come spunto.
Presidente -
Consigliera Guichardaz Erika ne ha
facoltà.
Guichardaz E. (PCP) -
Proprio perché l'Assessore prima
non aveva tempo e ha detto che forse in discussione degli
emendamenti ci avrebbe dato delle risposte, alla luce del comma 5
di quest'articolo io le chiedo se può in questo caso anche
esplicitarci tutta la parte della cessazione delle attività e
dell'utilizzo dei cambi casa e via dicendo perché effettivamente
quanto emendato invece dalla Lega agevolerebbe notevolmente tutta
questa che crediamo essere... (
Interruzione fuori
microfono)
... no, il comma 5, il comma... quindi, come dico,
l'emendamento della Lega va veramente a semplificare secondo noi
anche in maniera utile l'applicazione di questa norma proprio alla
luce delle domande che ho fatto io ma che ha fatto anche il collega
Sammaritani sulla confusione che ci può essere proprio
nell'applicazione di questo articolo 4.
Dopodiché, come dicevo, se ne parlerà più avanti, quindi magari
avrà anche tempo di esplicitarlo meglio, ma se intanto può darci
già delle delucidazioni non sarebbe male.
Presidente -
Consigliere Sammaritani ne ha facoltà.
Sammaritani (LEGA VDA) -
Chiedo scusa all'Assessore, ma
ci penso io perché la domanda mia era più precisa in ordine non
tanto al comma 6, che già di per sé mi pare fosse stato affrontato
anche dal collega Marquis, quello relativo alla cessazione
dell'attività, che non è ben comprensibile in considerazione del
fatto che non si tratta di soggetto molto spesso che non ha né
Partita Iva, non ha un'iscrizione al Registro delle imprese, non si
comprende perché nei sessanta giorni - poi a partire da quando? -
perché si tratta di locazioni che sono a volte saltuarie, si
dovrebbe dichiarare questa cessazione, anche qui non trovo molto la
ratio
.
Ancor meno, come ho già spiegato nel precedente intervento di
qualche tempo fa, comprendo la
ratio
dell'articolo 7, quello
della dichiarazione all'amministratore di condominio; non trovo la
ragione, non abbiamo trovato - pur ripensandoci - quale possa
essere la ragione di questa parte di norma che, a nostro avviso,
creerebbe soltanto il limite del contenzioso all'interno di un
condominio che, di per sé, è già luogo in cui di contenziosi ce ne
sono finché basta, quindi direi che eliminare questo forse facciamo
un favore a tutti, però aspettiamo la risposta dell'Assessore.
Presidente -
La parola all'assessore Grosjacques.
Grosjacques (UV) -
Vi anticipo che avrò bisogno di
qualche minuto in più perché dovrò leggere una serie di note.
Per quel che riguarda la prima parte, l'emendamento non è
accoglibile perché la quasi integrale soppressione dell'articolo
vanifica gli obiettivi stessi della legge, il cui scopo principale
è proprio quello di far emergere un fenomeno non censito, ponendo a
carico dei locatori gli adempimenti minimi necessari a tale scopo,
anche al fine di una tutela della qualità dell'offerta e a garanzia
di una corretta informazione degli ospiti, questo l'avevo già detto
nel mio precedente intervento.
Quanto alla convenzione con la Questura, le confesso, collega
Perron, che proprio per evitare delle situazioni che avrebbero poi
potuto dare origine a delle risposte non corrette e magari
fuorvianti, ho contattato personalmente il Questore, anche perché
in data 28 luglio 2022, in fase di redazione della legge, era stata
inviata alla Questura la richiesta, adesso la sintetizzo, da parte
degli uffici della struttura che... approfitto di quest'occasione
per ringraziare, perché hanno fatto un lavoro veramente importante,
sia per quel che riguarda la gestione del sottoscritto ma ancora
prima quella del collega Guichardaz, è stato fatto un lavoro molto
puntuale.
Leggo le ultime righe: "Al fine di consentire all'organo
politico decisore di disporre del maggior numero possibile di dati
e informazioni inerenti alla materia di cui trattasi", quindi le
presenze, "Si chiede a codesta spettabile Questura, qualora
permesso dalle disposizioni vigenti, di comunicare alla struttura
scrivente quanto segue: il numero di alloggi privati registrati sul
portale Alloggiati Web, il numero di soggetti privati e persone
fisiche registrato sul portale Alloggiati Web, il numero di
soggetti privati con Partita Iva registrato sul portale Alloggiati
Web. Si chiede altresì se le norme vigenti consentano a questa
spettabile Questura l'invio periodico a questa Amministrazione e ai
Comuni valdostani: a) dell'elenco degli alloggi a uso turistico
registrati sul portale Alloggiati Web con l'indicazione per ognuno
di essi dell'ubicazione e del soggetto titolare della gestione
della loro locazione per finalità turistiche; b) del numero di
persone ospitate e del relativo numero di pernottamenti negli
alloggi privati registrati sul portale Alloggiati Web per ogni
Comune valdostano", esattamente nell'indirizzo che lei ha
correttamente proposto.
Il Questore mi ha ricevuto la scorsa settimana, si è in qualche
modo rammaricato della mancata risposta, perché a quella lettera
non era seguita risposta ma ovviamente non era qui ad Aosta, lui;
però ha risposto lunedì 10, quindi l'altro ieri, con una risposta
articolata che fa riferimento alla nota che vi ho appena letto.
"In riferimento alla nota dell'Assessorato in indirizzo,
protocollo n. 4549 data 28/07/2022 relativa all'oggetto, si
conferma quanto già rappresentato per le vie brevi all'indomani
dell'inoltro della citata nota e si riassumono, di seguito, le
indicazioni comunicate. Sin dall'anno 2006 il portale Alloggiati
Web è divenuto operativo al fine di rendere telematico l'invio, che
precedentemente era realizzato con l'inoltro cartaceo, dei dati
degli ospiti di una struttura ricettiva agli uffici di pubblica
sicurezza. Tale procedura - via via evolutasi nel corso degli anni
al fine di renderla più agevole per gli utenti - risponde
essenzialmente a quelle esigenze di pubblica sicurezza consistenti
nel controllare il flusso di persone che si spostano da una zona
all'altra del Paese o dall'estero verso l'Italia. Ciò consente di
monitorare i movimenti e le presenze d'individui pericolosi per
l'ordine e la sicurezza pubblica. In tal senso, secondo quanto
stabilito dall'articolo 109 del Testo Unico delle leggi di pubblica
sicurezza, il portale in parola è uno strumento a disposizione
dell'Autorità di pubblica sicurezza per adempiere al mandato
istituzionale ex articolo 1 del predetto Testo Unico, con ciò
significando che i dati e le informazioni in esso contenute non
possono essere divulgate a enti pubblici o a soggetti privati, ad
eccezione di particolari contesti che, comunque, debbono sempre
corrispondere a finalità di prevenzione, accertamento e repressione
dei reati, nonché di tutela dell'ordine e della sicurezza
pubblica".
Ancora un paio di minuti, Presidente. "In ragione delle suddette
motivazioni d'ordine prettamente giuridico, non possono essere
divulgate a codesto Assessorato le notizie richieste, nondimeno
caratterizzate da una disaggregazione di dati e di informazioni di
problematico riscontro per motivi puramente tecnici. Cioè equivale
a dire che, sia tecnicamente che ancor prima giuridicamente, le
risultanze in oggetto sono di impraticabile trattazione in
relazione all'articolata richiesta di codesto ente della Regione
Autonoma Valle d'Aosta e comunque possono essere reperiti da altri
uffici della pubblica Amministrazione come l'Agenzia delle Entrate
secondo quanto stabilito dalla circolare emanata il 5/5/2022 dal
Ministero dell'Interno e indirizzata anche al signor Presidente
della Giunta regionale".
Per quel che riguarda i dati dell'Agenzia delle Entrate, con un
decreto del ministero dell'Economia e delle Finanze in data 11
novembre 2020 - collega Perron, poi sono disponibile per lasciarle
copia di quello che ho letto - intitolato "Fornitura dei dati
concernenti le locazioni brevi, l'imposta di soggiorno e il
contributo di soggiorno di Roma capitale", vengono disciplinati i
motivi e le procedure attraverso le quali i Comuni possono accedere
ai dati dell'Agenzia delle Entrate che sono però dei dati che
servono per dei controlli ex-post e servono ai fini di monitoraggio
e accertamento successivo ma non possono sostituire i dati che i
possessori di appartamenti sono comunque obbligati a comunicare, in
quanto i proprietari, ai sensi della norma sull'imposta di
soggiorno, diventano esattori dell'imposta di soggiorno e quindi
sostituti di imposta. In più, per completezza d'informazione, ma
poi come le ho detto le passerò tutto, i dati sono trasmessi con
cadenza mensile dal Ministero dell'Interno, dalla Questura
all'Agenzia, e consistono solamente nel numero di soggetti
alloggiati e nel numero dei giorni di permanenza, senza
nessun'altra annotazione; l'Agenzia delle Entrate rende disponibile
ai Comuni gli stessi con cadenza semestrale, sono peraltro dati che
ai fini statistici, per quel che riguarda l'Amministrazione
regionale, sono dati incompleti perché, ad esempio, non tengono
conto degli Stati o delle Regioni di provenienza per cui ai fini
della compilazione dei nostri flussi turistici sono dati che in
ogni caso non sarebbero ricevibili.
Per questi motivi noi proponiamo l'astensione
sull'emendamento.
Presidente -
Consigliere Sammaritani ne ha facoltà.
Sammaritani (LEGA VDA) -
Grazie, Assessore, per le
spiegazioni, in parte potevamo già immaginare che ci fossero
problematiche tecniche di questo genere, però la risposta - quindi
non ce l'ho con lei in questo caso ma con la Questura - secondo me
è un po' pilatesca, perché a mio avviso non è da escludere che si
possa arrivare a stipulare una convenzione che consenta di fornire
i dati che poi alla Regione servono, cioè le presenze, perché non
credo che alla Regione servano i dati anagrafici di chi occupa i
posti letto nelle locazioni brevi, si tratta di sapere quante
persone ci sono e per quanti giorni si fermano, questo è il
monitoraggio che serve alla Regione.
Quindi, in ossequio a quello che è un principio che ormai è
stato introdotto a livello nazionale fin dall'anno 2000, con il
Testo Unico 445 che prevede appunto che, quando una pubblica
Amministrazione deve acquisire dei dati sullo stato delle persone,
dati anagrafici sulla situazione delle persone e anche sui fatti,
non dovrebbe chiederlo ai cittadini a meno che non sia in grado lei
di averli naturalmente attraverso altre pubbliche amministrazioni,
tanto che credo che ognuno di noi abbia già verificato che dal
primo gennaio 2012 in poi, perché è una legge entrata in vigore
alla fine del 2011, quando voi andate a chiedere anche soltanto un
certificato di residenza, vi scrivono in fondo che quel certificato
non può essere esibito a pubbliche Amministrazioni, che sembra un
paradosso, ma il tema è che proprio perché è fatto divieto alla
pubblica Amministrazione di chiedere al cittadino dati che lei ha
già o è in grado di acquisire attraverso altre pubbliche
Amministrazioni.
Questo è il tema. Secondo questa filosofia, secondo me, laddove
la pubblica amministrazione in qualche modo, anche attraverso -
come in questo caso potrebbe essere - una convenzione con gli
organi di pubblica sicurezza, dovesse poter acquisire questi dati
per altra via anziché imporre altri adempimenti burocratici ai
cittadini, si dovrebbe perseguire quella strada; poi nulla vieta
che... per carità, tanto questa legge la approverete, è in fase di
approvazione, credo che la volontà del Governo ormai sia ben
chiara, però coltivare questa strada forse non sarebbe male per
migliorare la vita dei cittadini e semplificare appunto anche la
gestione di queste attività che comunque sono attività importanti
ma che impongono ai cittadini degli oneri burocratici che, se
possiamo togliere, ben venga, credo.
Presidente -
Consigliere Marquis ne ha facoltà.
Marquis (FI) -
Intervengo per esprimere a nome del gruppo
la condivisione dell'emendamento che è stato presentato dai
colleghi della Lega perché crediamo che la semplificazione vada
ricercata facendo tutti i nostri sforzi.
Abbiamo ascoltato le parole che sono state espresse
dall'Assessore, che ci ha dato lettura di queste note che sembrano
rendere la vita difficile per andare nella direzione che noi
auspichiamo, però credo che a questo punto sia sufficiente proporre
una norma di attuazione che vada a disciplinare il rapporto con lo
Stato, e questa credo che sia la via maestra... (
Interruzione
fuori microfono)...
Non è questione di Polizia, è una norma di
attuazione con il Ministero dell'Interno.
Io credo che ci siano gli spazi per verificarlo, poi se lei,
collega Caveri, ha tutte queste certezze che non si può fare, lo
affermi tranquillamente, può intervenire, ma io le dico che a
nostro avviso c'è la possibilità di fare una proposta e, come tutte
le proposte che sono state fatte in passato, non si è mai avuta la
certezza di ottenere l'approvazione, ma se non si persegue
l'obiettivo, non lo si raggiungerà mai, quindi pare a volte di
leggere nelle parole che ascoltiamo una dichiarazione di resa nella
tutela delle prerogative e di attuazione del nostro statuto.
Presidente -
Assessore Grosjacques.
Grosjacques (UV) -
Solo per precisare che l'intento
nostro di colloquio con il Questore e la stessa disponibilità del
Questore che, va ribadita, a trovare una soluzione, è data dal
fatto che in settimana ha fatto le verifiche che peraltro io non ho
letto, perché era tra le note esplicative: c'è una circolare del
2022 del Ministero dell'Interno che dice: "Le richieste non possono
essere assecondate se non per informazioni attinenti ai soggetti su
cui sono in corso investigazioni".
Per completezza d'informazione, anche per dichiarare quella che
è stata la disponibilità del Questore, il Questore, visto che era
emersa - credo in Commissione o comunque in una delle discussioni
precedenti - una convenzione che era stata stipulata tra il Comune
di Roma capitale e la Questura - all'epoca il dottor Mosti era
dirigente della Polizia amministrativa della Questura di Roma -
 e il provvedimento riguardava solo ed esclusivamente la
verifica dell'accertamento non dell'imposta di soggiorno, ma del
contributo di soggiorno che era stato istituito solo ed
esclusivamente per Roma capitale, quindi non c'è una mancanza di
volontà della Questura, ci sono delle norme richiamate dal Testo
Unico di pubblica sicurezza che impediscono la divulgazione dei
dati.
Dopodiché, collega Marquis, sicuramente una sua interlocuzione
con il Questore potrà far emergere una situazione diversa della
quale prenderemo buona nota nella modifica della legge.
Presidente -
Consigliere Marquis, per fatto personale ma
la invito a circoscriverlo e a rimanere lì. A lei la parola.
Marquis (FI) -
Sarò telegrafico, Assessore guardi, è
inutile che facciamo gli spiritosi su delle questioni che sono
invece di grande interesse, non abbiamo parlato d'interlocuzioni
con il Questore e non ho mai affermato che ci siano dei problemi e
che il Questore sia inadempiente.
Io dico solo che nell'esercizio delle nostre prerogative
possiamo fare i passi che stanno nelle nostre facoltà, quindi la
invitavo a verificare la possibilità di presentare una norma di
attuazione che vada in questo indirizzo. Punto.
Presidente -
Consigliere Lucianaz.
Lucianaz (LEGA VDA) -
Anch'io ribadisco il fatto che,
semmai ci devono essere interlocuzioni con il Questore, debba
essere il Presidente con incarico prefettizio e non un Consigliere
di minoranza.
Grosjacques (UV) -
Sono andato in nome e per conto del
Presidente della Regione.
Presidente -
Consigliere Restano, a lei la parola.
Restano (GM) -
Posso portare il mio contributo, a suo
tempo mi informai e mi fu risposta la stessa cosa, era sei anni
fa.
Voterò comunque questa proposta perché non bisogna mai mollare,
bisogna cercare tutte le vie per semplificare le cose.
Poi mi chiedo, Presidente, se l'Assessore vuole tenere il canale
aperto per parlare tutte le volte che vuole, possiamo anche
concederglielo oggi, perché continua a intervenire e non so quanti
minuti abbia già occupato. Ne tenga conto quando toccherà a
noi.
Presidente -
Mettiamo in votazione l'emendamento. La
votazione è aperta. La votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin).
L'emendamento n. 4 della Lega non è approvato.
Decadono, di conseguenza, gli altri emendamenti n. 6, 8 e 9
della Lega collegati a quest'ultimo. Emendamento n. 1 e n. 2
dell'Assessore Grosjacques che invito ad illustrarli
contemporaneamente.
Grosjacques (UV) -
Per quello che riguarda l'emendamento
n. 1 questo risponde alla necessità rappresentata dal CPEL di
disporre di maggiore flessibilità temporale per il rilascio del
codice identificativo regionale.
Per quel che riguarda l'emendamento n. 2, risponde
all'opportunità che l'obbligo di comunicazione di cui al comma 6
sussiste solamente nei condomini in cui l'amministratore è
nominato; la nomina è obbligatoria per legge con quelli di più di
otto appartamenti. Ovviamente rispondo nei limiti del consentito al
collega Sammaritani. Sul condominio ovviamente non sono così
preparato ma l'esigenza è quella di far verificare all'assemblea
condominiale nell'ipotesi in cui alcuni tipi di attività fossero
vietate dal regolamento condominiale.
All'articolo 8 comma 2 risponderò dopo, perché era quello
relativo alle responsabilità dei proprietari sulla qualità degli
alloggi.
Presidente -
Se non ci sono altri interventi, mettiamo in
votazione l'emendamento n. 1 dell'Assessore, la votazione è aperta.
La votazione è chiusa.
Presenti: 34
Votanti: 19
Favorevoli: 19
Astenuti: 15 (Aggravi, Baccega, Brunod, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani).
L'emendamento n. 1 è approvato.
Posso dare lo stesso risultato per l'emendamento n. 2
dell'Assessore? Stesso risultato.
A questo punto vi è l'emendamento sempre n. 2 del gruppo di
Forza Italia. Per l'illustrazione, consigliere Marquis ne ha
facoltà.
Marquis (FI) -
Quest'emendamento si prefigge di chiarire
la dinamica delle comunicazioni perché dalla lettura della norma si
evince che le comunicazioni devono essere fatte una volta al mese
sugli arrivi e sulle presenze.
Con questa proposta si aggiungerebbe la parola "Sugli eventuali
arrivi o presenze" perché, come ben sappiamo, a volte anche con
l'Agenzia delle Entrate si devono fare le comunicazioni a valore
zero, quindi per evitare questa situazione, per lo meno in un
contesto dove si crea della burocrazia, qualora non ci siano degli
affitti, evidenziare che non ci sia la necessità di fare delle
comunicazioni su delle piattaforme.
Presidente -
Assessore Grosjacques ne ha facoltà.
Grosjacques (UV) -
Per dichiarare l'accoglimento
dell'emendamento. Nonostante sia stato precisato in corso di
audizione che non vi era la necessità di trasmettere comunicazioni
in caso di presenze zero, l'inserimento dell'emendamento rafforza
la volontà che, come le ho detto, si voleva realizzare, ovvero
quella di non obbligare i locatori a comunicare dati pari a zero,
quindi è un'esplicitazione di quello che era già stato dichiarato
in Commissione, per cui accogliamo l'emendamento.
Presidente -
Mettiamo in votazione l'emendamento, la
votazione è aperta. La votazione è chiusa.
Presenti votanti e favorevoli: 34
L'emendamento è approvato all'unanimità.
Mettiamo ora in votazione l'articolo n. 4 così come emendato. La
votazione è aperta. La votazione è chiusa.
Presenti: 34
Votanti: 21
Favorevoli: 21
Astenuti: 13 (Aggravi, Brunod, Foudraz, Ganis, Guichardaz Erika,
Lavy, Lucianaz, Manfrin, Minelli, Perron, Planaz, Restano e
Sammaritani).
L'articolo n. 4 è approvato.
All'articolo n. 5 vi è l'emendamento n. 5 della Lega,
emendamento sostitutivo. Si è prenotato il consigliere Sammaritani
a cui passo la parola.
Sammaritani (LEGA VDA) -
Se ci fosse anche a proposito
delle leggi e dei singoli articoli il concetto di non
sostenibilità, sicuramente l'articolo 5 di questa legge è non
sostenibile, nel senso che l'impianto normativo può essere
condivisibile o meno, ne abbiamo parlato a lungo, abbiamo fatto le
varie considerazioni anche tecniche sui vari articoli, ma
francamente devo dire che quest'articolo 5 è proprio emblematico di
come bisognerebbe evitare di fare le leggi.
È già stato detto in discussione generale da alcuni miei
colleghi, ed era un principio che avevo espresso anche io in sede
di Commissione: scrivere leggi mettendo tutto ciò che è vietato, o
meglio, inserire in una legge che è tutto consentito tranne ciò che
è espressamente vietato - o fare il contrario: è tutto vietato ciò
che non è espressamente consentito - lo trovo decisamente una
tecnica legislativa non adeguata, anzi, foriera di grandissime
complicazioni, perché è evidente che, quando ti vai a mettere a
elencare un po' in modo bizantino tutto ciò che si può fare, è
evidente e naturale che qualcosa te lo dimentichi, qualcosa lo
scrivi male, quindi crei delle complicazioni enormi.
Se poi al mancato rispetto di questa norma, come è in questo
testo di legge, conseguono delle sanzioni, è evidente che la
questione è ancora più complessa.
Allora siccome questo articolo dice che negli alloggi a uso
turistico possono essere erogati esclusivamente i seguenti servizi:
il ricevimento, quindi posso andare a ricevere i miei ospiti per
esempio e non posso andarli a salutare quando se ne vanno perché
evidentemente il congedo non è previsto; il recapito telefonico del
locatore; il pernottamento, quindi il soggiorno no ma il
pernottamento sì, quindi se dorme lì bene ma se sta di giorno
diventa già un pasticcio, infatti già la definizione l'avevo
criticata a proposito della lettera D dell'articolo 2, invece che
"Colui che pernotta" era meglio mettere "Colui che soggiorna";
eventuale uso delle relative pertinenze, pertinenze è un concetto
giuridico che già crea dei problemi anche agli studenti di
giurisprudenza perché le pertinenze degli immobili sono oggetto di
grande giurisprudenza, quindi già non si capisce se siano le
cantine, i garage e già questo è un altro problema.
Una delle più paradossali è la lettera E: l'eventuale sola
dotazione iniziale di biancheria, che mi fa davvero sorridere,
perché francamente pensare che qualcuno vada a controllare - come
dicevo già stamattina - il numero delle lenzuola all'interno degli
armadi, all'interno della camera da letto, all'interno
dell'alloggio che viene locato per finalità turistiche... mi sembra
veramente andare un po' oltre i limiti; pulizia dei locali a
 ogni cambio di ospite, questo mi sembra anche abbastanza
naturale; fornitura di energia e poi c'è anche la lettera H che si
sono preoccupati di scrivere che bisogna fare la manutenzione dei
locali, degli impianti tecnologici eccetera eccetera.
È evidente e scontato che si debba dare l'acqua calda e l'acqua
fredda, è evidente e scontato che si debba fare manutenzione dei
locali e degli impianti tecnologici, quindi non c'è bisogno di
scriverlo, in questo tipo di legge soprattutto.
Avremmo soppresso tutta questa cosa, questa farraginosa norma
che dice delle cose e che se ne dimentica tante altre e che
condiziona sicuramente chi dovrà fare poi dei controlli, dicendo
semplicemente che è fatto divieto di erogare servizi centralizzati
o prestazioni di tipo alberghiero, che è poi in realtà il comma 2
della legge così come scritta.
Quindi semplificazione massima, semplificazione per chi andrà a
fare i controlli, semplificazioni chiaramente per chi utilizza
questi alloggi per finalità turistiche e locazioni brevi, perché
almeno non si dovrà più porre il problema: "Accidenti, ho le sdraio
nel praticello verde davanti a casa, adesso cosa faccio? Le tolgo?
Sigillo la porta?".
Sembra banale ma non lo è per nulla, parlavamo anche stamattina
dell'agente di Polizia locale un po' troppo zelante che sicuramente
si troverebbe in difficoltà a interpretare la norma, ma soprattutto
potrebbe creare delle grosse difficoltà ai cittadini che si
avvalgono di questa facoltà, perché davvero si creerebbero dei
grossi problemi, peraltro inutili, perché francamente andare a dire
che c'è la dotazione iniziale di biancheria, c'è il pernottamento,
il ricevimento ma non il congedo, davvero mi sembra veramente una
norma, come dicevo all'esordio, non sostenibile.
Lasciamo perdere, facciamo le cose semplici, basta il comma 2
che dice tutto, "Se tu fai attività di tipo alberghiero giustamente
devi essere sanzionato" e a questo punto io le raddoppierei
addirittura le sanzioni, su quello sì, ma non andiamo a pasticciare
in questo modo, perché diventa davvero difficile.
Le norme che non riescono a essere rispettate non fanno bene a
nessuno.
Presidente -
Per il Governo, l'assessore Grosjacques ne
ha facoltà.
Grosjacques (UV) -
Oggi purtroppo, collega Sammaritani,
mio malgrado, non le posso dare nessuna soddisfazione. Non
accoglieremo quest'emendamento. Per quel che riguarda le altre
dotazioni tecniche ci sarà un emendamento, l'emendamento n. 3, che
sostituisce altre dotazioni tecniche con uso di ogni dotazione,
quindi risolve il problema delle pertinenze e di tutte le attività
e le dotazioni che possono essere ricomprese in un alloggio.
Per quel che riguarda la soppressione dei servizi, non siamo
d'accordo perché renderebbe ancora più difficoltoso il controllo da
parte dei Comuni sui servizi effettivamente erogati. Sottolineiamo
inoltre che l'elencazione dei servizi erogabili di cui al comma 1
ha anche la funzione non secondaria di fornire al locatore un
elenco preciso e dettagliato dei servizi che può legittimamente
offrire all'ospite e oltretutto garantire standard di qualità
minimi che l'ospite può legittimamente aspettarsi.
Per quel che riguarda il comma 1, la lettera E, l'eventuale sola
dotazione iniziale di biancheria, in realtà l'abbiamo scritto per
la necessità di essere coerenti con la disposizione di cui
all'articolo 4 comma 1 del Decreto legge 50/2017; facendo della
confusione - almeno questo è stato in qualche modo valutato anche
dalla Commissione degli Assessori - ha ricompreso la fornitura di
biancheria e pulizia dei locali nell'ambito delle locazioni brevi,
ma soltanto per le persone fisiche, quindi noi abbiamo inserito
"L'eventuale sola dotazione iniziale di biancheria" perché il
disegno di legge 92 non distingue tra i soggetti gestori, mentre
l'articolo 4del D.L. 50/2017, come dicevo, dà la possibilità di
fornire servizi ulteriori, ma solo per alcune tipologie di gestori,
nel caso specifico le persone fisiche. Quindi noi non abbiamo
disciplinato questa differenziazione, per cui per noi rimane la
sola dotazione "Eventuale", ciò significa che se ci sono dei
bambini piccoli, ed è quello che è emerso anche nel corso delle
audizioni, ovviamente il fatto che ci sia un paio di lenzuola in
più non farà incorrere il proprietario in una sanzione, qualora
ovviamente ci sia una verifica in questo senso.
Presidente -
Possiamo mettere in votazione? La votazione
è aperta. La votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin).
L'emendamento non è approvato.
Adesso l'emendamento n. 3 dell'Assessore che è già stato in
parte illustrato, lo diamo come illustrato. Mettiamo in votazione
l'emendamento n. 3. La votazione è aperta. La votazione è
chiusa.
Presenti: 34
Votanti: 19
Favorevoli: 19
Astenuti: 15 (Aggravi, Baccega, Brunod, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani).
L'emendamento è approvato.
Mettiamo ora in votazione l'articolo n. 5 così come emendato. La
votazione è aperta. La votazione è chiusa.
Presenti: 34
Votanti: 19
Favorevoli: 19
Astenuti: 15 (Aggravi, Baccega, Brunod, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani).
L'articolo n. 5 è approvato.
Posso dare lo stesso risultato per l'articolo n. 6? Stesso
risultato. Per l'articolo n. 7? Stesso risultato. È decaduto
l'emendamento. All'articolo n. 8 vi è l'emendamento n. 7 della
Lega. Consigliere Sammaritani, a lei la parola.
Sammaritani (LEGA VDA) -
A proposito di quest'articolo -
parliamo della vigilanza e controllo - la norma dice che queste
funzioni vengono esercitate dal Comune anche mediante accesso di
propri incaricati presso gli alloggi a uso turistico mediante
consultazione di canali e strumenti utilizzati per la loro
pubblicità e promo-commercializzazione o per la loro
identificazione.
Credo che anche tutta questa dicitura, questa parte di norma,
sia pleonastica, perché sono dati pubblici, evidentemente, cioè per
collegarsi a un portale non credo che sia necessario avere una
legge che lo possa consentire, sarebbe un po' come dire che
l'Autorità giudiziaria può fare le visure, può fare i controlli,
può fare il controllo dei portali, può chiedere le informazioni
alle altre pubbliche Amministrazioni.
Se consideriamo che la Polizia locale ha anch'essa funzioni di
Polizia Giudiziaria, non vedo perché questo debba essere detto.
Torno a ripetere, non è banale perché formule ridondanti creano
solo problemi, cioè tutto ciò che non c'è - come mi diceva una
volta mio papà che faceva il meccanico - non si può rompere, quindi
tutto ciò che non c'è, non può rompere, nel senso che non può dare
fastidio.
Quindi, tutto sommato, credo che si potrebbe tranquillamente
snellire quest'articolo con la formulazione che abbiamo previsto
noi, infatti, come diciamo nella relazione, la formulazione
originaria prevede modalità di controllo che sono già consentite
dalle leggi nazionali e regionali vigenti, quindi questo comma
andrebbe così modificato mentre il comma 2 naturalmente appare del
tutto pleonastico, l'ho già detto questa mattina in discussione
generale: questa è una delle parti che non ha nessun senso perché è
evidente che in un rapporto fra privati, chissà mai perché la
Regione... anzi, è quasi una
excusatio non petita,
non
vorrei mai che venisse in mente a qualcuno di dire: visto che la
legge regionale lo dice espressamente, evidentemente è perché la
Regione si ritiene coinvolta in qualche modo. Non lo è, perché in
un rapporto fra privati, c'è un ospite e c'è un locatore, quello è
il rapporto contrattuale e non ci sono terze parti, la Regione non
ha nessuna funzione.
A questo punto credo proprio che non avrebbe nessun senso
mantenere il comma 2 nella sua interezza, quindi assolutamente da
eliminare.
Presidente -
Per il Governo l'assessore Grosjacques.
Grosjacques (UV) -
Per quel che riguarda il comma 1, il
mantenimento dell'ultimo periodo si rende necessario per
esplicitare in modo chiaro le modalità e gli strumenti utilizzabili
dai Comuni per l'esercizio della funzione di vigilanza loro
affidata, così come concordato con il CPEL, che dovrà farsene
carico e che ha approvato questa dicitura.
Il mantenimento del comma 2 è necessario per rendere chiaro che
- nonostante la Regione possa promuovere sul proprio portale questo
tipo di ricettività, come previsto dall'articolo 7 - la
responsabilità per eventuali carenze nei servizi prestati e nelle
dotazioni dell'alloggio a uso turistico è imputabile esclusivamente
al locatore e non a chi eventualmente pubblicizza l'appartamento,
così come è stato correttamente evidenziato nel corso delle
audizioni in Commissione, perché in Commissione è emersa la
richiesta esplicita di specificare chi avesse la responsabilità
dell'eventuale manchevolezza dell'alloggio presentato nel caso in
cui fosse stato promosso su un portale dell'Office.
È un'ulteriore specificazione, non lo riteniamo pleonastico,
perché è in risposta alle richieste pervenute in audizione.
Presidente -
Possiamo mettere in votazione? La votazione
è aperta. La votazione è chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin).
L'emendamento non è approvato.
Vi è ora l'emendamento n. 4 dell'assessore Grosjacques. Ne ha
facoltà.
Grosjacques (UV) -
Come già detto, l'emendamento n. 4
aggiunge, dopo la "Fornitura di servizi", "E nella qualità delle
dotazioni" proprio per esplicitare questo concetto sulle
responsabilità.
Presidente -
L'emendamento è stato illustrato, lo
mettiamo in votazione. La votazione è aperta. La votazione è
chiusa.
Presenti: 34
Votanti: 19
Favorevoli: 19
Astenuti: 15 (Aggravi, Baccega, Brunod, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani).
L'emendamento è approvato.
Posso dare lo stesso risultato sull'articolo n. 8 così come
emendato? Stesso risultato. Posso dare lo stesso risultato per
l'articolo n. 9? Stesso risultato.
All'articolo n. 10 vi è l'emendamento n. 5 dell'Assessore che è
sostitutivo dell'intero articolo. La parola all'assessore
Grosjacques.
Grosjacques (UV) -
L'emendamento comporta la sostituzione
dell'articolo 10 del D.L. 92, in particolare il comma 1 fissa nel
primo novembre 2023 la data di entrata in vigore della legge. Il
predetto rinvio si rende opportuno da un lato per consentire ai
soggetti interessati - Comuni e locatori degli alloggi a uso
turistico - di disporre di un adeguato lasso temporale per
assimilare tutti gli adempimenti previsti; dall'altro per acquisire
certezza della piena operatività della realizzanda piattaforma
informatica che verrà destinata alla gestione del sistema.
Il comma 2 contiene le disposizioni transitorie già previste dal
disegno di legge per coloro che già esercitano locazioni per
finalità turistiche.
Presidente -
Mettiamo in votazione l'emendamento che, di
fatto, è anche l'articolo. La votazione è aperta. La votazione è
chiusa.
Presenti: 34
Votanti: 19
Favorevoli: 19
Astenuti: 15 (Aggravi, Baccega, Brunod, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani).
L'emendamento è approvato.
Do lo stesso risultato anche per l'art. 5 perché era sostitutivo
per l'articolo in questione. All'articolo n. 11 vi è l'emendamento
n. 3 di Forza Italia. Per illustrare l'emendamento, si è prenotato
il consigliere Marquis, ne ha facoltà.
Marquis (FI) -
Con quest'emendamento si propone una
modifica al comma 1 dell'articolo 17 della legge 11/96, che
disciplina le attività ricettive di tipo extra alberghiero.
Quest'esigenza discende dall'effetto combinato dell'articolo di
legge statale che è stato introdotto con l'articolo 1 del comma 595
della legge 178/2020, ovvero quella che ha determinato che
l'attività di locazione turistica, quando si dispone di più di
quattro appartamenti, rientra nel regime d'impresa.
Quindi l'effetto combinato di questo articolo con quello della
legge 11/96 crea una sorta di corto circuito. In che senso, questo?
Perché la legge 11/96 dice che le CAV, che sarebbero lo strumento
giuridico attraverso il quale dovrebbero passare coloro che si
trovano in una situazione di gestione di più di quattro
appartamenti, con la legislazione valdostana sono possibili solo
laddove gli appartamenti sono ubicati tutti nello stesso territorio
comunale, a differenza di quello che avviene in altre regioni dove
è stato scritto che sostanzialmente gli appartamenti possono essere
ricompresi nel territorio regionale.
Quali sono gli effetti pratici? Gli effetti pratici sono che se
un soggetto si trovasse con cinque appartamenti ubicati in cinque
diversi Comuni valdostani, dovrebbe mettere su cinque società,
cinque Partite Iva perché non avrebbe una soluzione diversa.
Quindi con quest'emendamento si propone d'intervenire
nell'articolato della legge 11/96 per risolvere questo problema,
esplicitando che gli appartamenti possono essere ubicati
all'interno del territorio regionale.
Questo crediamo che sia di applicazione immediata qualora venga
condiviso e approvato e possa risolvere un problema non
indifferente per chi esercita questo tipo di attività.
Presidente -
Per il Governo, assessore Grosjacques.
Grosjacques (UV) -
Solo per comunicare l'accoglimento
dell'emendamento, si sta lavorando sulla legge 11/96, in
particolare con riferimento agli ostelli e ai Bed and Breakfast ma
nelle more accettiamo l'articolo in modo che sia immediatamente
operativo.
Presidente -
Mettiamo in votazione l'emendamento. La
votazione è aperta. La votazione è chiusa.
Presenti, votanti e favorevoli: 34
L'emendamento è approvato all'unanimità.
Mettiamo ora in votazione l'articolo n. 11 così come emendato.
La votazione è aperta. La votazione è chiusa.
Presenti: 34
Votanti: 23
Favorevoli: 23
Astenuti: 11 (Aggravi, Brunod, Foudraz, Ganis, Lavy, Lucianaz,
Manfrin, Perron, Planaz, Restano e Sammaritani).
L'articolo n. 11 è approvato.
Vi è poi un emendamento che introduce all'articolo n. 11bis,
emendamento sottoscritto da tutti i gruppi consiliari e che
riguarda la clausola valutativa applicata a questa legge.
Consigliere Sammaritani.
Sammaritani (LEGA VDA) -
Dopo un pomeriggio di
scarsissime soddisfazioni, mi piace presentare quest'emendamento
che s'inserisce perfettamente nella serie "Ti piace vincere
facile", perché l'abbiamo firmato tutti e quindi anche nella mia
veste di Presidente del Comitato paritetico, naturalmente esprimo
soddisfazione per il fatto che come dovrebbe essere fatto - e spero
che questa sensibilità poi si estenda a tutte le norme e le leggi
che andremo da qui in poi ad approvare in questa sede - la causa
valutativa è un tema importante, perché s'inserisce proprio nel
discorso della buona amministrazione e nel senso di dare delle
risposte non soltanto attraverso appunto norme, leggi nuove
eccetera, ma soprattutto attraverso quella funzione di controllo e
di monitoraggio che serve a capire se e quanto una legge ha
funzionato.
Introduciamo quest'articolo 11bis che s'intitola "Clausola
valutativa", che ha una sua parte che è abbastanza generale, perché
dovrebbe essere un poco la clausola valutativa che va a tipo e poi
una parte invece specifica.
La parte generale è: "Il Consiglio regionale valuta l'attuazione
della presente legge e gli effetti ottenuti dagli adempimenti
amministrativi in materia di locazione per finalità turistiche sui
destinatari della misura. A tale scopo la Giunta regionale presenta
al Consiglio regionale una relazione annuale che documenta e
descrive:
a) il numero degli alloggi locati per finalità turistiche brevi
esistenti sul proprio territorio e i relativi dati sull'occupazione
dei posti letto suddivisi per Comune;
b) i risultati ottenuti in termini in termini di promozione,
vigilanza e controllo sull'esercizio delle attività turistico
ricettive;
c) le eventuali criticità riscontrate nel corso dell'attuazione
della presente leggi e le possibili soluzioni.
La Giunta regionale rende accessibili i dati e le informazioni
raccolte per le attività valutative previste dalla presente legge.
Il Consiglio regionale rende pubblici i documenti che concludono
l'esame svolto unitamente alla relazione che ne è stata
oggetto".
Naturalmente lo scopo è monitorare il fenomeno delle locazioni
brevi per finalità turistiche, verificare l'attuazione e
l'efficacia di questa legge regionale che lo disciplina.
Presidente -
Possiamo mettere in votazione l'emendamento
che introduce l'articolo n. 11bis. La votazione è aperta. La
votazione è chiusa.
Presenti, votanti e favorevoli: 34
L'emendamento è approvato all'unanimità.
Vi è ora l'articolo n. 12. Se non vi sono interventi, lo metto
in votazione. La votazione è aperta. La votazione è chiusa.
Presenti: 34
Votanti: 19
Favorevoli: 19
Astenuti: 15 (Aggravi, Baccega, Brunod, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Restano e Sammaritani).
L'articolo n. 12 è approvato.
Abbiamo finito l'articolato, se vi sono dichiarazioni di voto,
altrimenti mettiamo in votazione la legge nel suo insieme. Non vedo
richieste di dichiarazioni di voto, mettiamo in votazione la legge.
Consigliere Sammaritani, in extremis, a lei la parola per
dichiarazione di voto.
Sammaritani (LEGA VDA) -
A nome del gruppo Lega, chiedo
il voto nominale.
Presidente -
Seguiamo l'ordine alfabetico. Chiedo al
Consigliere Segretario Jordan di procedere.
Aggravi: contrario
Baccega: contrario
Barmasse: favorevole
Bertin: favorevole
Bertschy: favorevole
Brunod: contrario
Carrel: favorevole
Caveri: favorevole
Chatrian: favorevole
Cretier: favorevole
Distort: assente
Foudraz: contraria
Ganis: contrario
Grosjacques: favorevole
Guichardaz Erika: astensione
Guichardaz Jean-Pierre: favorevole
Jordan: favorevole
Lavevaz: favorevole
Lavy: contrario
Lucianaz: contrario
Malacrinò: favorevole
Manfrin: contrario
Marguerettaz: favorevole
Marquis: contrario
Marzi: favorevole
Minelli: astensione
Padovani: favorevole
Perron: contrario
Planaz: contrario
Restano: contrario
Rollandin: favorevole
Rosaire: favorevole
Sammaritani: contrario
Sapinet: favorevole
Testolin: favorevole
Presenti: 34
Votanti: 32
Favorevoli: 19
Astenuti: 2 (Guichardaz Erika, Minelli)
Contrari: 13
La legge è approvata.
A questo punto sospendiamo brevemente per una capigruppo come
avevamo convenuto ieri.
La seduta è sospesa dalle ore 18:47 alle ore 18:56.
