Classificazione
AMBIENTE



Oggetto del Consiglio n. 2599 del 4 aprile 2007 - Resoconto
OGGETTO N. 2599/XII - Cause degli inquinamenti da metalli
pesanti registratisi nel letto della Dora Baltea.
(Interrogazione)
Interrogazione
Venuto a conoscenza che alcune trote fario, trovate morte il
9 febbraio scorso nel letto della Dora Baltea, nel tratto vicino
alla Croix Noire, sono state asfissiate da ferro, mentre nelle
sabbie della stessa zona sono stati trovati metalli pesanti e
idrocarburi pesanti, questi ultimi verosimilmente provenienti da un
accumulo in una concavità della fiume;
Sottolineato che nel tratto centrale della Dora il temolo,
malgrado ripetute immissioni, non riesce a sopravvivere e quindi
non è più spontaneamente presente;
Evidenziato come tali indicatori biologici siano segnali
allarmanti per la salute dei cittadini, oltre che per l'intera
biosfera;
il sottoscritto Consigliere regionale
Interroga
l'Assessore competente per conoscere:
1) quali siano le cause degli inquinamenti da ferro, metalli
pesanti (cromo, ecc...) idrocarburi pesanti riscontrati nel letto
della Dora;
2) quali analisi siano state fatte dal punto di vista fisico,
chimico e biologico negli ultimi anni, per valutare lo stato di
salute della Dora;
3) se siano stati fatti accertamenti
sull'impermeabilizzazione e sull'integrità dei depositi, di scorie
e di altri materiali provenienti dell'attività della vecchia
Nazionale Cogne, posti di poco a monte del tratto del fiume in
questione;
4) se siano state avviate cautele giudiziarie a tutela
dell'ambiente e della salute dei cittadini da parte
dell'Amministrazione regionale.
F.to: Sandri
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Innanzitutto devo ricordare che i quesiti
contenuti nell'interrogazione si riferiscono ad un episodio che è
attualmente all'attenzione della Magistratura, che dovrà esprimere
le proprie determinazioni e individuare le cause e le
responsabilità di quanto accaduto. Rispetto al primo quesito non ho
quindi una risposta definitiva. Devo comunque rilevare che, al
momento, non si ravvisano segnali di allarmi per la salute
pubblica, in quanto trattasi di eventi sporadici che interessano un
tratto di corso d'acqua non interessato da alcun prelievo per scopi
umani. Concordo invece sul fatto che sono dei segnali sui quali va
posta molta attenzione, in quanto manifestano uno stato di
sofferenza per l'ecosistema fluviale, la cui tutela e
riqualificazione sono stati posti come obiettivi fondamentali del
Piano regionale di tutela delle acque, unico piano a livello
nazionale che prevede questo obiettivo, anticipando l'impostazione
della direttiva europea 2000/60 sulle acque.
Con riferimento al secondo quesito segnalo come le attività di
monitoraggio della qualità delle acque superficiali regionali
effettuate ai sensi del decreto legislativo n. 152/1999 si
effettuino su 11 stazioni lungo il corso della Dora Baltea, contro
le 2 previste dallo stesso decreto. Quella più prossima è al Ponte
di Saint-Marcel. La scelta di questa località discende dalla
necessità di mediare l'impatto puntuale dovuto alle immissioni
degli scarichi di Aosta, industriali - non solo quelli della "CAS"
- e civili - il Depuratore Consortile -, nonché l'effetto di
diluizione locale dovuto alla confluenza dei torrenti Buthier,
Comboé, du Château e Arpisson: ciò in accordo a quanto richiesto
dalla normativa, che mira ad assicurare il monitoraggio del corpo
idrico, e non di situazioni puntuali. Tutte le analisi effettuate
negli ultimi anni pongono il tratto considerato alternativamente
tra il "buono" e "sufficiente", conforme in ogni caso agli
obbiettivi di qualità previsti per il 2008 dal decreto. I
campionamenti sono mensili per i parametri chimico-microbiologici e
quadrimestrali per quelli biologici, conformemente alle indicazioni
date dall'Assessorato. In aggiunta a questo programma di
monitoraggio delle acque superficiali e in relazione alla segnalata
moria di trote, l'ARPA ha attivato, ad inizio marzo, un programma
di campionamento delle acque della Dora Baltea a monte e a valle
dello scarico della "CAS", attualmente con frequenza settimanale,
mirato ad individuare la presenza di fluoruri e di metalli (cromo,
ferro, nichel, manganese, alluminio). I punti aggiuntivi si trovano
in località Pont-Suaz e a valle dello scarico della "Cogne",
immediatamente a monte della confluenza con il torrente Buthier;
infine, in corrispondenza del Quartiere Dora. I risultati di tali
analisi saranno quindi oggetto di approfondito esame, mano a mano
che saranno resi disponibili.
Rispetto al terzo quesito, le aree oggetto di interventi di
impermeabilizzazione, faccio presente che il "capping", realizzato
nell'ambito degli interventi di recupero delle aree dismesse della
"Cogne", è sotto la custodia e il controllo di "Vallée d'Aoste
Structure". Ad oggi non si hanno segnalazioni di avvenimenti tali
da far ipotizzare fenomeni di inquinamento provenienti da falle nel
"capping". Lo studio approfondito della falda di Aosta in corso di
esecuzione sta comunque valutando lo stato di vulnerabilità della
falda stessa e verificando dell'efficacia delle operazioni di messa
in sicurezza.
Rispetto al quarto quesito, in attesa che siano completate le
indagini giudiziarie, si ritiene che le azioni di monitoraggio
chimico-fisico delle acque attivate dall'ARPA e dell'ittiofauna,
nonché la chiusura della pesca nel tratto di Dora Baltea
interessato dalla moria - precisamente dal ponte dell'autostrada ad
arrivare fino a questa zona -, siano le uniche iniziative
adottabili in questo momento a tutela della salute e
dell'ecosistema.
Presidente
- La parola al Consigliere Sandri.
Sandri (GV-DS-PSE)
- Ringrazio l'Assessore per
l'impostazione che ha voluto dare alla risposta di estrema cautela.
Mi sembra che però si possono fare alcune considerazioni in più
rispetto a quello che ha detto, perché la cautela va bene, ma dire
quasi niente non è il massimo!
È evidente che la tipologia di inquinamento che è stata
riscontrata, metalli pesanti in particolare, non è che viene da
chissà cosa, ma è profondamente possibile ipotizzabile che venga da
sfondamenti dell'impermeabilizzazione dell'integrità dei depositi
"Vallée d'Aoste Structure" sui vecchi rimasugli che c'erano della
"Nazionale Cogne". Su questo punto, al di là di quello che si sta
facendo, che è bene, cioè il monitoraggio per poi avere i dati
dall'ARPA - e quando ce li avrà, gli chiedo se ce li può far avere
- è un dato essenziale, credo che una di quelle grandi opere - che
sarebbe opportuno fare in fretta, che renderebbero la nostra
regione sicuramente all'avanguardia - è che quei depositi devono
essere eliminati. Credo che sia una cosa costosissima, molto
complessa, ma se vogliamo dare sicurezza ai cittadini del Quartiere
Dora, a chi utilizza le acque della Dora Baltea e se vogliamo
mettere in sicurezza le falde acquifere quei depositi devono essere
eliminati e, fino a quando non sono eliminati, bisogna che il "VIA"
di qualunque opera in quell'area sia bloccato, perché lì c'è una
"bomba ecologica", come dimostra questa moria che sta rischiando di
saltare. All'epoca in cui fu fatta forse non c'erano i mezzi per
portare via tutte queste scorie riciclarle e trattarle come rifiuti
speciali; oggi credo che ci sia una maggiore tecnologia e maggiori
capacità finanziarie, per cui una bonifica non nel senso di mettere
sotto il tappeto, come si è fatto adesso, ma di togliere tutti gli
inquinanti dall'area "Cogne", credo sia indispensabile.
Da questo punto di vista penso che l'Assessorato all'ambiente,
che fino adesso ha dimostrato tanta attenzione, potrebbe prevedere
un piano straordinario e, se c'è da fare qualche rinuncia su
qualche altro settore di intervento dell'Amministrazione... questi,
credo, siano soldi molto ben spesi per la sicurezza dei
cittadini!
