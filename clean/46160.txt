Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 2626 del 13 luglio 2023 - Resoconto
OGGETTO N. 2626/XVI - Interrogazione a risposta immediata:
"Informazioni riguardanti il personale infermieristico e altro
personale sanitario impiegato presso il Pronto Soccorso Ortopedico,
Stroke Unit e Admission room".
Bertin (Presidente) -
Punto n. 17.03. Illustra il
consigliere Baccega, ne ha facoltà.
Baccega (FI) -
Ha catturato la nostra attenzione la
determinazione che abbiamo indicato nell'interrogazione a risposta
immediata per l'importanza dell'impegno economico che viene
indicato, ma in modo particolare per l'insieme dei servizi,
soprattutto il Pronto Soccorso ortopedico che negli ultimi anni ha
sempre dato delle problematiche, la Stroke Unit che è l'unità di
cura dedicata alla cura dell'ictus e l'Admission room. Siamo felici
perché avevamo sottolineato più volte che poteva essere una
soluzione per il Pronto Soccorso, quindi c'è anche quella parte
dell'Admission room, laddove appunto il direttore del Dipartimento
di emergenza, rianimazione e anestesia locale, richiedeva
l'apertura di ulteriori dieci posti letto a seguito della chiusura
dei sedici posti letto disponibili disposti dalla direzione medica
di presidio.
Abbiamo verificato che si è aggiudicata la ditta "In Mensa" il
servizio e, curiosando in internet, abbiamo verificato che è
un'azienda specializzata nel campo della ristorazione
collettiva.
Poi abbiamo cercato di approfondire altri aspetti, perché non ci
credevamo, e abbiamo trovato che c'è un'ampia tipologia di servizi
che vengono offerti e che spaziano in ogni settore, dalla
ristorazione aziendale a quella scolastica, dalle strutture per
anziani a quelle sanitarie, dalla gestione di pubblici esercizi a
ristoranti e self service.
Quindi, rilevata la delicatezza degli incarichi che vengono
affidati alla società "In Mensa", siamo andati ancora verificare il
contenuto di detti servizi e ci pare che, nei primi approcci,
alcuni dipendenti e alcuni infermieri non parlino italiano.
Per questo chiediamo al Governo regionale quante unità di
personale infermieristico e quanto personale saranno impiegati per
espletare al meglio il servizio richiesto, anche perché c'è bisogno
di certificazioni appropriate per poter lavorare nel Pronto
Soccorso.
Presidente -
Risponde l'assessore Marzi.
Marzi (SA) -
Il lotto 3, servizi infermieristici,
rappresenta l'unico lotto che ha trovato aggiudicazione della gara
più ampia indetta dall'Azienda USL ad aprile 2023 e che prevedeva
l'affidamento della gestione del personale medico, infermieristico
e tecnico per le attività di Pronto Soccorso Ortopedico, di bassa e
media intensità, la "Stroke Unit", "l'Admission room" e i servizi
di radiologia d'urgenza per un periodo di dodici mesi.
Il capitolato speciale d'appalto, dedicato ai servizi
infermieristici, prevede quanto segue: per l'ambulatorio di Pronto
Soccorso Ortopedico traumatologico che svolge attività sette giorni
su sette, un infermiere con orario 9-21; per l'ambulatorio di bassa
e media intensità che svolge attività sette giorni su sette per
dodici ore, quindi il diurno 8-20 con guardia attiva, un
infermiere; per la "Stroke Unit" che svolge attività sette giorni
su sette, ventiquattro ore su ventiquattro al giorno, due
infermieri presenti 24 ore su 24; e per "l'Admission room", che
svolge attività sette su sette, ventiquattro ore al giorno, un
infermiere presente 24 ore su 24.
È inoltre previsto per tutte le attività un coordinatore della
ditta per un impegno orario settimanale pari a quattro ore.
Quanto alla verifica, prima dell'avvio dell'attività del
possesso dei requisiti di legge da parte del personale impiegato,
l'Azienda USL informa che la medesima rientra tra i compiti e la
responsabilità naturalmente del responsabile unico del procedimento
e del direttore esecutivo del contratto.
Presidente -
Replica il consigliere Baccega.
Baccega (FI) -
Non sono riuscito a seguire tutti i dati
che ha elencato ma valuterò con attenzione.
Faccio un paio di riflessioni. Nel Consiglio scorso abbiamo
discusso il piano salute e benessere sociale e abbiamo cercato di
dare, attraverso i nostri ordini del giorno e di tutta la
minoranza, una serie di input e la scelta è stata quella di dire:
"No, non approviamo niente, ritirate oppure ci asterremo".
Su questo punto, essendo un'interrogazione, l'invito che
facciamo è a stare molto attenti, perché i servizi che vengono
affidati a questa cooperativa sono molto delicati e francamente, da
quello che si legge, non mi pare che ci sia tutta questa
competenza.
È vero che la cooperativa è specializzata nella gestione di
strutture per anziani, ma tutto il resto del servizio che viene
proposto dal Lotto 3 è decisamente delicato.
Mi informano che ieri c'erano dipendenti stranieri che non erano
in grado di parlare italiano e questo ci può anche stare se parlano
francese ma, se poi arriva un romano che non parla il francese ed è
ricoverato in Pronto Soccorso, succede che non ci si capisce. Credo
quindi che la lingua italiana e la lingua francese debbano essere
le due lingue pertinenti nel contesto di un servizio di quel tipo,
soprattutto considerando il fatto che al Pronto Soccorso accedono
utenti con problematiche urgenti, turisti o persone che non
risiedono in Valle d'Aosta e non conoscono il francese.
Quindi noi chiediamo efficienza, affidabilità, professionalità e
sicurezza per i nostri pazienti e chiediamo inoltre di vigilare
attentamente su questo servizio perché è un servizio estremamente
delicato.
