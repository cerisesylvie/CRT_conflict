Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3037 del 22 gennaio 1992 - Resoconto
OGGETTO N. 3037/IX Studio di fattibilità per la realizzazione
di un nuovo presidio dell'U.S.L. della Valle d'Aosta.
(Interpellanza)
Presidente
Do lettura dell'interpellanza del Consigliere
Riccarand.
Interpellanza Premesso che il 25 luglio 1991, il Consiglio
regionale ha approvato una legge per il "Finanziamento di uno
studio di fattibilità per la realizzazione di un nuovo presidio
dell'USL della Valle d'Aosta;
Ricordato che lo studio di fattibilità deve comportare il
confronto fra l'ipotesi di un'unica sede ospedaliera attraverso
l'ampliamento dell'attuale struttura di viale Ginevra e l'ipotesi
di una sede completamente nuova; Ricordato altresì che tale legge
prevedeva che lo studio di fattibilità dovesse essere sottoposto
all'esame del Consiglio entro sei mesi dall'entrata in vigore della
legge;
Rilevato che però nessuna notizia si è avuta in merito
all'applicazione della legge e che è invece proseguita la
progettazione esecutiva, per la riorganizzazione dell'ospedale
sull'attuale sede, affidata allo studio 3GV con deliberazione della
Giunta regionale n. 10828 del 24.11.1989;
il sottoscritto Consigliere regionale del Gruppo verde
Alternativo interpella l'Assessore regionale alla Sanità e
Assistenza sociale per sapere:
1) se è stato affidato l'incarico per lo studio di fattibilità
previsto dalla legge regionale 5 settembre 1991;
2) se verrà rispettata la scadenza dei 6 mesi, per la
presentazione in Consiglio dello studio, previsto dalla legge
regionale;
3) che cosa si intende fare rispetto ai problemi di
riorganizzazione o trasferimento dell'ospedale regionale.
Presidente
L'interpellante intende parlare? La parola
al Consigliere Riccarand.
Riccarand (VA)
Questa interpellanza è stata presentata
dal nostro gruppo dopo che abbiamo constatato che la legge
approvata dal Consiglio regionale il 25 luglio 1991 - legge che è
stata oggetto di una discussione vivace in Consiglio regionale -
per il finanziamento di uno studio di fattibilità per la
realizzazione di un nuovo ospedale, in pratica poi non ci risulta
abbia avuto attuazione.
Era stata presentata come un provvedimento urgente che nel
dibattito consiliare aveva assunto la caratteristica di uno studio
di fattibilità da farsi nel senso di confrontare le due ipotesi per
vedere quale delle due era migliorativa: l'ampliamento
dell'ospedale sulla sede dell'attuale parcheggio di fronte
all'ospedale, oppure la costruzione di un presidio ospedaliero
completamente nuovo.
Questo era contenuto nello studio che doveva essere fatto.
Proprio perché questo studio doveva essere fatto in tempi brevi, in
modo da permettere una scelta definitiva da parte
dell'Amministrazione che si barcamenava sempre fra le due ipotesi,
era stato detto nella legge che lo studio di fattibilità doveva
essere sottoposto all'esame del Consiglio entro sei mesi
dall'entrata in vigore della legge. Inoltre, con un emendamento che
era stato presentato in aula - se ben ricordo proposto dal
Consigliere Perrin - era stato previsto che l'incarico per lo
studio di fattibilità dovesse essere affidato dalla Giunta dopo un
preventivo esame da parte della commissione consiliare permanente,
che credo sia la Quinta Commissione. Non mi risulta che della
questione sia sta investita la commissione, che quindi sia stato
affidato lo studio di fattibilità.
Non credo perciò che possano essere rispettati i sei mesi di
ultimazione dello studio dall'entrata in vigore della legge.
D'altro canto ho visto alcune deliberazioni di Giunta in cui si
capisce che, in pratica, sta andando avanti l'elaborazione di un
progetto esecutivo affidato allo Studio 3GV e sembra di capire
dalle deliberazioni che sia un progetto esecutivo di ampliamento
sulla sede del piazzale di fronte all'ospedale. Da una parte non
capisco se è stata fatta la scelta di dire "Facciamo uno studio per
confrontare le due ipotesi, facciamolo in tempi brevi, lo portiamo
in Consiglio entro sei mesi dopo aver dato un incarico sulla base
anche di quello che ha detto la Commissione"; d'altra parte questo
incarico non viene dato e va avanti invece una progettazione
esecutiva per l'ampliamento dell'ospedale su quella sede.
Mi chiedo quindi se quella legge che abbiamo votato è stata
accantonata, abbandonata, oppure cosa intende fare la Giunta
regionale ed in particolare l'Assessore alla sanità in questa
materia.
Presidente
Ha chiesto la parola l'Assessore alla
sanità ed assistenza sociale Beneforti.
Beneforti (DC)
Grazie Presidente. Devo dire al collega
Riccarand che non siamo rimasti fermi, la legge non è stata
bloccata, non è che non abbiamo intenzione di mandarla avanti.
Infatti è in fase di predisposizione la deliberazione con la quale
la Giunta regionale affiderà l'incarico per lo studio di
fattibilità del nuovo presidio ospedaliero. Stiamo predisponendo il
provvedimento e credo che la scadenza semestrale per la
presentazione al Consiglio regionale dello studio di fattibilità
verrà sicuramente rispettata. Una volta acquisito lo studio di
fattibilità si potrà procedere a quel confronto che abbiamo detto
di fare fra il progetto di ristrutturazione e ampliamento elaborato
dalla precedente Giunta e lo studio di fattibilità che andremo a
realizzare, e sceglieremo - come abbiamo detto in occasione della
discussione della legge - la via che più corrisponde alle necessità
della nostra regione ed ai bisogni della nostra utenza.
In sostanza riaffermo che intendiamo rispettare globalmente i
contenuti della legge n. 52 del 5 settembre 1991, perché questa è
la data in cui questa legge è stata pubblicata. A breve scadenza
chiederemo alla Commissione consiliare di portare all'ordine del
giorno la nomina della società o del professionista a cui deve
essere affidato lo studio di fattibilità.
Per quanto riguarda le delibere che citava il collega Riccarand
su ristrutturazioni che avvengono all'interno dell'ospedale, sono
ristrutturazioni che io avevo già anticipato in questa sede perché
dati i tempi piuttosto lunghi per realizzare un ospedale nuovo, ci
sono all'interno dell'ospedale attuale alcune unità operative che
non possono certamente rimanere nelle condizioni in cui si trovano
attualmente. Mi riferisco all'unità operativa di medicina,
all'unità operativa di neurologia e ad altre unità operative per le
quali abbiamo chiesto al Comune di Aosta le concessioni edilizie
proprio per intervenire e metterle a punto in attesa di realizzare
un ospedale nuovo o di realizzare un ampliamento, una
ristrutturazione totale, dell'esistente. Tant'è vero che le
ristrutturazioni alle quali andiamo procedendo vengono effettuate
nella parte vecchia dell'ospedale e sarebbero previste anche dal
piano di ristrutturazione e ampliamento approvato dalla vecchia
Giunta.
Non facciamo cose diverse da quelle che abbiamo sempre detto e
vogliamo dire anche, affrettando i tempi, di realizzare gli impegni
che ci siamo assunti nei tempi e nei modi previsti dalla legge.
Presidente
La parola al Consigliere Riccarand.
Riccarand (VA)
Io non sono soddisfatto della risposta
dell'Assessore e mi sembra che ci sia una notevole confusione in
questa materia.
L'Assessore dice "sicuramente rispetteremo la scadenza dei sei
mesi per la presentazione all'esame del Consiglio dello studio di
fattibilità" e io mi chiedo come questo sia possibile. Sono passati
già quattro mesi dall'entrata in vigore della legge, quindi mancano
due mesi alla scadenza dei sei mesi e dobbiamo ancora affidare
l'incarico, la Commissione deve ancora esaminare la proposta che la
Giunta sta predisponendo - non so da quanto tempo - dopodiché la
Giunta dovrà deliberare l'incarico.
O questo studio è già stato fatto, oppure non è possibile che
uno, in un mese o quindici giorni, faccia uno studio da presentare
all'esame del Consiglio. Io ho anche fede, ma qui ci si scontra con
dei dati oggettivi e mi sembra che non sia possibile.
Sono sorpreso, perché leggo la deliberazione della Giunta
regionale 16 dicembre 1991 - quindi di qualche giorno fa -
"Liquidazione allo studio 3GV di un acconto sugli onorari
esposti per la realizzazione di uno studio di fattibilità per la
riorganizzazione, l'unificazione e la riconversione delle strutture
ospedaliere".
L'Assessore dice che questo riguarda solo la
parte ...
(...Interruzione...)
Qui c'è una delibera del 16 dicembre 1991 che dà 242 milioni
come acconto allo studio 3GV per uno studio di fattibilità,
eccetera. Questo è lo studio previsto dalla legge, o è una cosa che
non c'entra con la legge? Non c'entra con la legge. Allora io mi
chiedo questo: noi facciamo una legge che prevede una spesa di 250
milioni per uno studio di fattibilità, per vedere quale è la scelta
migliore e contemporaneamente spendiamo altri 242 milioni - ma sono
molti di più, questo è solo un acconto - per un altro studio di
fattibilità che mi sembra che sostanzialmente dica le stesse cose:
"studio di fattibilità per la riorganizzazione, l'unificazione,
la riconversione di strutture ospedaliere".
Non solo, ma dalle
informazioni che io ho avuto da persone che lavorano a contatto con
questo settore, mi risulta che questi progettisti stiano redigendo
il progetto esecutivo, non questo studio di fattibilità,
dell'ampliamento dell'ospedale da fare sul piazzale di fronte
all'attuale ospedale.
Lei mi potrà dire che questo non è vero, però io le assicuro che
ho avuto delle informazioni precise in questo senso. Per questo
dico che non c'è chiarezza. Noi da una parte spendiamo non poche
decine di milioni, come possono essere necessari per la
progettazione di sistemazioni all'interno del vecchio ospedale - e
su questo siamo tutti d'accordo, credo - e da una parte si presenta
una legge d'urgenza per fare uno studio di fattibilità per
confrontare le due ipotesi, poi questo studio non va avanti, non
viene commissionato e vanno avanti invece studi di riorganizzazione
che hanno un importo notevolissimo, per centinaia di milioni, che
mi sembra siano in contrasto con quello che è previsto dalla legge.
Mi sembra che la situazione sia quanto meno confusa.
Presidente
La parola all'Assessore alla sanità ed
assistenza sociale Beneforti.
Beneforti (DC)
La discussione l'abbiamo fatta molto
ampia in occasione dell'approvazione della legge 52 che stiamo
richiamando. Uno studio di fattibilità, ristrutturazione e
ampliamento dell'esistente è già stato fatto ed è lì, è stato
inviato perfino al centro, a Roma per ottenere i
finanziamenti.
Questo studio l'ha fatto fare la precedente Amministrazione
regionale, è stato fatto e bisognava pagare a questa società gli
onorari, io credo, anche se con ritardo. Questo studio però non
c'entra niente con lo studio di fattibilità nuovo. Questa
discussione è già avvenuta in quella sede. Quando avremo fatto noi
lo studio di fattibilità lo confronteremo con lo studio di
ristrutturazione e ampliamento che ha fatto la Società 3GV e, come
ho detto, vedremo di scegliere la strada del nuovo ospedale, oppure
la strada vecchia della ristrutturazione e ampliamento. Non c'è
confusione, l'ho detto in questa sede quando si è discussa la
legge.
E' chiaro che il progetto di ristrutturazione è andato a Roma,
perché dovevamo certamente ottenere i finanziamenti per la
ristrutturazione e l'ampliamento. Se noi non facciamo più
ristrutturazione e ampliamento, i soldi destinati alla Valle
d'Aosta, che sono 110 miliardi in 10 anni per l'ospedale ed altre
iniziative, saranno dirottati sul discorso dell'ospedale nuovo. Non
c'è nessuna confusione, questa è la realtà.
