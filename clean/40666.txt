Classificazione
AMBIENTE
Stoccaggio e smaltimento rifiuti



Oggetto del Consiglio n. 19 del 11 luglio 2018 - Resoconto
OGGETTO N. 19/XV - Interrogazione: "Notizie sulla natura e
provenienza dei rifiuti conferiti nella discarica di Pompiod sita
in Comune di Aymavilles".
Fosson (Presidente) -
Punto 5 all'ordine del giorno, la
parola all'assessore Gerandin.
Gerandin (MOUV') -
Colgo l'occasione anche per
ringraziare i colleghi del gruppo Impegno Civico, perché hanno
sollevato una problematica, peraltro in parte ripresa anche dagli
organi di stampa, dove si era manifestata una certa preoccupazione
per il discorso della discarica di Pompiod. Anche qui, prima di
entrare nel merito, una breve premessa: la discarica dei rifiuti
speciali inerti ubicata in comune di Aymavilles, località Pompiod,
è stata realizzata all'interno della vecchia area di cava
utilizzata a suo tempo dalla società di gestione dello stabilimento
Cogne di Aosta. La discarica è stata realizzata nel 1998, la
realizzazione e la gestione sono state autorizzate con
deliberazione della Giunta regionale n. 4656 del 14 dicembre '98 e
successivamente con provvedimento dirigenziale n. 2870 del 31
maggio '99 a favore della società Monte Bianco Spurghi di Cuneaz
Silvio. A seguito dell'entrata in vigore del nuovo decreto
legislativo n. 36/2003 che rappresenta una nuova disciplina della
realizzazione e della gestione delle discariche e che recepisce la
direttiva comunitaria del '99 sulle discariche, anche il titolare
della discarica di Pompiod ha presentato alla Regione il piano di
adeguamento alla nuova disciplina. Piano approvato con
deliberazione della Giunta regionale n. 1853 del 13 giugno 2005,
con la quale, secondo la nuova disciplina, la discarica è stata
riclassificata a discarica di seconda categoria tipo A: discarica
per rifiuti speciali inerti, a cui è stata rilasciata
l'autorizzazione della gestione per cinque anni. Con provvedimento
dirigenziale n. 4225 il 15 dicembre 2010 è stato rilasciato alla
società Monte Bianco Spurghi di Cuneaz Silvio il rinnovo
dell'autorizzazione all'esercizio di detta discarica per dieci
anni, tempistica questa prevista dall'articolo 208 del decreto
legislativo n. 152/2006. Con deliberazione della Giunta regionale
n. 909 dell'8 luglio 2016 è stato approvato un nuovo progetto per
il potenziamento dell'adeguamento tecnico della discarica nonché
rilasciata la nuova autorizzazione alla realizzazione delle opere e
alla gestione. Con nuova autorizzazione è stata altresì approvata
la concessione alla deroga di alcuni valori di limite di
accettazione per taluni rifiuti. Nell'autorizzazione sono indicate
espressamente tutte le tipologie di rifiuti che possono essere
ammesse allo smaltimento in discarica per rifiuti speciali inerti
sia soggetti a caratterizzazione analitica che ammissibili tal
quali senza analisi. Questi ultimi sono indicati in un elenco da
parte del decreto ministeriale del 27 settembre 2010, secondo cui è
la disciplina nazionale che stabilisce i criteri tecnici e
qualitativi per l'ammissibilità dei rifiuti nelle diverse tipologie
di discarica.
Si precisa che le deroghe per l'ammissibilità in discarica dei
rifiuti sono espressamente previste dall'articolo 10 del citato
decreto ministeriale del 2010; tale normativa prevede la
possibilità di accettare, nelle diverse tipologie di discariche,
rifiuti il cui eluato risulta anche superiore ai limiti tabellari
specificati per ciascuna discarica, purché tali valori siano
comunque conformi ai valori individuati come deroghe nelle
specifiche tabelle riportate dal decreto ministeriale per ciascuna
tipologia di discarica. Per quanto concerne le discariche di
rifiuti speciali inerti, le deroghe ammesse sono quelle previste
dall'articolo 5 della tabella 2 del decreto ministeriale n.
27/2010.
La concessione da parte della Regione della deroga deve essere
accompagnata da una valutazione di analisi di "rischio sito"
specifica sulla possibilità di effettivo pericolo di contaminazione
che la deroga concessa può provocare all'ambiente, predisposta per
ciascuno elemento per il quale la deroga viene richiesta. Per la
concessione della deroga sono state eseguite puntualmente le
procedure tecniche espressamente richieste dalla normativa e con
provvedimento dirigenziale n. 2207 in data 5 marzo 2017 è stata
quindi trasferita la titolarità dell'autorizzazione rilasciata a
favore dell'impresa Ulisse 2007 s.r.l per l'esecuzione delle opere
di ulteriore adeguamento tecnico, nonché di gestione della
discarica di cui si tratta. Come previsto dalla normativa,
l'autorizzazione è stata rilasciata successivamente all'esecuzione
da parte della struttura competente di tutte le verifiche sul
possesso dei requisiti tecnici e morali da parte della nuova
impresa. Il nuovo titolare della discarica ha provveduto a
realizzare le opere di adeguamento tecnico previste nel progetto, a
cui è seguita la verifica di conformità tecnica del progetto
approvato da parte di ARPA e del Corpo forestale. Ai fini
dell'avvio della gestione della discarica, successivamente
all'esito positivo della verifica tecnica eseguita da ARPA e Corpo
forestale, il titolare ha quindi presentato la garanzia finanziaria
delle attività di conduzione dell'impianto prevista dalla
normativa. L'accettazione della garanzia finanziaria è stata
effettuata con provvedimento dirigenziale n. 587 il 7 febbraio
2018. Pertanto, l'attività della discarica è iniziata solo
successivamente al febbraio 2018. Con provvedimento dirigenziale il
12 giugno 2018 sono state apportate delle piccole modificazioni
alla lista dei rifiuti ammessi allo smaltimento in deroga.
Per quello che riguarda i quesiti, con riferimento al fatto che
si cita nelle premesse che alla richiesta di accesso agli atti
inoltrata da Legambiente non è stata data risposta, volevo solo
citare due passaggi. La problematica è soprattutto riferita al
fatto che ci sono disposizioni che, pur riconoscendo il diritto di
accesso a chiunque vi abbia interesse, non ha tuttavia introdotto -
e parlo della legge n. 241/90 - alcun tipo di azione popolare
diretta a consentire una sorta di controllo generalizzato
sull'Amministrazione, tant'è che ha contestualmente definito
siffatto interesse come finalizzato alla tutela di situazioni
giuridicamente rilevanti. L'interesse che legittima la richiesta di
accesso, oltre a essere serio e non emulativo, deve essere
personale e concreto ossia ricollegabile alla persona dell'istante
da uno specifico nesso. In sostanza, occorre che il richiedente
intenda difendere una situazione di cui è portatore qualificato
dall'ordinamento come meritevole di tutela, non essendo sufficiente
il generico e indistinto interesse che ogni cittadino ha nella
legalità e al buon andamento dell'attività amministrativa. Ci sono
poi delle sentenze del Consiglio di Stato che non sto a citarvi. Ma
soprattutto si dice che la domanda di accesso non può essere un
mezzo per compiere un'indagine o un controllo ispettivo a cui sono
ordinariamente preposti organi pubblici, perché in tal caso nella
domanda di accesso è assente un diretto collegamento a specifiche
situazioni giuridicamente rilevanti. Ci sono altre motivazioni che
non sto a leggere ulteriormente.
Per quel che riguarda invece i quesiti: quali rifiuti vengano
conferiti nella discarica di Pompiod, in quale quantità e per quale
periodo di tempo, e quale ne sia la provenienza", l'elenco puntuale
di tutte le tipologie di rifiuti speciali inerti ammessi allo
smaltimento in discarica per i rifiuti inerti, realizzati e
adeguati in conformità agli allegati 1 e 2 del decreto legislativo
n. 36/2000, è riportato integralmente nella delibera di Giunta
regionale al n. 909/2016 e modificata con PD n. 3242/2018. La
provenienza dei rifiuti è specificata puntualmente su ciascun
formulario d'identificazione, documento di trasporto previsto che
deve riportare fra gli altri il produttore dei rifiuti, luogo di
provenienza, il codice CER del rifiuto, la descrizione
dell'eventuale pericolosità. A tale documento deve essere allegato
il certificato di analisi di caratterizzazione per tutte le
tipologie di rifiuto che ne sono soggette. Trattandosi di una
discarica di titolarità di soggetti privati, la provenienza
geografica del rifiuto non può costituire un vincolo di
accettazione dello stesso. A tale proposito, si fa presente che il
decreto legislativo n. 152/2006 pone un vincolo di smaltimento
all'interno della regione in cui sono prodotti unicamente rifiuti
urbani non pericolosi. Per cui, come più volte indicato dalla Corte
costituzionale e dal Consiglio di Stato, per i rifiuti speciali
vige il principio della libera circolazione.
Secondo quesito: "se le condizioni della discarica siano tali da
escludere rischi di contaminazione delle falde acquifere situate
nella zona della discarica". Per quel che riguarda la relazione
geologica allegata ai diversi progetti di realizzazione e
adeguamento tecnico e di riclassificazione e anche all'ultimo
progetto di ulteriore adeguamento tecnico, così come nella
relazione riportata, le analisi di "rischio sito" specifiche
presentate a supporto delle richieste di deroga indicano che
nell'area in cui la discarica è ubicata non vi è presenza di falde
sotterranee e che le eventuali acque presenti sono riconducibili ad
acque piovane di versante.
Questa è la risposta tecnica, di cui ho anche una tabella
lunghissima su quello che si può conferire che io, qualora vi
interessasse, vi consegno.
È chiaro che una discarica di questo tipo deve essere
opportunamente vigilata e, per quel che mi riguarda, ho fiducia
nell'opera di verifica che avviene puntualmente da parte del Corpo
forestale, ma anche da parte dell'ARPA e, per quello che riguarda
l'informazione che deve essere fornita, penso che dovremo
assicurarci che tutta questa verifica puntualmente svolta
tranquillizzi sulla sicurezza di questa discarica. Ricordo che il
gestore della discarica è un privato, per cui non parliamo di una
discarica pubblica.
Presidente -
Per la replica la parola al consigliere
Bertin.
Bertin (IC) -
Al di là della risposta inevitabilmente
molto burocratica da parte dell'Assessore, le questioni sono
fondamentalmente due. Da una parte vi è un problema riguardante
l'informazione, poiché questa discarica è situata molto vicino alle
abitazioni, l'informazione è un fatto molto importante per tenere
aggiornati i cittadini rispetto a quello che succede in questa
discarica. Il fatto che non si sia risposto alle richieste, in
questo caso formulate da Legambiente, rispetto alle domande
riferite all'utilizzo di questa discarica è, a mio avviso - al di
là delle questioni burocratiche, delle sentenze - un fatto non
positivo, perché la trasparenza in questo caso deve essere
assoluta, anche perché va di mezzo la salute dei cittadini. Quando
non si forniscono informazioni, ovviamente i cittadini
s'insospettiscono e giustamente, e credo che, al di là del peso
della sua risposta burocratica, questo sia un fatto che va tenuto
in considerazione. La trasparenza in queste cose deve essere
assoluta. Trovo che il fatto che non si sia risposto puntualmente
alle richieste, in questo caso di Legambiente, ma di chiunque altro
avesse avanzato richieste di informazioni relativamente a questa
discarica o ad altre discariche - questa inoltre si trova in
prossimità di un centro abitato - sia un fatto non positivo che
dovrebbe essere rivisto, al di là delle sentenze e quant'altro.
Rispetto all'utilizzo di questa discarica, sono state fatte le
verifiche, certo,  e sono state date delle deroghe, perché
sappiamo che non tutto è perfettamente funzionante: per quanto
riguarda le polveri (soltanto a fine anno si adegueranno gli
impianti per impedire che queste invadano le zone circostanti) e il
fatto che lei mi dica che non vi sono delle falde, ma comunque
l'acqua piovana potrà infiltrare i terreni e in questo caso ci
troviamo in un contesto estremamente vicino a quello dei centri
abitati, nei quali peraltro vi è anche una produzione di vini -
Torrette e altri - che potrebbero avere, se questa discarica
eventualmente creasse dei problemi, anche delle ricadute sulla
qualità e poi sulla commercializzazione di questi prodotti.
Sono situazioni che vanno tenute sotto attenta osservazione e
soprattutto va fornita massima informazione e massima trasparenza
sulla gestione di questo sito.
Sono insoddisfatto, lo confesso.
