Classificazione
SANITÀ VETERINARIA E ZOOTECNIA
Sanità veterinaria


Resoconto integrale del dibattito dell'aula
Oggetto del Consiglio n. 2775 del 7 ottobre 1997 - Resoconto
SEDUTA POMERIDIANA DEL 7 OTTOBRE 1997
OGGETTO N. 2775/X Iniziative per la tutela della salute per il
consumo di carne bovina. (Interrogazione)
Interrogazione Venuti a conoscenza del ricovero all'ospedale
Mauriziano di Torino di un uomo di 66 anni, che presenta i sintomi
del morbo Creutzfeld-Jackob che viene attualmente associato al
morbo dell'encefalopatia spongiforme bovina comunemente denominata
"mucca-pazza".
Appurato che il morbo può essere trasmesso all'uomo dal consumo
di parti di bovini che abbiano a loro volta contratto infezione da
mangimi composti tra l'altro di farine di origine animale.
Appreso che il procuratore di Torino Raffaele Guariniello, oltre
ad interessarsi del ricovero sopra menzionato, già da tempo abbia
promosso un'inchiesta che ha permesso di verificare che in Piemonte
avviene la commercializzazione di mangimi vietati perché contenenti
farine di carne bovina, e a tal proposito ha disposto la
sospensione della vendita dei mangimi di una ditta piemontese, rea
di aver posto in vendita prodotti con etichette indicanti la
presenza di farine di carne bovina vietate dalla legge.
Visto che anche la Commissione Europea sulla base di
un'ispezione condotta in Italia nell'autunno 1996 da veterinari
inviati da Bruxelles, ha stabilito che quantità importanti di
mangimi non conformi alle disposizioni di legge siano state e siano
tuttora in circolazione in Italia.
Verificato che all'interno dell'indagine conoscitiva denominata
"studio della certificazione della qualità dei prodotti agricoli di
montagna della Valle d'Aosta" realizzata dall'Università Cattolica
del Sacro Cuore di Piacenza effettuata nel 1994, viene riportato
che:
- "...anche per l'alimentazione dei bovini che producono latte
destinato alla produzione della fontina il mangime contenente
farine animali è proibito in Valle d'Aosta.
-"...i mangimifici che forniscono il mercato valdostano sono
situati in gran parte in Piemonte, Lombardia ed Emilia Romagna e
uno solo di essi si trova in Valle d'Aosta."
Preoccupati che, alla luce di quanto sovraesposto mangimi di
qualità non conformi alle norme di legge possono essere
commercializzati in Valle d'Aosta creando una situazione di
potenziale pericolo per la salute dei cittadini valdostani e dei
turisti che transitano nella regione.
Il sottoscritto Consigliere regionale
Interroga
gli Assessori competenti per conoscere:
1) se gli assessorati all'Agricoltura e alla Sanità sono a
conoscenza di quanto sopra illustrato, quali azioni sono state
intraprese per verificare la corretta rispettanza della normativa
in vigore a salvaguardia della salute pubblica.
2) se agli Assessori risulti che il mangimificio piemontese e le
altre ditte sotto inchiesta in Piemonte, abbiano fornito mangimi
agli allevamenti valdostani.
3) se, oltre ai controlli stabiliti dalla normativa nazionale -
dimostratisi assolutamente inadeguati -, gli assessorati
competenti, o altro organismo deputato abbiano predisposto altri
controlli sui mangimi in questione, quali siano stati i risultati
dell'analisi e quali le determinazioni in proposito.
F.to: Linty
Presidente Ha chiesto la parola l'Assessore alla sanità, salute
e politiche sociali, Vicquéry.
Vicquéry (UV) Sulla base delle assicurazioni fornite da
scienziati e ricercatori, si può asserire che il rischio per un
essere umano di contrarre attraverso il consumo di carni di animali
infetti, o di loro derivati, il morbo di Creutzfeld-Jacob, cioè la
versione umana dell'encefalopatia spongiforme bovina, è teorico e
comunque molto ridotto.
Occorre poi tenere presente che le statistiche epidemiologiche
delle malattie infettive hanno permesso di evidenziare che ogni
anno su un milione di individui una persona muore per il morbo di
Creutzfeld-Jacob, indipendentemente dal fatto che abbia consumato o
meno carni di animali infette.
Al momento attuale non sono pervenute all'Assessorato della
sanità né comunicazioni, né richieste di interventi ufficiali
relative all'episodio segnalato da parte del Ministero della sanità
e della Regione Piemonte. Sul quale episodio in una nota diffusa
dalla Regione Piemonte si sostiene testualmente che in Piemonte non
si sono mai registrati casi di encefalopatia spongiforme bovina, la
cosiddetta sindrome della "mucca pazza", né vi sono carni infette
di questo tipo. Lo sostiene appunto l'Assessorato regionale della
sanità del Piemonte che parla anche di palese disinformazione,
semplificazione inaccettabile, offese gratuite per le notizie di
questi giorni sull'inchiesta della Procura e sul caso del
pensionato colpito dal morbo in coma al Mauriziano. Questa notizia
è apparsa sul giornale "La Stampa" del 22 agosto ultimo scorso.
Si precisa comunque che i mangimi complementari per vacche da
latte, riportanti la dicitura: "conforme al Regolamento per la
produzione della Fontina", vengono sottoposti non solo ai controlli
previsti, ma anche ad analisi microscopica o quali-quantitativa per
verificare l'esatta corrispondenza fra il contenuto e quanto
scritto in etichetta e in particolare per controllare la quantità
delle sostanze dichiarate e la presenza o meno di prodotti vietati
quali le farine di carne.
Nel 1996 e nel 1997, fino allo scorso mese di settembre, sono
stati sottoposti ad analisi rispettivamente 7 e 8 campioni di
mangime per vacche da latte, rappresentativi delle principali ditte
che riforniscono il mercato valdostano, senza evidenziare la
presenza di farine da carne.
In più, d'accordo con l'USL, è stato messo in atto un
programma-obiettivo di vigilanza negli alpeggi confinanti con la
Svizzera perché sembra che la Svizzera sia affetta da questo morbo,
ma non rientrando la Svizzera nella Comunità Europea, non è dato
sapere notizie esatte.
Come Regione abbiamo concordato questo programma d'intesa con
l'USL, che è già operativo e che è consistito praticamente
nell'impiegare nella vallata del Gran San Bernardo e nella
Valpelline tre veterinari e quattro operatori ausiliari, dedicati
esclusivamente a quest'attività di vigilanza e controllo. Sono
stati controllati 11 alpeggi posti in zone confinanti con la
Svizzera con circa 1300 bovini, verificando tutte le marche
auricolari dei bovini presenti nei ricoveri di un congruo numero di
manzi liberi.
Sono stati effettuati numerosi sopralluoghi nelle zone di
pascolo interessate e ciò ha permesso di individuare un gregge
ovino di circa 350 capi che, sconfinando attraverso il Col Fenêtre
de Ferret, raggiungeva i pascoli valdostani.
Per cui alla data del 25 settembre i servizi ispettivi dell'USL
concludono dicendo che, per quanto riguarda gli sconfinamenti, il
problema - come si era già constatato nel 1996 - è limitato a
greggi ovini-caprini che, spesso incustoditi, vagano attraversando
i confini. I provvedimenti presi, investendo del problema il
veterinario cantonale del Vallese, hanno evitato il ripetersi del
fatto.
Il vero problema rimane la probabile introduzione clandestina di
bovini dalla Svizzera, che richiede, data la gravità della
malattia, la sensibilizzazione anche di altri organismi come il
Corpo forestale, la polizia di frontiera eccetera,
sensibilizzazione che è stata attuata inviando questo programma
operativo alle forze dell'ordine di modo che i controlli siano
potenziati.
Per quanto ci riguarda i servizi sono invitati ad adottare tutte
le forme di cautela perché il problema è da tenere sotto stretto
controllo e deve essere monitorato di continuo. Comunque sono da
escludere casi sia in Valle d'Aosta, sia - sulla base della nota
dell'Assessorato regionale del Piemonte - anche nel vicino
Piemonte.
Presidente Ha chiesto la parola il Consigliere Linty.
Linty (LNPIAP) Ringrazio l'Assessore, dicendomi molto più
tranquillo di dieci minuti fa.
