Classificazione
ASSISTENZA SOCIALE
Assistenza socio-sanitaria


Resoconto integrale del dibattito dell'aula
Oggetto del Consiglio n. 2964 del 25 febbraio 1998 - Resoconto
SEDUTA ANTIMERIDIANA DEL 25 FEBBRAIO 1998
OGGETTO N. 2964/X Ragioni che impediscono la somministrazione
gratuita della somatostatina. (Interrogazione)
Interrogazione Vista la problematica relativa alla
somministrazione gratuita della terapia proposta dal Professore Di
Bella nelle apposite strutture sanitarie italiane;
Considerata l'elevata incidenza delle patologie neoplastiche
nella nostra Regione;
Considerata altresì la necessità etica di offrire la più ampia
libertà di scelta ai malati di tumore e alle loro famiglie in
merito alle cure da adottare;
Rilevato come, a tutt'oggi, tale libertà di scelta non possa
avere luogo all'interno della nostra Regione;
Auspicando una rapida e illuminata definizione del problema da
parte delle competenti Autorità sanitarie, nazionali e locali;
Interroga
l'Assessore competente per conoscere le ragioni che impediscono
la somministrazione gratuita della somatostatina ai pazienti
residenti in Valle che ne facciano richiesta.
F.to: Tibaldi
Presidente Ha chiesto la parola l'Assessore alla sanità, salute
e politiche sociali, Vicquéry.
Vicquéry (UV) Come a tutti i consiglieri è noto, il problema del
cosiddetto metodo Di Bella è un problema che tutti, sia come
amministratori che come cittadini, stiamo seguendo in tempo reale
perché le notizie si susseguono di giorno in giorno, le sorprese
sono continue, ci sono alcuni punti fermi mentre altri sono
assolutamente ancora tutti in discussione.
Cercherò di fare un breve sunto degli avvenimenti che sono
successi nell'ultimo mese e mezzo anche se di questo problema se
n'era già parlato più di un anno fa in una riunione congiunta fra
Assessori e il Ministro e all'epoca era stato posto ufficialmente
il problema al Ministero perché in alcune Regioni già si paventava
timidamente questa problematica, specificatamente nella Provincia
autonoma di Trento, dove già un comitato di cittadini si era
costituito per chiedere che questo tipo di metodica fosse messo in
commercio e comunque sperimentato. Per cui voglio sottolineare che
c'è stata sicuramente un'assenza totale di iniziativa da parte
degli organi superiori, intendendo per organi superiori il
Ministero della sanità e l'Istituto superiore della sanità che ha
portato una tematica così seria e delicata a situazioni di
ingestibilità quali quelle che si stanno verificando in Italia.
Situazioni di ingestibilità che di fatto stanno pesando sulle
spalle delle amministrazioni regionali che dovranno adottare la
sperimentazione. Uso il futuro perché le sperimentazioni non sono
ancora decollate da nessuna parte per tutta una serie di
motivi.
Ma brevemente andiamo per ordine. La prima comunicazione
ufficiale, dopo una serie di incontri, è del 23 gennaio dove
vengono indicati agli Assessori regionali alla sanità da parte del
Ministro il numero dei pazienti da sottoporre a sperimentazione,
suddividendo come è noto la sperimentazione in 600 pazienti per la
sperimentazione vera e propria in tutta Italia e 2000 per lo studio
osservazionale.
Nel frattempo si è tenuto a Courmayeur, su iniziativa della
Giunta, l'incontro già programmato fra Assessori regionali alla
sanità e il Ministro dal quale è uscito un comunicato stampa dove
si sottolineava con forza la necessità di arrivare con urgenza ad
una definizione del tutto in un ambito di chiarezza assoluta perché
evidentemente andavano sciolti tutta una serie di dubbi, di riserve
e di incertezze che ancora erano presenti.
In data 13 febbraio finalmente arrivano ufficialmente le note
tecniche da parte dell'Istituto superiore di sanità che definiscono
i tipi di protocolli autorizzabili, suddividendo gli stessi
protocolli all'interno delle Regioni.
Per quanto riguarda la Valle d'Aosta, a noi è stato assegnato il
protocollo n. 2; abbiamo 10 pazienti sperimentabili, dei quali 6
rientreranno nella sperimentazione vera e propria che riguarda il
tumore cervico-facciale dell'esofago a condizione che rientrino
nelle specifiche del protocollo terapeutico, 2 riguardano i
terminali e 2 riguardano lo studio osservazionale su altri tipi di
protocollo.
La Commissione oncologica regionale e il Comitato etico
regionale hanno più volte esaminato questo problema, in questa fase
stiamo aspettando che arrivino le richieste che devono pervenire
entro il 27 del mese di febbraio dopodiché il Comitato etico
regionale, a cui spetterà in via esclusiva la definizione dei casi,
prenderà in esame le domande, vedrà chi è inseribile nel protocollo
sperimentale e chi non lo è dopodiché si farà il punto della
situazione per decidere il da farsi.
Dico però sin da ora che, come è già stato detto ufficialmente,
sia il Comitato etico regionale sia la Commissione oncologica
regionale sono intenzionati a non tralasciare i casi terminali, nel
senso di allargare comunque non la sperimentazione vera e propria,
che è seguita direttamente dagli ospedali, ma la somministrazione
della somatostatina ai casi terminali, inserendo il tutto in un
concetto di cura compassionevole che per gli addetti al settore è
un termine ormai conosciuto e diffuso. Perché il problema grosso
dell'impatto è quello di dover dare delle risposte ai malati
terminali che non rientrano nello studio sperimentale e che
ritengono a giusta causa di doversi aggrappare a qualunque tipo di
possibilità per poter guarire.
Il tema è lungi dall'essere definito, le notizie dei giornali di
oggi riferiscono della decisione, o direi della non-decisione di
ieri del Consiglio di Stato riguardo al ricorso del Ministero della
sanità contro la sentenza del TAR del 9 febbraio scorso. La
sentenza del TAR diceva che si doveva somministrare la
somatostatina gratuitamente non solo in ambito ospedaliero, ma
anche all'esterno; il Ministero aveva comunicato che questo non era
possibile perché era di competenza della CUF, questo ricorso ieri
non è stato deciso, anzi il Consiglio di Stato ha deciso di mandare
alla Consulta il decreto legge del 17 febbraio n. 23, esattamente
gli articoli 3-4-5, per verificare se non si ravvisano degli
elementi di incostituzionalità laddove si discriminano i cittadini
italiani fra coloro che, inseriti nella sperimentazione, potranno
usufruire della somatostatina gratuitamente e coloro che, non
inseriti, dovrebbero comprare la somatostatina ad un prezzo equo,
fissato in 20 mila lire al milligrammo nelle farmacie in nome e per
conto delle aziende sanitarie. Dice infatti il decreto che il
prodotto dovrà essere acquistato dalle aziende sanitarie,
distribuito alle farmacie, che farebbero la vendita al pubblico
senza da parte loro ricaricare per quanto riguarda il loro
guadagno.
Siamo in una fase di assoluta incertezza, di certo vi è che ci
sono dei comunicati ufficiali da parte della Farmindustria, uno di
questi è del 17 febbraio, dove è detto che attraverso una
ricognizione fatta azienda per azienda sulla capacità produttiva
degli impianti, Farmindustria insieme alle aziende produttrici di
somatostatina hanno evidenziato che, a fronte di un numero di
pazienti sempre crescenti oltre a quelli previsti dalla
sperimentazione, la disponibilità di somatostatina è all'incirca
sufficiente per coprire nel prossimo trimestre un numero pari a
circa 5000 pazienti, fra i quali sono compresi i 2600 pazienti
dell'intero prodotto sperimentale. Le aziende, a fronte di questo
delicato problema, stanno tentando di deviare dagli altri mercati
ulteriori quantitativi di somatostatina, fermo restando la
copertura dei malati non oncologici. Le aziende autosufficienti
rispetto alla fabbricazione della materia prima stanno studiando
forme di accorciamento dei tempi di fabbricazione, inoltre tutte le
aziende hanno già provveduto a garantire oltre il prossimo
trimestre significativi incrementi di prodotto.
Questa comunicazione è datata perché risale al 17 febbraio, ma
non ci sono a tutt'oggi novità in materia.
Altri comunicati che sono stati fatti nel frattempo indicano
dopo il 10 marzo la disponibilità del prodotto che, come sapete, è
già presente in parte negli ospedali, ma è presente in misura
minima perché la somatostatina è un inibitore della crescita e
viene usato per rarissimi casi e non per la metodica Di Bella.
Da quel che ho potuto capire la domanda del Consigliere è come
mai non si è potuto ancora far decollare il metodo Di Bella, la
risposta è semplicemente perché tutta una serie di avvenimenti
vietavano di farlo decollare.
Prima dovevamo conoscere i protocolli sperimentali, che sono
stati assegnati tenendo presente la popolazione residente, il tasso
di mortalità dei singoli tumori sulla popolazione residente, e in
Valle d'Aosta in effetti per quanto riguarda il tumore
cervico-facciale e dell'esofago è altissimo rispetto alla media
nazionale, ma questi dati alti rispetto alla media nazionale sono
bassi rispetto al numero globale perché abbiamo visto in
Commissione oncologica regionale che ci sarebbero indicativamente
una quarantina di tumori all'anno di questa fattispecie. Vedremo i
risultati. Molto probabilmente addirittura non riusciremo ad avere
i 6 sperimentali nel tumore cervico-facciale e dell'esofago perché
bisogna che rientrino esattamente nei protocolli terapeutici che
prescrivono tutta una serie di criteri di eleggibilità e tutta
un'altra serie di criteri di esclusione pertanto, se non ci saranno
i numeri, chiederemo di utilizzare quei numeri per altri protocolli
sperimentali.
Per quanto riguarda la somatostatina, se è vero che saranno a
disposizione per 5000 pazienti in tutta Italia, evidentemente i
numeri saranno assolutamente insufficienti perché il totale della
domanda di prescrizione è enormemente superiore, soprattutto mi
riferisco ai casi di malati terminali.
Sta di fatto che proprio oggi in Commissione Senato è all'esame
il decreto legge del Governo che molto probabilmente modificherà
parte degli articoli 3, 4 e 5, quelli contestati da alcune forze
politiche e dal Prof. Di Bella. Si tratta dei punti che riguardano
la possibilità, che dicevo prima, da parte dei medici di
prescrivere questo farmaco all'infuori, è il famoso articolo 3,
comma 3) delle sperimentazioni. Il comma 3 dice: "Sono fatti salvi
gli atti con i quali il medico sotto la sua diretta responsabilità
e limitatamente al campo oncologico abbia impiegato ed impieghi
sino al termine della sperimentazione il medicinale a base di
somatostatina e octoadride al di fuori delle indicazioni
terapeutiche approvate, qualora il medico stesso abbia ritenuto o
ritenga, sulla base di elementi obiettivi, che il paziente non
potesse o non possa essere utilmente trattato con medicinali già
autorizzati per quella determinata patologia...". Questo è un punto
di contestazione, cioè che il medico dichiari che non può essere
curato con nient'altro che con somatostatina; è molta dura
quest'affermazione perché se non altro gli si somministra morfina
per morire meglio, così come si dice.
Continua il comma 3: "... e purché il paziente renda per
iscritto il proprio consenso dal quale risulti di essere stato
adeguatamente informato circa l'assenza allo stato di risultati
scientifici dimostrativi dell'efficacia dei medicinali impiegati".
Dal punto di vista deontologico e dal punto di vista tecnico,
questo è vero, perché a tutt'oggi siamo in fase di assenza di
risultati, altrimenti non si farebbe la sperimentazione. Dal punto
di vista pratico questo crea tutta una serie di problemi, come li
crea l'aspetto della "privacy" perché il Ministero pretende che le
ricette siano spedite al Ministero e nella ricetta c'è nome e
cognome del paziente.
Comunque qui si apre un altro grosso tema, l'entrata in campo
dell'"Authority per la privacy" apre una tematica enorme a mio
parere perché, se è vero che a tutt'oggi l'obbligo della "privacy"
c'è per i malati di AIDS, non c'è per nessun altro tipo di
ammalato, compresi i malati terminali o di qualunque altro
genere.
Ed è singolare che l'"Authority" scenda in campo dicendo: non
potete segnalare per iscritto sulla ricetta se Vicquéry Roberto è
affetto da tumore terminale. Questo allarga il campo ad una serie
infinita di problemi dal punto di vista medico scientifico.
Pertanto a tutt'oggi possiamo dire che come Regione Valle
d'Aosta siamo pronti, nel senso che il Comitato oncologico
regionale e il Comitato etico regionale da tempo, insieme alla
Regione, hanno esaminato tutti i problemi tecnici applicativi:
alcuni di ordine pratico come gli spazi ambulatoriali anche se la
cura verrà svolta a livello domiciliare e non a livello
ospedaliero; altri falsi problemi come la necessità o meno di
comprare le siringhe temporizzatrici visto che un solo protocollo
necessita di tale siringa per cui questo è un altro falso problema
perché si tratta di somministrare in via orale il farmaco e
comunque in fiala normalissima somministrabile da qualunque
infermiera professionale a domicilio. Per cui tutta una serie di
problemi pratici non dovrebbero esserci. Il problema grosso da
gestire è quello etico morale dell'impatto e su questo riconfermo
la volontà dell'Amministrazione regionale di dare una risposta a
questi soggetti terminali: o seguendo quanto dirà il decreto legge,
che prevede questa circuitazione tramite le farmacie regionali,
oppure provvedendo a somministrare direttamente tramite ospedale
anche a questi soggetti. È un'intenzione che dovremmo poi tradurre
in pratica.
Presidente Ha chiesto la parola il Consigliere Tibaldi.
Tibaldi (Ind) Ringrazio l'Assessore per l'articolata risposta
che ha fornito a quest'interrogazione che - come si evinceva anche
dal testo - non voleva assolutamente soffermarsi sul problema
medico anche perché penso che le competenze sull'aspetto medico
siano alquanto ridotte e non sia nemmeno equo e giusto affrontarle
in quest'aula. Più importante piuttosto, come giustamente
sottolineava l'Assessore, è l'aspetto etico secondo il quale mi
sembra sia giusto sottolineare un fondamentale principio: il
principio della più ampia libertà di scelta ai malati di patologie
neoplastiche e alle loro famiglie di potersi scegliere le cure che
devono o possono essere adottate. Questo fondamentale principio in
questo momento mi pare venga messo in discussione dalla burocrazia
del Ministero della sanità da una parte e dall'altra dalle
"lobbies" farmaceutiche che hanno interessi di diverso avviso sulla
commercializzazione di prodotti di importanza medico scientifica
notevole, la cui disponibilità in termini quantitativi è assai
limitata.
Sappiamo benissimo che in Valle d'Aosta i decessi per patologie
tumorali sono alquanto elevati, in particolare in alcune categorie
di queste patologie abbiamo quasi un decesso al giorno, oscillano
fra i 300 e i 350 i decessi per patologie tumorali in Valle, quindi
il problema è sentito da molte persone, da molti malati e
naturalmente da molte famiglie i cui affetti si riconducono a
queste persone malate.
Accolgo con piacere l'interesse che l'Assessore ha dimostrato da
un punto di vista etico attraverso il Comitato etico regionale,
attraverso il Comitato ontologico, di voler affrontare con una
certa determinazione ed anche immediatezza - in quanto i tempi lo
rendano possibile - la questione.
