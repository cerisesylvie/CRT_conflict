Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia
ENTI LOCALI
Comuni



Oggetto del Consiglio n. 851 del 6 ottobre 2004 - Resoconto
OGGETTO N. 851/XII - Trasferimento ai comuni delle funzioni
amministrative per la concessione dell'assegno post-natale ex legge
regionale 44/98. (Interpellanza)
Interpellanza
Tenuto conto che la Giunta regionale, con propria
deliberazione adottata nel luglio scorso, ha disposto il
trasferimento ai comuni della Valle d'Aosta delle funzioni
amministrative riguardanti la concessione dell'assegno post-natale
ai sensi dell'apposita e specifica legge regionale n.
44/98;
Preso atto che tale iniziativa rientra sia nell'ambito
dell'applicazione specifica del dispositivo di legge, sia
nell'ambito delle azioni di decentramento amministrativo promosse a
favore dei comuni;
Sottolineato che, tuttavia, è di primaria evidenza il fatto
che l'insieme dei trasferimenti di competenze ai comuni comporti
l'evidente trasferimento delle risorse economiche necessarie e,
inoltre, il reperimento di risorse umane adeguate e preparate allo
svolgimento delle nuove funzioni attribuite ai comuni e prima
svolte da impiegati e funzionari dell'amministrazione
regionale;
Venuti altresì a conoscenza di alcune prime lamentele in
merito alle difficoltà e complessità di applicazione
dell'indicatore regionale della situazione economica equivalente
del nucleo anagrafico quale parametro indispensabile, oltre
ovviamente alla residenza, per l'ottenimento del contributo, e al
fatto che in alcuni casi alcune famiglie, che negli anni precedenti
avevano ottenuto l'erogazione dell'assegno per i propri figli,
quest'anno, con l'applicazione del nuovo parametro, si sono viste
respinte le domande per l'ottenimento del contributo;
I sottoscritti Consiglieri regionali
Interpellano
la Giunta regionale per sapere:
1. se il fatto di far riferimento non più al reddito e al
numero dei componenti della famiglia ma all'indicatore regionale
della situazione economica equivalente del nucleo anagrafico sta
comportando o meno, rispetto al passato, una diminuzione del numero
degli assegni post-natali erogati in favore di minori residenti
(indicandone, in caso di diminuzione, la percentuale);
2. nel caso in cui si verifichi un'effettiva diminuzione del
numero degli assegni erogati, quali sono le iniziative che si
intendono intraprendere al fine di garantire, almeno come nel
passato, tale importante sostegno familiare;
3. se è stata svolta un'analisi dei carichi di lavori
inerenti le nuove funzioni attribuite ai comuni e se, nel caso
specifico, questi maggiori oneri possono comportare ritardi
nell'espletamento delle domande e quindi nell'erogazione dei
contributi.
F.to: Lanièce - Stacchetti - Comé
Presidente - La parola al Vicepresidente Lanièce.
Lanièce (SA) - Abbiamo voluto presentare questa iniziativa per
avere alcune delucidazioni, visto che ci erano pervenute alcune
lamentele in merito al problema dell'assegno post-natale. Come
tutti sanno, la legge n. 44/1998 prevede all'articolo 13
l'istituzione di un assegno post-natale a favore di minori
residenti da erogare nei primi anni di vita, secondo parametri
stabiliti dalla Giunta regionale rapportati al reddito e al numero
dei componenti del nucleo familiare, a sostegno delle maggiori
spese determinate dalla nascita del figlio. Ultimamente, a seguito
dell'introduzione dell'indicatore regionale della situazione
economica equivalente, è stato stabilito di sostituire il
riferimento al reddito con il riferimento a tale indicatore
regionale. La deliberazione di quest'anno prevede, a partire dal 1°
agosto 2004, l'applicazione di tale indicatore per addivenire alla
determinazione di questo assegno. Ovviamente questo ha comportato
due problemi: il primo è dovuto al fatto che si sostituisce un
riferimento al reddito, molto più facile da valutare, con un
indicatore che al suo interno prevede anche di non far riferimento
solo al reddito imponibile, ma anche al patrimonio in base ad una
certa percentuale. Il secondo aspetto, riguardante sempre questa
questione, è che si è deciso di trasferire tutta la materia
concernente l'assegno post-natale, come anche altri contributi, ai
comuni; quindi il trasferimento di tutta la modulistica ai
funzionari comunali ha comportato in prima battuta un po' di
difficoltà nel poter esperire le pratiche, vista la complessità
delle stesse e quindi ha creato un po' di lentezza
nell'applicazione di tale aiuto.
È vero sono passati pochi mesi..., però, nell'ottica di "meglio
prevenire che curare", abbiamo ritenuto opportuno portare subito in
aula questo problema, per capire se tali problemi di ordine
burocratico sono superati e soprattutto se in effetti è vero che le
prime lamentele che sono pervenute - magari sono solo le uniche,
l'Assessore nella sua risposta ci fornirà alcuni dati - a seguito
dell'introduzione di tale indicatore regionale hanno segnalato una
maggiore difficoltà ad ottenere questo assegno post-natale, dovuta
al fatto che, calcolando anche il patrimonio, si rischia di
superare la soglia, per cui ci sarebbero delle famiglie che negli
anni precedenti hanno avuto per alcuni figli l'erogazione di questo
assegno post-natale e che invece ora, con l'introduzione del nuovo
indicatore, per l'ultimo figlio arrivato, stante la situazione
economica invariata, non potranno usufruire di tale assegno. Penso
che si debba vedere se questa è un'eccezione, cioè se sono solo 10
casi, ... o se invece già in questi primi 2-3 mesi, dai dati che
l'Assessore ci fornirà, si è evidenziato un certo "trend" negativo,
rispetto agli anni passati, del numero delle persone che possono
usufruire dell'assegno post-natale - che è un piccolo contributo,
ma importante per le famiglie -; in quest'ultimo caso sarebbe
opportuno valutare - visto anche che l'introduzione di tale
indicatore regionale è stata fatta in via sperimentale -, nel corso
di questo periodo, ossia dal 1° agosto al 31 luglio 2005, se
apportare delle modifiche o studiare qualche altro meccanismo, in
modo che alla scadenza di questo anno sperimentale si possano
presentare dei criteri, delle modalità di erogazione di tale
contributo, che alla fine mantengano la stessa possibilità per le
famiglie, che negli anni passati hanno usufruito di questo
importante assegno, di ottenerlo ancora, nell'ottica ovviamente di
aiutare le famiglie; un obiettivo questo che penso sia
condivisibile dalla Giunta e che lo è ovviamente da parte della
"Stella Alpina".
Restiamo in attesa di chiarimenti in merito, per capire se si
tratta di un numero di lamentele circoscritte, o se questi dati
devono indurre l'Assessorato a studiare dei meccanismi di modifica
di tale indicatore o di quant'altro per ripristinare il livello
precedente di erogazione di questo assegno.
Presidente - La parola all'Assessore alla sanità, salute e
politiche sociali, Fosson.
Fosson (UV) - Delucidazioni ad alcune lamentele... giustamente,
già dovevamo rispondere nel precedente Consiglio, poi non è stato
possibile per la sua salute - fra parentesi mi dispiace che sul
giornale già fossero venuti fuori dei motivi di queste lamentele
prima di una risposta, perché questo vuol dire che il Consiglio non
serve a nulla -; rispondo volentieri su questo che è un grosso
problema, su cui dobbiamo raggiungere un'intesa fra tutti.
Come ha detto giustamente lei, alcune competenze della legge n.
44 sono state trasferite ai comuni, questo per la legge n. 54 che
prevedeva una "devolution". Qui devono mettersi d'accordo i comuni,
che chiedono più autonomia, quando cominciamo a dargli un po' di
autonomia in più, non va bene! Abbiamo trasferito dal 1° agosto ai
comuni l'erogazione del contributo per l'assegno post-natale. Come
lei sa benissimo, in alcuni comuni nascono pochissimi bambini,
quindi si tratta di 4-5 pratiche all'anno che devono fare; pratiche
che devono fare dei cittadini residenti lì, che quindi non devono
venire ad Aosta, non hanno la scomodità di venire a chiedere
informazioni. Fra l'altro, il servizio di anagrafe è un servizio
comunale, quindi erogare l'assegno post-natale nella sede del
residente mi sembra coerente. Per questo trasferimento c'è stato un
lungo confronto con il CELVA, una lunga discussione. I carichi di
lavoro come chiede... erano stati studiati soprattutto per il
Comune di Aosta e per il Comune di Châtillon. Il Comune di Aosta ha
dal 1° gennaio di quest'anno in via sperimentale l'erogazione dei
contributi per la legge n. 22, ha già avuto nel finanziamento che
gli diamo un incremento di personale addetto anche a questo. Sono
stati fatti dei corsi con i comuni, sono stati fatti degli
accertamenti; per cui penso che sia sicuramente un vantaggio
trasferire ai comuni, nella logica della legge n. 54, l'erogazione
di alcune prestazioni come questa dell'assegno post-natale che è un
contributo importante.
Secondo discorso: l'introduzione dell'IRSEE. Tale indicatore non
vi è solo a livello regionale, ma anche a livello nazionale. Mi
permetto di dire che non sostituisce il conto del reddito, ma è un
indicatore che tiene conto anche del reddito. Perché siamo passati
dalla presentazione del solo reddito ad un indicatore molto più
complesso che, come lei sa, prevede il reddito e la situazione
patrimoniale. Questo è un vantaggio per le grandi famiglie, perché
prima che fosse una famiglia di 2, di 3 o di 5, che avesse un
disabile o un anziano in casa... non interessava nessuno. Invece
adesso con l'indicatore si tiene conto del reddito, della
situazione familiare e del patrimonio, anche se in una percentuale
del 20%. È forse giusto che abbia un'erogazione di un contributo
chi ha un patrimonio, chi possiede mezzo Paese? Qui non si è voluto
rendere più complesso il discorso o più difficile, si è voluto
renderlo più equo, perché sicuramente è più equo un indicatore che
tiene conto non solo del reddito, ma anche della situazione
familiare e della situazione patrimoniale; per cui in questa logica
è stato introdotto l'IRSEE e dopo un accordo con i sindacati, in
via sperimentale, perché il meccanismo è meno semplice di quello
che portava il reddito, però, alla luce del fatto che è più equo,
si può affrontare uno sforzo di questo tipo e in via provvisoria,
nel senso che, se quest'anno verificheremo che vi sono delle
anomalie, ritorneremo su tale indicatore, modificandolo. D'altronde
nella Commissione povertà la Prof.ssa Saraceno, che è la più grande
esperta nazionale su questa materia, ci fa vedere come il dibattito
nelle regioni e a livello nazionale sia ancora attivo, però non
dobbiamo mettere in dubbio il discorso che l'IRSEE è un indicatore
che permette più equità, tant'è vero che, dalle prime rilevazioni
dei CAF... alcuni che si sono trovati a dover "portare" questo
indicatore, che avevano un certo patrimonio, hanno detto: "non lo
"porto", non voglio il contributo", perché nei comuni non
risultavano dei patrimoni consistenti. È giusto allora che un
anziano lasci tutto il patrimonio al nipote e che la comunità
regionale paghi un contributo per lui, che ha un patrimonio enorme
da lasciare ai nipoti? Questo mi sembra sicuramente un passo avanti
di tutti e in questa logica dobbiamo entrare.
È chiaro che l'assegno post-natale con le anomalie che ci
possono essere... alcuni che lo avevano non lo avranno più, ma
alcuni che non lo avevano adesso ce lo avranno, perché? Perché si
tiene conto di questo nuovo indicatore, che permette un "affronto"
al contributo in modo più equo. Volevo terminare come ha detto lei:
non possiamo in questo momento dire come è andata, perché è
soltanto da 2 mesi che c'è, però alcune sensazioni le abbiamo,
perché con gli operatori parliamo. Come le ho detto, diverse
persone che chiedevano il contributo e che adesso dovevano
presentare l'indicatore non lo presentano più, perché vuol dire che
erano in una situazione anomala.
Dal 1° agosto eroghiamo l'assegno post-natale e il contributo
per le colonie marine; le famiglie hanno un vantaggio enorme
dall'indicazione di questo... se vuole, il problema è della
famiglia con un'unica persona e con un unico reddito. Con lo stesso
minimo vitale, che è di 353 euro, pensi che una famiglia con 4
componenti dopo l'applicazione dell'IRSEE ha una media di
incremento percentuale del 20,67%, cioè costa al bilancio regionale
20,67% in più. Vi era gente che per mandare il bambino in colonia
pagava "X" e che quest'anno ha pagato molto meno, così l'assegno
post-natale. Le prime verifiche che abbiamo noi sono verifiche
estremamente favorevoli per la famiglia, ma d'altronde è logico,
perché se prima si teneva conto solo del reddito e adesso vi è una
scala di equivalenza per il nucleo familiare, nucleo familiare che
prima non veniva contato e che adesso viene contato, la famiglia ha
sicuramente un vantaggio.
Penso che questa sia una grossa occasione di rivedere certi
contributi, comporterà sicuramente una fatica, i comuni hanno avuto
aiuti, spiegazioni e d'altronde lo hanno chiesto da tempo di avere
più autonomia, abbiamo la possibilità di verificare le cose, però
sicuramente porterà ad una più equa distribuzione dei nostri
contributi.
Presidente - La parola al Vicepresidente Lanièce.
Lanièce (SA) - Prendiamo atto della risposta dell'Assessore,
dalla quale emerge che queste lamentele sono circoscritte, perché
mi sembra che l'Assessore nei primi dati, pur parziali, ha
sottolineato il fatto che invece con l'applicazione di tale
indicatore ci saranno più persone che potranno usufruire di questo
assegno post-natale. Prendiamo atto di questa sua risposta,
naturalmente alla fine del prossimo anno potremo valutare se tale
scelta ha portato dei miglioramenti per quanto riguarda
l'erogazione di questo assegno. Naturalmente il prossimo anno
faremo un'interrogazione scritta per avere tali dati, in modo da
poterli confrontare con gli anni precedenti e poter verificare se,
grazie all'indicatore regionale sulla situazione economica, ci
saranno più famiglie che potranno usufruire di questo assegno; un
assegno importante, seppure di minima entità, visto che non tutte
le famiglie in Valle sono agiate, e quindi hanno bisogno anche di
piccoli aiuti per poter andare avanti. Ringraziamo l'Assessore per
i dati che ci ha fornito, prenderemo atto il prossimo anno dei dati
precisi di questo primo anno di applicazione di tale indicatore,
che, ricordo, è stato introdotto in via sperimentale, ed è per
questo che abbiamo voluto porre all'attenzione di questo Consiglio
se questa applicazione aveva incontrato dei problemi. Per quanto
riguarda l'attribuzione ai comuni... probabilmente queste lamentele
provengono più dai grossi comuni, dove vi sono più pratiche e dove
i funzionari inizialmente si sono trovati un po' in difficoltà,
rispetto ai piccoli comuni, dove le pratiche sono minime e le
difficoltà sono di meno. Restiamo ovviamente in attesa di poter
avere i dati complessivi, in modo da poter valutare se tale
indicatore ha permesso a più famiglie di poter usufruire di questo
importante contributo.
