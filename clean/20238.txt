Classificazione
CASA DA GIOCO


Resoconto integrale del dibattito dell'aula
Oggetto del Consiglio n. 224 del 19 novembre 2003 - Resoconto
OGGETTO N. 224/XII - Acquisizione di un complesso aziendale di
interesse per l'esercizio della Casa da gioco di Saint-Vincent
(Interrogazioni)
Interrogazione
Preso atto del contenuto della delibera della Giunta
regionale n. 3998 del 27/10/2003 avente per oggetto: "Conferimento
di incarico a FINAOSTA S.p.A., ai sensi dell'articolo 5 della l.r.
16/1982, per analizzare l'eventuale acquisizione di un complesso
aziendale di interesse per l'esercizio della Casa da Gioco di St.
Vincent";
i sottoscritti Consiglieri regionali
Interrogano
l'Assessore competente per sapere:
1) perché le determinazioni della citata deliberazione sono
state prese dopo circa un anno di stallo;
2) alla luce di quanto sopra, che significato assume il piano
strategico presentato nello scorso mese di luglio 2003, della
CASINÒ S.p.A. alla Giunta regionale;
3) quali saranno gli effettivi interlocutori della trattativa
per l'eventuale acquisto di immobili e/o aziende funzionali
all'esercizio della Casa da gioco.
F.to: Curtaz - Squarzino Secondina
Interrogazione
Preso atto della delibera di Giunta n° 3998/03, conferimento
di incarico a Finaosta S.p.A., ai sensi dell'articolo 5 della L.R.
16/1982 per analizzare l'eventuale acquisizione di un complesso
aziendale di interesse per l'esercizio della Casa da Gioco di
Saint-Vincent;
Vista l'anomala procedura che la Giunta intende adottare per
rielaborare un profilo valutativo del complesso aziendale e del
profilo di rischio di un'eventuale transazione;
Constatato che tali analisi dovranno essere presentate alla
Giunta regionale entro il 31 gennaio 2004;
i sottoscritti Consiglieri regionali
Interrogano
l'Assessore competente per conoscere:
1) qual è l'advisor indipendente che è stato contattato e
nominato;
2) se si ritengono comunque valide le perizie già effettuate
da Finaosta sul complesso immobiliare per un raffronto con quanto
prodotto dal perito incaricato dalle due parti;
3) se non abbia il timore che il risultato della perizia da
conseguirsi entro il 31 gennaio 2004 sia tardivo rispetto alla
possibilità di applicare il diritto di prelazione, e quali sono le
garanzie che possono essere offerte alla Regione per poter
mantenere indenne tale diritto.
F.to: Comé - Viérin Marco - Stacchetti
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Le due interrogazioni riguardano lo stesso
argomento, ma pongono dei quesiti diversi, quindi cercherò di dare
delle risposte puntuali ad ogni quesito, distinguendo le due
interrogazioni.
L'interrogazione del gruppo "Arcobaleno" esordisce chiedendo
perché le determinazioni della citata deliberazione, quella del
conferimento di incarico a Finaosta del 27 ottobre, sono state
prese dopo circa
"un anno di stallo"
. Mi preme rispondere
che non c'è stato
"un anno di stallo"
, nel corso del 2002 vi
è stata una deliberazione che teneva una certa trattativa, tesa
all'acquisizione di tutto il complesso, vi è stata la valutazione e
poi vi è stata soprattutto quella che viene definita tecnicamente
una
"due diligence"
per la valutazione dei rischi insiti
nell'operazione. E al termine di questa
"due diligence"
effettuata da Finaosta si concludeva quella prima trattativa con un
nulla di fatto, perché non ne esistevano le condizioni.
Successivamente, ricordo che la Giunta regionale, sempre nella
scorsa legislatura, aveva adottato un'altra deliberazione, che
investiva in parte la Finaosta, in parte la "Casino de la Vallée
S.p.A.", in parte la Gestione straordinaria in liquidazione, per
verificare una nuova trattativa, nata a fronte di un'offerta da
parte della proprietà, di una terna di proposte che questo
Consiglio già ha conosciuto nelle mie risposte precedenti, e cioè
un acquisto parziale delle aree di proprietà della "SAAV" da parte
di Finaosta, un contratto di locazione da parte della "Casino de la
Vallée S.p.A." e in parte una chiusura delle liti pendenti da parte
della Gestione straordinaria.
Il problema si è completamente modificato nel momento in cui,
dal punto di vista giuridico, sono cambiati gli interlocutori;
probabilmente non sono cambiati gli azionisti, ma sono cambiati gli
interlocutori, nel senso che abbiamo avuto la comunicazione di
vendite a una società di Roma, un conferimento di azienda ad una
società con sede in Alessandria, per cui tutto quello che era stato
fatto ha subito un cambiamento, ma non per volontà
dell'Amministrazione regionale. A fronte di questo, cambiando
completamente il quadro, ecco che è stato dato un incarico per dare
una nuova valutazione sia in merito ai valori, sia in merito ai
rischi, perché ogni soggetto ha un profilo di rischio diverso: i
rischi che ha una società potrebbe non averli un'altra. Ricordiamo
sempre che una delle variabili che viene guardata con più
attenzione da questo Consiglio e dalla Giunta è l'aspetto delle
garanzie, quindi fare una trattativa, chiuderla, e avere la
certezza che questa non dia poi dei problemi in punto a revocatorie
sia fallimentari che ordinarie, e quant'altro. Respingo
assolutamente, anche se non riguarda l'attività di questa Giunta,
il rimprovero di
"un anno di stallo"
; c'è stata tutta
un'attività, anzi!
Nel punto 2) dell'interrogazione si chiede che significato
assume, alla luce di quanto sopra, il piano strategico presentato
nello scorso mese di luglio 2003, della "Casino S.p.A." alla Giunta
regionale. Anche su tale argomento credo che il sottoscritto abbia
già dato alcuni elementi a questo Consiglio. Il piano strategico,
ma propriamente chiamato "piano di sviluppo", è - ribadisco, per
stessa ammissione dei proponenti - un documento preliminare in cui
si delineano una serie di linee di intervento e, in buona sostanza,
si propongono una serie di attività che riguardano sia la casa da
gioco, sia il Comune di Saint-Vincent, sia le aree limitrofe. Nel
momento in cui si propongono tutta una serie di attività da fare
sul Casinò e sulle aree confinanti del Casinò, andiamo a proporre
degli interventi che vengono effettuati su terreni ancora non di
proprietà, su una situazione non ancora definita.
Vi ricordo solo che la deliberazione di Giunta, oggetto
dell'interrogazione, in uno dei passaggi non esclude che si possa
immaginare una delocalizzazione del Casinò. Immaginatevi quindi un
piano strategico che prevede tutta una serie di interventi sul
Casinò, che è già di proprietà regionale, sulle aree limitrofe,
qualora poi non vi sia tutta la disponibilità dell'area
circostante! Sarebbe veramente sciocco continuare ad investire e
poi immaginare di delocalizzare, quindi vorremmo avere la certezza;
ecco perché è stata investita la Finaosta di seguire questo tipo di
trattativa: perché vogliamo porre la parola "fine" su questa
vicenda. Si può o non si può? Perché se si può, l'attività sarà
conseguente; se non si può, bisogna immaginare quale potrà essere
il percorso. Intendiamoci, potrà essere assunta una decisione che
ci porti a dire: "continuiamo ad esercitare l'attività del Casinò
lì dov'è, ma non immaginiamo altri ragionamenti, facciamo gli
investimenti in quell'area, oppure delocalizziamo e immaginiamo un
Casinò nuovo". Queste saranno valutazioni che verranno fatte al
momento opportuno.
Sul punto 3), quali saranno gli effettivi interlocutori della
trattativa per l'eventuale acquisto di immobili e/o aziende
funzionali all'esercizio della Casa da gioco, mi pare ovvio: sarà
la proprietà attuale, gli interlocutori sono loro! Da questo punto
di vista la deliberazione è molto chiara, dice a Finaosta di
scegliere insieme all'attuale proprietà un "advisor" di livello
internazionale, che addivenga entro il 31 gennaio ad una
valutazione, che contempli tutti i vari aspetti.
Sulla seconda interrogazione, il gruppo della "Stella Alpina" mi
chiede qual è "l'advisor" indipendente che è stato contattato e
nominato; allo stato attuale non è stato ancora individuato
"l'advisor", nel senso che ho una lettera del 5 novembre di
risposta della Finaosta, in cui mi notizia sulle decisioni del
Consiglio di amministrazione rispetto a questa deliberazione di
Giunta da noi effettuata, in cui mi si comunica l'accettazione
dell'incarico e l'avvio del confronto con la proprietà per
individuare "l'advisor" indipendente. I nomi dovranno essere
accreditati nel mondo economico internazionale, avranno degli
accreditamenti da parte dei tribunali italiani, piuttosto che dalla
Corte dei conti, in modo che non vi siano dubbi sull'indipendenza
"dell'advisor".
Nel punto 2) mi si chiede
"se si ritengono comunque valide le
perizie già effettuate da Finaosta sul complesso immobiliare per un
raffronto con quanto prodotto dal perito incaricato dalle due
parti".
Colgo l'occasione per arricchire ancora degli elementi
che già sono contenuti nella prima interrogazione.
Nel momento in cui si fanno delle perizie di
aziende… le aziende sono un insieme
organizzato di beni e uomini… il valore
dell'azienda di un anno fa può essere diverso rispetto al valore di
un'azienda oggi. Se una persona ha dei contratti, immaginiamo lo
scorso anno un contratto di 20 miliardi "vuoto per pieno", dà un
certo profilo economico all'azienda. Se oggi questo contratto non
c'è più, probabilmente oggi i conti sono diversi. Allora capite che
le aziende si valutano per il reddito che riescono a produrre: ecco
perché non è inutile rifare una valutazione.
E anche in merito al rischio e alle
garanzie… mi capite che le garanzie che
aveva un certo tipo di soggetto, che si chiamava "SAAV",
probabilmente sono diverse rispetto ad un soggetto nato oggi con un
profilo giuridico diverso! Non so dentro la nuova società quali
sono i debiti e i crediti; voi capite che l'azionista non cambia -
non facciamoci ingannare! -, l'azionista rimane lo stesso, perché
nei conferimenti è ovvio che io, conferendo un'azienda, ricevo in
cambio delle azioni per cui l'azionista non cambia, ma il profilo
giuridico… vi ricordo che le società di
capitali hanno un'autonomia patrimoniale perfetta, quindi la
responsabilità che ha una società si limita alla società, non può
essere estesa al socio!
A fronte di questi ragionamenti coscientemente la Giunta dice:
"rifacciamo". È chiaro che se abbiamo "uno storico", sarà poi cura
nostra o di Finaosta confrontare le valutazioni precedenti ma, oggi
come oggi, è indispensabile fare il nuovo punto della situazione,
soprattutto in virtù di un "advisor" indipendente.
Sul punto 3):
"se non abbia il timore che il risultato della
perizia da conseguirsi entro il 31 gennaio 2004 sia tardivo
rispetto alla possibilità di applicare il diritto di prelazione, e
quali sono le garanzie che possono essere offerte alla Regione per
poter mantenere indenne tale diritto"
. Chiaramente, al tempo
della presentazione di questa interrogazione, non era nota la
deliberazione adottata dalla Giunta lunedì. Lunedì, in modo
esplicito, la Giunta, con deliberazione n. 4337, rinuncia
all'esercizio del diritto di prelazione all'acquisto del Grand
Hôtel Billia di Saint-Vincent sottoposto a vincoli di tutela
mediante decreto del Presidente della Regione ai sensi del decreto
legislativo n. 490/99. Avevo già avuto modo di illustrare al
Consiglio qual era il profilo di questa prelazione. Questa
prelazione scaturiva da un vincolo dato dalla Sovrintendenza ai
beni culturali, che aveva individuato il Grand Hôtel Billia come un
bene immobile di particolare interesse e, in virtù di questo
vincolo, i passaggi di proprietà del bene permettevano
all'Amministrazione regionale di esercitare un diritto di opzione,
ma solo ai fini della tutela.
Con questa deliberazione abbiamo voluto dare un po' di
chiarezza, nel senso che le motivazioni per l'esercizio di un
diritto di prelazione devono esclusivamente riportare l'interesse
monumentale artistico del bene negli obiettivi della Regione, cioè
la Regione acquista il bene, esercita la prelazione perché così
tutela meglio il bene, perché il bene può essere a rischio.
Attenzione, questo tipo di operazione avrebbe comportato la
scissione di due cose che oggi sono unite nella stessa società:
proprietà immobiliare e attività alberghiera, perché da nessuna
parte è scritto che abbiamo una prelazione sull'attività
alberghiera. L'attività alberghiera continuava ad essere esercitata
dai titolari delle licenze. Avremmo quindi generato una situazione
un po' paradossale: da un lato, saremmo stati proprietari, e la
nostra proprietà doveva essere finalizzata a curare un bene di
particolare interesse; dall'altro, avremmo avuto un gestore che
continuava la sua attività. Vi ricordo solo che il fatto di essere
proprietario di un bene immobile dà onori e oneri, e quali sono gli
oneri? La manutenzione, la sistemazione degli impianti, la messa a
norma degli impianti. All'interno della perizia abbiamo visto che
il perito nominato dal Tribunale di Alessandria ha scritto, in modo
esplicito, che sono necessari importanti interventi di messa a
norma, quindi avremmo fatto un'operazione che, dal punto di vista
finanziario, sarebbe stata molto impegnativa per l'Amministrazione
regionale e avrebbe portato, negli anni successivi, notevoli
conseguenze dal punto di vista degli interventi.
È vero che l'Amministrazione regionale e la "Casinò" hanno un
interesse sul complesso, per cui, nell'ambito di questa
deliberazione, abbiamo detto in modo chiaro che non esercitiamo la
prelazione, perché riteniamo che l'operazione messa in atto oggi
con il conferimento non metta a rischio il bene immobile di
particolare interesse, nel senso che con il conferimento prima
veniva esercitata un'attività alberghiera, dopo il conferimento
continua ad essere esercitata un'attività alberghiera; dunque non
rinveniamo motivi di particolare preoccupazione per quel che
concerne il bene.
Nella deliberazione ribadiamo invece in modo esplicito il
mantenimento dell'interesse per l'acquisizione di tutto il
complesso, azienda compresa, e quindi in modo esplicito affermiamo
che, se da un lato è vero che rinunciamo, dall'altro intendiamo
proseguire nelle azioni assunte con la deliberazione di Giunta di
cui alle vostre interrogazioni. Ecco perché questo diritto di
prelazione doveva essere valutato: doveva necessariamente essere
avviato, con un'istruttoria da parte degli uffici. Con questo tipo
di deliberazione abbiamo dato una risposta, per cui, sul punto 3)
dell'interrogazione, non abbiamo alcuna preoccupazione perché ci
siamo espressi.
Nella speranza di aver risposto, ringrazio della pazienza.
Président - La parole au Conseiller Curtaz.
Curtaz (Arc-VA) - Meno male che non ci troviamo come nel gioco
degli scacchi, dove c'è il tempo contingentato per
tutti… Di fronte a risposte di mezz'ora
noi, poi, dobbiamo rispondere nei tempi concessi. Ma queste sono le
regole, quindi le accettiamo disciplinatamente! Ringrazio
l'Assessore per le opinioni espresse, da me non condivise, e
cercherò di argomentare perché ritengo che, in ordine alle domande
poste dal nostro gruppo, le risposte non sono condivisibili.
Lei ha insistito, Assessore, sul fatto che su tale vicenda non
vi sarebbe stato
"un anno di stallo"
; francamente non ho
capito il suo modo di argomentare. Ci troviamo di fronte a una
deliberazione recente, che azzera totalmente la situazione,
individua un altro percorso, condivisibile o no, ma l'azzera
totalmente! Sulla vicenda dell'acquisizione dei beni che circondano
la casa da gioco, si riparte da zero, anzi dovrei dire che si
ripartirà da zero dal mese di febbraio 2004, sempre che questa
valutazione riesca ad essere fatta entro tale termine, che mi
sembra abbastanza breve, se questa società non è stata ancora
individuata dalla Finaosta, mi sembra un dettaglio piuttosto
preoccupante!
È vero che il valore delle aziende cambia e che le valutazioni
vanno fatte al momento opportuno, però ci chiediamo quand'è questo
"momento opportuno" se si continua a posticipare il momento della
decisione e quindi quello in cui viene fissato un giusto prezzo di
detti beni. Quando verrà questo momento? Nell'ultimo anno "questo
momento" non c'è mai stato! Peraltro, l'esempio da lei fatto sul
valore delle aziende è suggestivo, ma sbagliato. L'Hôtel Billia
"vuoto per pieno" valeva "X" e oggi, che non c'è più il "vuoto per
pieno", vale "Y", questo è pacifico. Però, "Y" dovrebbe essere
inferiore ad "X", invece, nel caso concreto, le valutazioni sono
sempre al rialzo, quindi non si capisce questa
cosa…
(interruzione dell'Assessore Marguerettaz, fuori
microfono)
… non l'avete fatta voi, l'ho
capito, ma le ultime valutazioni, quelle depositate dal Tribunale
di Alessandria, sono superiori alle valutazioni fatte un anno fa,
in completa controtendenza rispetto all'esempio da lei fatto!
Lei dice che il piano di sviluppo - quello che io ho chiamato
"il piano strategico" - è solo preliminare; è chiaro che, a questo
punto, forse non si può dire altro. Penso che non sarebbe neanche
scandaloso se lei avesse l'onestà di dire: "ormai quel piano
strategico non ha più alcun senso". Penso potremmo dirlo, l'altra
volta io l'ho detto che era carta straccia! La casa da gioco ha
speso un po' di soldi per fare un piano strategico che dovrà essere
rivoltato come un calzino, alla luce di quello che verrà deciso;
penso che su questo potrebbe convenire, per cui se diciamo come
stanno le cose, evitiamo ancora di parlare attraverso i giornali o
in quest'aula di un piano strategico che non ha più alcun
significato!
Per quanto riguarda gli interlocutori, ho capito, lei dice
essere la "proprietà"; sarebbe interessante - magari è ingenuo da
parte mia, ma questo lavoro è fatto ogni tanto di ingenuità -
capire chi sta dietro queste sigle, perché lei ha ammesso che le
sigle cambiano, ma gli azionisti possono essere sempre gli stessi.
Sarebbe quindi interessante che vi fosse un atteggiamento più
trasparente e sapere chi sono gli effettivi interlocutori.
In definitiva - premetto che non voglio essere irrispettoso -,
penso che sulla "vicenda Casinò" la Giunta abbia veramente
difficoltà ad orientarsi. Questa è un'impressione diffusa,
avvalorata anche dalla vicenda del bilancio della Gestione
straordinaria 2002: avete approvato, come Giunta, un bilancio
nuovo, accompagnato dalle vecchie relazioni; mi sembra un "piccolo
infortunio", e ieri abbiamo appreso dai giornali che vi sarà una
terza versione del bilancio. A me sembra che su questo tema ci sia
un po' di confusione all'interno della Giunta!
Président - La parole au Conseiller Comé.
Comé (SA) - Prima di entrare nel merito delle risposte
all'interrogazione, vorrei fare un rilievo. In commissione avevamo
richiesto la corrispondenza intercorrente fra lei e la società, fra
il presidente e la società: c'è stata una prima richiesta il 29
ottobre, un sollecito il 5 novembre, ci siamo trovati in
commissione l'11 novembre e, a quella data, non ci era stato
consegnato ancora nulla. Chiedo se i Consiglieri servono solo per
venire qui a ratificare quello che voi determinate o se devono
svolgere un'altra funzione! Questo era uno dei "punti cardine" da
voi enunciato nell'insediamento di questa legislatura: volevate
dare nuova enfasi al lavoro dei Consiglieri; mi pare che, in
pratica, state lavorando all'opposto!
Ritornando alla mia interrogazione, rispetto alle preoccupazioni
del collega Curtaz, devo dire di ritenermi soddisfatto, perché ho
sentito dall'Assessore, che con questo nuovo incarico - adesso lo
si chiama "advisor", così si paga di più, se era "consulente" era
un po' squallido, invece meglio "advisor"! - avremo delle certezze
e porremo la parola "fine" sulla "questione Casinò". Abbiamo quindi
solo da aspettare un paio di mesi, collega Curtaz; dopodiché avremo
risolto definitivamente il "problema del casinò"!
Per quanto riguarda i tempi, sollevo anch'io una certa
preoccupazione, perché avevo chiesto il nominativo e pensavo che
oggi avrei avuto sicuramente soddisfazione, dato che ci avviciniamo
alla fine di novembre, non è ancora stato individuato il nome di
questo famoso "advisor" e tutto questo deve essere consegnato entro
il 30 gennaio! Questo è già significativo e concordo con il collega
Curtaz.
Per quanto riguarda il diritto di prelazione - non ho ancora
potuto leggere perché lei me lo ha comunicato oggi -, lo avete
citato voi, nella deliberazione con cui avete dato l'incarico; ciò
mi aveva fatto sorgere un grosso dubbio e quindi ho predisposto
l'interrogazione, perché lei aveva detto in commissione che il
diritto di prelazione si può esercitare entro 60 giorni dalla data
della notifica, che è avvenuta il 18 settembre scorso, pertanto
dovrebbe scadere il 17 novembre 2003. Lei predispone una
deliberazione in cui afferma: "noi verifichiamo la possibilità
attraverso questa deliberazione di incarico di poter esercitare il
diritto di…"
(interruzione dell'Assessore Marguerettaz, fuori
microfono)
… quando questo consulente doveva
consegnare il tutto il 31 gennaio 2004! Ritengo quindi anch'io che
il casinò, oltre alle sofferenze naturali che tutti conosciamo,
stia vivendo, all'interno, un conflitto politico di forze di
maggioranza; condivido che il bilancio 2002 ne è la prova, perché
stiamo assistendo a modifiche continue di questo bilancio, senza
riuscire ad arrivare ad una conclusione!
