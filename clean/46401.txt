Classificazione
ORDINE PUBBLICO - FORZE ARMATE



Oggetto del Consiglio n. 2858 del 12 ottobre 2023 - Resoconto
OGGETTO N. 2858/XVI - Reiezione di mozione: "Convocazione del
Comitato per l'ordine e la sicurezza pubblica per la definizione di
una strategia di contrasto alla microcriminalità e al
bullismo".
Bertin (Presidente) -
Riprendiamo i lavori, siamo al
punto n. 57. Per illustrare la mozione, la parola al consigliere
Manfrin.
Manfrin (LEGA VDA) -
Torniamo a parlare in quest'aula di
un fenomeno che abbiamo trattato più volte: il fenomeno delle
baby gang
, fenomeno di cui abbiamo parlato più volte non
soltanto per analizzarlo, ma anche per segnalarlo. Tra le altre
cose alcuni sconcertanti episodi di una nota gang giovanile, che
purtroppo è tristemente famosa nella Bassa Valle, che a Verrès
aveva aggredito con un
taser
delle persone a una festa e
credo che una delle cose più gravi non fosse nemmeno l'aggressione
con il taser di per sé stessa, ma il fatto che proprio una delle
persone aggredite, che ha purtroppo subito dei danni permanenti da
quest'aggressione, non abbia voluto sporgere denuncia contro queste
persone perché queste persone si sono recate presso la sua
abitazione e gli hanno detto: "Guarda che sappiamo dove va a scuola
tua figlia". Il fatto che queste persone abbiano aggredito una
persona, le abbiano provocato dei danni e addirittura l'abbiano
minacciata a tal punto che non si è sentita neanche sicura di
poterli denunciare credo sia un fatto di una gravità assolutamente
eccezionale. Il problema è che torniamo a parlarne perché ci sono
giunte nuovamente diverse segnalazioni della presenza di bande di
giovani, spesso di origine straniera, che sono armate di coltelli,
oggetti contundenti e che disturbano, soprattutto negli eventi che
riguardano la Bassa Valle, i cosiddetti "palchetti", per esempio,
fuori dai locali gli eventi organizzati, che, come sappiamo, sono
ovviamente molto frequentati e purtroppo questa sta diventando una
vera e propria piaga.
Nella segnalazione del gruppo di giovani valdostani che ho
menzionato nel testo della mozione si afferma che le Istituzioni,
pur essendo informate del fenomeno, sono apparentemente poco
interessate alla questione. Su quest'affermazione devo aprire un
inciso e devo dire che non si può dire che
in toto
ci sia
stato un disinteresse perché l'assessore Caveri ha obiettivamente
ammesso, sia all'interno di quest'aula, sia agli organi di
informazione, che il fenomeno esisteva ed era presente, quindi
questo lo dobbiamo riconoscere per amore della verità. A riprova
però di quello che è stato affermato - e credo che questa frase
riporti una sorta di sconforto, di segnale di abbandono per questi
eventi - occorre ricordare che ai tempi l'allora Questore di Aosta
disse: "A Verrès esiste sicuramente un problema di percezione di
sicurezza ma nella realtà valdostana parlare di
baby gang
non è corretto perché è necessario chiamare i fenomeni con i giusti
termini e che li definiamo dei ragazzi che ancora non hanno capito
quali sono le conseguenze di un'eccessiva modalità di divertimento,
vuoi stimolata dal fatto di abusare probabilmente anche di
alcolici, a distinguerli dalle baby gang è ad oggi l'assenza di
reati". Su questa definizione sinceramente noi ci eravamo
dichiarati fin da subito non d'accordo. L'assenza di reati infatti
è solo apparente, perché se i ragazzi o le persone - nel caso di
specie abbiamo un uomo adulto che è stato vittima del taser - che
sono vittime di violenze non querelano temendo ripercussioni,
perché purtroppo c'è una conoscenza diretta degli aggressori,
evidentemente gli atti di violenza non sono conoscibili alla
Pubblica Autorità in assenza di denunce, anche se in realtà,
ricorrendo alle cosiddette "fonti aperte" che tutti conosciamo,
sappiamo benissimo che le cose accadono. Inoltre spesso i giovani
che si sono resi responsabili di molti comportamenti gravi sono
ampiamente noti a tutti, anche alle Forze dell'ordine presenti in
Bassa Valle.
Riteniamo che non si possa affermare con le parole che sono
state utilizzate che questo fenomeno non esiste; questo fenomeno
purtroppo esiste ed è giusto e importante che ne prendiamo atto.
Che questo fenomeno esista non è soltanto nei fatti purtroppo
delittuosi che abbiamo descritto, ma anche nei risultati dello
studio "Le gang giovanili in Italia" che Transcrime aveva prodotto
e aveva riportato. Proprio questo studio aveva rilevato una
presenza significativa delle baby gang anche in Valle d'Aosta, ma
quando portammo la questione in aula, si cercò di minimizzare la
questione affermando che non c'era nessuna prova che questo
corrispondesse alla realtà, il punto è che ad oggi quei fenomeni si
sono purtroppo intensificati. Basta ricordare la rissa fra un
gruppo di ragazzi all'uscita da scuola avvenuta nel mese di
novembre 2022 che ha fatto il giro del
web
ed è finita in
televisione o l'introduzione di un ragazzo in un istituto
scolastico di Aosta con addosso un coltello, poi, non ultima, la
già citata aggressione al palchetto. Ci sono molti episodi, questi
sono solo quelli più eclatanti ma purtroppo si sono riprodotti in
serie. Si tratta di episodi che non possono essere presi sottogamba
anche e soprattutto per non legittimare attraverso la
normalizzazione questo genere di azione creando tra le altre cose
anche un pericoloso effetto di emulazione. Abbiamo tutti sotto gli
occhi quello che avviene, per esempio, con i cosiddetti "maranza",
magari questo termine risulterà astruso ai più all'interno di
quest'aula, ma sono gli immigrati di seconda o terza generazione
che fanno gruppo tra di loro: per esempio, è successo in Veneto per
due anni di seguito, fino a quando la Polizia non si è organizzata,
un evento dove ci si riuniva tutti quanti e si commettevano degli
atti, delle aggressioni, delle violenze, dei furti ai danni delle
attività degli Italiani perché loro erano più furbi e più
intelligenti. Quest'effetto emulazione e il fatto di poter compiere
un certo tipo di atti con la certezza e con la sicurezza di non
essere poi perseguiti è un fattore sicuramente da scoraggiare.
Inoltre siamo convinti che sia un diritto di ogni giovane poter
avere momenti di svago senza temere per la propria sicurezza, cosa
che purtroppo in molti casi non è accaduto. L'educazione alla
legalità è sicuramente importante ma, quando non si producono gli
effetti auspicati, è necessario intervenire anche attraverso lo
strumento della repressione per far sì che episodi del genere non
si ripetano più. Per tutte queste ragioni, con questa mozione
intendiamo impegnare il Presidente della Regione a convocare al più
presto il Comitato per l'ordine e la sicurezza pubblica per
definire una strategia che possa porre fine a questi episodi di
microcriminalità e di bullismo.
Presidente -
La mozione è illustrata. La discussione
generale è aperta. Se qualcuno vuole intervenire in discussione
generale, si prenoti. Non vedo richieste d'intervento, nessuno
interviene, la discussione generale è chiusa. Per la replica del
Governo, ha chiesto la parola il Presidente della Regione, ne ha
facoltà.
Testolin (UV) -
Ho ascoltato con profonda attenzione
quello che ha detto il collega Manfrin perché su questo tema ci
eravamo già confrontati con un'interpellanza a suo tempo e poi
anche fuori dall'interpellanza e il collega sa che è un tema al
quale si fa attenzione e si cerca d'intervenire con i mezzi e con
le azioni che ad ognuno di noi competono: lo si fa perché si crede
che queste cose non debbano accadere e debbano essere attenzionate
nella giusta misura per non reprimerle ma per evitarle, quindi
anche con azioni collaterali di controllo e sollecitando sia gli
organizzatori di determinate manifestazioni che le Forze
dell'ordine a fare dei passaggi che possano contribuire a questa
causa.
Per venire però alla mozione, ci sono da fare alcune
precisazioni, dove il Consiglio regionale è sicuramente la massima
istituzione nella quale valutare queste situazioni, ma non può
impegnare il Presidente della Regione a convocare il Comitato per
l'ordine e la sicurezza pubblica, il cui ruolo e funzionamento sono
chiariti da una legge: la 121/1981 "Nuovo ordinamento
dell'Amministrazione della pubblica sicurezza". Ricordiamo, se ce
ne fosse bisogno, che non stiamo parlando delle competenze
prefettizie attribuite dalla Regione fin dal 1945 ma di un ambito
del tutto particolare: quello appunto dell'ordine e della sicurezza
pubblica nel quale il Presidente della Regione opera in quanto
delegato dal Governo italiano ai sensi dell'articolo 44 dello
Statuto.
L'invito in merito alla mozione è quindi quello di volerla
ritirare proprio per questa impossibilità di svolgere questo tipo
di impegno in questo contesto.
Detto ciò, però non sfugge - e ce ne facciamo carico da un punto
di vista morale e dell'attività dell'Amministrazione - che le
considerazioni esposte e l'attenzione necessaria sicuramente non
mancheranno anche nelle attività legate a quel tipo di organo.
Nel contempo - forse ce lo eravamo già detti la volta scorsa -
non è facile ma sarebbe opportuno e conveniente che questi fatti
fossero comunque denunciati, perché non è corretto che qualcuno li
che compia senza essere punito. Questo è un messaggio che vogliamo
mandare, non è mai facile, ma è condiviso sicuramente anche dalla
forza politica che lo ha sottolineato, perché in altri contesti,
quando parlavamo di altri argomenti, si sollecitava chi dovesse
subire delle angherie a denunciarlo e a farlo in maniera pubblica
in modo da classificare ed emarginare questo tipo di fenomeni. Se
siete d'accordo, io chiederei il ritiro e un'assunzione di impegno,
che è morale e politico.
Presidente -
Consigliere Manfrin, a lei la parola.
Manfrin (LEGA VDA) -
Io partirei dall'inizio per arrivare
poi all'invito del Presidente. Comincerei con quello che lei ha
detto rispetto a non arrivare alla repressione ma di evitare che
questi fenomeni si verifichino, che è lo stesso ragionamento che
abbiamo fatto anche noi, proprio perché sarebbe bellissimo, anzi,
noi aneliamo che questi fenomeni vengano bloccati
in nuce
ma
il problema è che, siccome c'è questo blocco nell'arrivare alla
denuncia, si è creato ormai questo senso di impunità. Arrivare a
questo scopo è diventato impossibile, queste persone continuano ad
aggredire con danni evidenti, con risse, con minacce, intimidazioni
e danneggiamenti e non c'è nessuno che abbia trovato purtroppo il
coraggio di farlo, se si arriva a questo punto, è evidente che un
intervento di diverso tipo è necessario.
Come arrivare a un intervento di questo tipo? Abbiamo ben chiaro
davanti ai nostri occhi che questi eventi si verificano in
coincidenza di eventi, in una zona ben specifica della Valle
d'Aosta, ovvero la Bassa Valle, eventi che tendenzialmente si
svolgono nel weekend, quindi un'attività di prevenzione o
un'attività di monitoraggio che intervenga una volta che i fatti
vengano commessi permetterebbe di fermare una volta per tutte
coloro che si producono in queste azioni. Sono felice che lei,
Presidente, concordi e dica che l'Amministrazione ha effettuato una
serie di solleciti tanto agli organizzatori di questi eventi quanto
alle Forze dell'ordine e un sollecito alle Forze dell'ordine è
esattamente quello che noi chiediamo. Come lo chiediamo? Con un
passaggio ufficiale che è quello della convocazione del Comitato
per l'ordine e la sicurezza pubblica.
Per quale motivo noi abbiamo messo quest'impegnativa? Per due
ordini di motivi. Il primo è un motivo, se vogliamo, abbastanza
semplice, intuitivo ma concreto: se quest'iniziativa e se quanto
noi l'abbiamo impegnata a fare non si può fare, quest'iniziativa
non avrebbe neanche dovuto essere ammessa alla discussione, quindi
in maniera lapalissiana se quest'iniziativa è stata ammessa alla
discussione, quest'iniziativa può essere votata e l'impegno può
essere preso.
In secondo luogo, Presidente, io ho raccolto tutta una serie di
notizie. Ho preso solo quella più interessante e gliela leggo, che
risale al febbraio 2008 dove "Il presidente della Regione,
onorevole Luciano Caveri, nell'esercizio delle sue funzioni
prefettizie, ha convocato per il pomeriggio di oggi la riunione del
Comitato per l'ordine e la sicurezza pubblica". Allora, Presidente,
se lei mi dice che non lo può fare, non lo poteva fare neanche
l'allora onorevole Luciano Caveri. Siccome questa non è una notizia
che è passata tramite qualche giornale scandalistico, ma è una
notizia ufficiale dell'Ufficio stampa della Regione, e come questa
ce ne sono molte altre, significa che la possibilità di convocare
il COSP da parte di chi ha le deleghe prefettizie c'è. Questo
Consiglio le chiede di fare qualcosa, poi dopo sarà sua scelta
farlo, è un impegno politico che noi le chiediamo, Presidente, che
lei possa fare una cosa... la può fare, se la può fare, questo
Consiglio le può chiedere di farla... se lei mi dice: "No, ritiri,
io lo faccio" però "non me lo devo far chiedere perché me lo dovete
dire" mi sembra una motivazione al limite. Il Consiglio le dà
mandato di convocare il COSP e lei dice che non glielo possiamo
chiedere. Dove c'è scritto che non possiamo chiederglielo? Noi le
chiediamo un impegno politico, se non lo vuole fare, ne prendiamo
atto, Presidente!
Presidente -
Passiamo al voto della mozione. La votazione
è aperta. La votazione è chiusa.
Presenti: 35
Votanti: 14
Favorevoli: 14
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rollandin, Rosaire, Sapinet, Testolin)
La mozione non è approvata.
