Classificazione
BILANCIO E CONTABILITA' REGIONALE



Oggetto del Consiglio n. 2320 del 5 dicembre 2006 - Resoconto
OBJET N° 2320/XII - Suite de l'examen de la loi de finance et
de la loi de budget pour l'année 2007. (Examen des annexes)
Presidente
- Possiamo passare ad esaminare il bilancio di
previsione con l'esame, come è consuetudine, pagina per pagina.
Parte relativa all'entrata. Pagina 1.
La parola al Consigliere Sandri sulla pagina 1.
Sandri (GV-DS-PSE)
- Volevo capire questo capitolo 00010,
perché ci sono 2 dati che non mi tornano: il primo è che sul
bilancio annuale abbiamo una cifra abbastanza rilevante di 222 e
oltre milioni di euro, mentre sul triennale non ce n'è neanche una,
volevo avere anzitutto spiegazione su questo tema.
La seconda questione era per capire... perché, se mi ricordo
bene, anche in passato c'era un avanzo di amministrazione di queste
dimensioni di 220 mld, tanto che il vero bilancio si fa con il
consuntivo e successivamente con la variazione di bilancio... è lì
che si vanno a fare le grandi modificazioni e questo, in effetti, è
un "bilancio farsa". Volevo capire qual era la motivazione politica
che ci porta costantemente a fare delle previsioni così
differenziate, tant'è vero che si potrebbe quasi pensare ad una
premeditata volontà di tenersi abbondantemente larghi per poter
fare le scelte nell'estate successiva. Fra l'altro, rientrando nel
discorso che facevamo prima, sulla necessità di adottare dei canoni
di efficienza ed efficacia, come nel settore del privato, credo che
qualcuno che sbagli un budget del 17-18% non so se farebbe una
grande carriera come dirigente... allora volevo capire...
ovviamente ci sono delle motivazioni che non colgo e che
sicuramente l'Assessore mi potrà illustrare. Credo sarebbe
importante specificare questo dato, perché è uno di quei tasselli
che rientra nelle risorse. Prima lei citava... il Consigliere
Sandri dice che "CVA" si potrebbe utilizzare per fare sinergie, per
fare delle espansioni attraverso acquisizioni, poi dopo invece
utilizza quei soldi in altra maniera. Certo che se, per quanto
riguarda "CVA", noi abbiamo dei soldi che non vengono utilizzati
altrimenti, credo sia meglio che siano versati come dividendi alla
Regione che, recuperando fra l'altro attraverso i 9/10 la parte
delle tasse, potrebbe utilizzarli diversamente, ma certo che questo
è un altro bel pacchetto di soldi, che corrisponde grosso modo a
quello di "CVA", quindi ritengo sia molto interessante. Volevo
capire anche se c'è una volontà di ridurre in futuro tali margini,
perché questa discussione sul bilancio diventi la discussione vera
sul bilancio, dove si lanciano le idee e le scelte che si vogliono
realizzare. Un'ultima breve osservazione: se si va a fare una stima
di tale dato, se è veramente confermato in questa maniera e si vada
anno dopo anno... moltiplicato per i famosi 10 anni che utilizzo
sempre, tanto per dare un paragone che consenta di capire, si
arriverebbe che quasi 2/3 di un'Aosta/Martigny ce la potremmo
pagare semplicemente con l'avanzo di amministrazione, quindi vorrei
capire come ci si può comportare.
Presidente
- La parola al Consigliere Venturella.
Venturella (Arc-VA)
- Una piccola battuta. Ho seguito con
piacere lo "show" dell'Assessore, soprattutto nella prima parte del
suo intervento, perché abbiamo scoperto che è un autodidatta in
filosofia. Parlando del famoso capitolo 00010, che sembra James
Bond...
(interruzione del Consigliere Frassy, fuori
microfono)
... esatto, 0007 più 3: 00010, grazie Dario.
Il confronto fra gli avanzi di amministrazione, caro Assessore
Marguerettaz, non li ho fatti con il bilancio municipale, ma li ho
fatti con dei bilanci di Regioni e Province autonome, Lombardia,
Sicilia e, se sono ancora appartenenti allo Stato italiano, credo
che viaggino con le stesse regole, e quello che diceva il
Consigliere Sandri sulla percentuale di avanzo di amministrazione
rispetto alla somma disponibile, credo che si aggirasse attorno al
9,85%, che è il doppio delle Province di Trento e Bolzano, era in
riferimento a questo. Sappiamo bene cosa vuol dire quando una somma
va in perenzione, insomma che si rende disponibile. Quello che
volevo chiedere è quando il residuo diventa assestato; da quanto
so, il residuo che apprezziamo nella quarta colonna di tutte le
pagine diventa avanzo di amministrazione quando si fa il consuntivo
a marzo-aprile e poi si vede ciò che è stato speso fino al 31
dicembre dell'anno in corso e questo è visibile con un'operazione
globale su tutti i settori e i programmi.
Dal 2004 fino al 2006 vi è stata una diminuzione dell'avanzo di
amministrazione di 4 milioni di euro - 2,28 nel 2004, 2,26, 2,22 -;
chiedo in funzione della domanda del Consigliere Sandri, a forza di
andare di 4 in 4 milioni di euro, partendo dal dato del 2004,
quando pensa Assessore non dico di raggiungere il risultato di
avanzo zero, perché è impossibile, ma di arrivare ai livelli delle
altre Province? Credo attorno al 2090-2100 con tale andamento.
Credo quindi che vi sia bisogno di una riflessione su questo
dato.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Brevissimo. Capisco che sono le
00,33, il tono di voce va bene? Consigliere Sandri, lei ha letto la
colonna del 2006 non quella del 2007: ecco perché nel triennale non
se lo trova. Se prende un righello, si orienta meglio. Il 2006 è
quello che è assestato, poi va 3 colonne dopo, competenza, e vede
che non c'è, esattamente come nel 2007-2009: ecco svelato il primo
"arcano". Il secondo per l'amico Venturella. Prima di fare delle
comparazioni con altre Regioni, sarebbe bene verificare qual è il
loro rispettivo ordinamento contabile, così riesco a spiegarmi
collegandomi alla seconda domanda del collega Sandri. Ho avuto modo
di parlarne in Commissione, nulla ci impedisce di fare una
programmazione introducendo l'avanzo di amministrazione in fase di
previsione, ma per fare questo dobbiamo rivedere il nostro
regolamento di contabilità e forse dobbiamo introdurre delle regole
diverse nell'ambito della gestione dei residui. La gestione dei
residui nell'ambito della perenzione non è una materia che può
avere una previsione, perché dipende dall'andamento dei lavori. Per
dirle quanto è vero quello che ho detto io, le ricordo che nel
1999, l'anno prima dell'alluvione, la Regione ha chiuso in
disavanzo; capisce che rispetto a questo abbiamo un andamento nella
gestione dei residui... che convengo possiamo fare un intervento
sul regolamento per rendere omogenee le previsioni con gli
assestati, evitando di avere tali oscillazioni che non sono volute
per tenerci un gruzzolo, ma sono condizionate dal regolamento di
contabilità.
Nel 2007-2008-2009 non si trova l'avanzo di amministrazione, si
trova nella rappresentazione del 2006 quello che abbiamo
identificato nell'ambito dell'approvazione del consuntivo, c'è
l'intenzione di arrivare nel corso del 2007 all'elaborazione di un
nuovo regolamento per stabilizzare questo e, rispetto alle
considerazioni del Consigliere Venturella, possiamo fare un
ragionamento, ma andiamo a vedere i regolamenti delle varie
Regioni: le dico questo perché anche nell'ambito delle nostre
valutazioni siamo andati in Friuli e lì l'avanzo di amministrazione
lo prevedono già in fase di preventivo, hanno un regolamento
diverso.
Presidente
- La parola al Consigliere Sandri.
Sandri (GV-DS-PSE)
- Mi dispiace di dover ribadire su
questo punto... mi fa piacere la spiegazione formale
dell'Assessore, credo che però non cambi il problema, perché non ci
si è mai posti il problema di cambiare il regolamento, visto che
ormai non è che "ci voglia una scienza". Se questa è una
considerazione che è condivisa da parte dell'Assessore, credo che
sia importante tale regolamento, a questo punto credo sia da
sottolineare che c'è la necessità di cambiare il regolamento, ma si
poteva fare anche 2 mesi fa o 2 anni fa.
Tanto per essere chiari rispetto alla discussione che è stata
fatta prima, qualcuno interpreta un giudizio anche duro su tutta
una serie di punti che sono stati espressi nei miei precedenti
interventi come accuse a questo o a quest'altro... no: sono solo
constatazioni che faccio in cui ognuno in maggiore o minore
quantità è responsabile, chi ha avuto responsabilità di governo,
chi ha avuto responsabilità di consiglio, perché anche le minoranze
hanno questo tipo di responsabilità, anche solo il fatto della
cosiddetta "omessa denuncia", nel senso che se la minoranza non dà
battaglia su certi punti, diventa collusa su questa cosa. Adesso si
viene a scoprire che l'Assessore si era mosso, aveva preso
informazioni in altre Regioni, credo che se esistono delle Regioni
a statuto speciale che fanno delle cose buone, come ho citato nella
mia relazione, ad esempio Trento per quanto riguarda la formazione
professionale, ma copiamo e in fretta, perché non è un elemento
secondario in un bilancio, in cui ci accapiglieremo per 20mila o
30mila euro, trovarci con 222 milioni di residuo del 2006 che vanno
a fare una seconda finanziaria! Bisogna allora capire in che tempi
vogliamo affrontare questa cosa. Se non lo farà il Governo,
cercheremo con gli altri gruppi di opposizione disponibili di
predisporre un provvedimento deliberativo del Consiglio che vada a
modificare quel regolamento finanziario.
Visto che siamo sul problema delle modifiche al regolamento
finanziario, noi abbiamo trovato sull'impostazione del bilancio
della Regione, sulle norme finanziarie una serie di problemi che
limitano fortemente l'attività dei Consiglieri regionali, quindi è
forse giunto il momento di mettere mano a questo tipo di
conformazione. Infatti con la collega Squarzino abbiamo presentato
un progetto di legge che va non a risolvere il problema, ma a
porlo, perché come si forma il bilancio, come si forma la
compatibilità finanziaria e come si presenta evidentemente ci sono
delle difficoltà. Ci piacerebbe sapere da parte della Giunta in che
tempi e modi si vuole dare atto a questa apprezzabile e
soddisfacente posizione che è stata esternata.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Solo anche lì per dare la massima
collaborazione al collega Sandri, lo scorso anno abbiamo approvato
delle linee di indirizzo su questo tema, abbiamo della
documentazione. Allo stato attuale stiamo analizzando le linee
guide rispetto a tale riforma, che era in alcuni obiettivi
dirigenziali, quindi siamo nel corso di un cammino e, se possiamo
essere utili, condividiamo la documentazione che abbiamo già.
Presidente
- Pagina 2, pagina 3.
La parola al Consigliere Tibaldi sulla pagina 3.
Tibaldi (CdL)
- Capitolo 300. Vorremmo sapere se la
consueta cifra che viene iscritta di 65 milioni di euro in
competenza è una cifra realistica o se si tratta del frutto del
pensiero ottimistico dell'Assessore. Gli ultimi dati relativi
all'andamento del casinò non permettono di pensare in maniera così
ottimistica, è vero che il bilancio in termini di competenza
stabilisce una previsione di massima, ma è altrettanto vero che le
previsioni di massima vengono calibrate sulla base degli andamenti
tendenziali degli ultimi anni o dell'ultimo periodo preso in
considerazione. Vediamo che nel bilancio di competenza del casinò
vengono iscritti 65 milioni di euro, vorremmo sapere sulla base di
quali criteri siete riusciti ad ipotizzare una cifra di questo
livello.
Presidente
- La parola al Consigliere Venturella.
Venturella (Arc-VA)
- Devo dire che la pagina 3 nelle
linee di intervento 2007-2009 ha una bella simmetria geometrica,
perché tutte le cifre sono aumentate di più 1, sia dal capitolo
000110, sia dal capitolo 00150 che dal capitolo 00170, cioè
troviamo sempre il delta più uno. Vorrei capire se c'è un disegno
divino sotto... Anch'io vorrei soffermarmi sul capitolo 00300
relativo al casinò, oltre a ciò che ha chiesto il collega Tibaldi,
quale idea vi è dietro alla previsione 2007, 65 milioni; 2008, 1
milione di euro in più; 2009, un altro milione di euro in più.
Vorremmo sapere se vi è una previsione, dato che sappiamo che la
casa da gioco è un po' in crisi, vi è stata un'analisi per
prevedere 1 milione di euro in più di competenza nei 3 anni?
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Giustamente stiamo affrontando
l'annuale, lei è un precursore, è andato sul pluriennale, allora
cercherò di rispondere. Le previsioni di entrata vengono fatte
mediante un'analisi sul triennio precedente, cercando di utilizzare
i dati in una logica prudenziale. La media del triennio avrebbe
dato sicuramente un valore superiore, quindi nell'ambito della
media abbiamo messo il valore più prudente, quindi il minimo dei 3
fattori che costituiscono la media, cioè quello dell'ultimo anno.
Ricordo inoltre che questa previsione era perfettamente in linea
all'atto della previsione, che era ante-scioperi e ante-blocco,
oggi probabilmente abbiamo una leggera flessione. Per fare il
triennale poi facciamo una considerazione dell'attesa inflazione,
quindi se lei prende quell'importo e calcola l'1,5, troverà che
negli anni a venire c'è un incremento di 1 milione all'anno, quindi
è l'attesa inflattiva.
Presidente
- La parola al Consigliere Sandri.
Sandri (GV-DS-PSE)
- Volevo avere informazioni non solo
sul capitolo 300, ma anche sui capitoli 255, 200 e 150.
Per quanto riguarda il capitolo 150, trovo poco convincente la
cifra che è stata messa, soprattutto se riportata all'evoluzione
nel tempo, nel senso che i 6,3 milioni di euro vengono dati in
aumento di competenze per il 2008 e per il 2009 6,4-6,5 milioni. Ho
l'impressione, proprio perché la Giunta ha deciso di investire -
secondo quanto approvato dal Consiglio regionale - una cifra non
rilevantissima nella rottamazione e che, a detta dell'Assessore
competente, si vuole fare una politica di disincentivazione
"dell'euro 0"... sicuramente ci sarà un'evoluzione del mercato
automobilistico e dato che purtroppo da 10 anni ad oggi la
cilindrata delle macchine è notevolmente aumentata: una volta la
macchina familiare aveva il "1100" di cilindrata, oggi devi avere
almeno il "4600" per avere una macchina prestigiosa, potente...
questo ha comportato anche l'aumento dell'assicurazione, quindi
vorrei sapere se è stata fatta una valutazione della tendenza delle
assicurazioni, perché tutti credo ormai si rendono conto che c'è un
notevole aumento tendenziale che non mi sembra sia riportato in
questi dati.
Per quanto riguarda i 2 capitoli 200 e 255, qui faccio la
domanda opposta a quella che è stata fatta prima dal collega
Venturella, sulla pesca e sulla caccia: ci si attende - chiedo -
una diminuzione delle persone che si occupano di questo tipo di
attività sportiva, perché se non è considerata l'inflazione,
abbiamo 18mila euro che sono stabili nel 2007-2008-2009 per quanto
riguarda la pesca e lo stesso vale per la caccia. Non so se sono
state considerate eventuali problematiche, che ci sono, sicuramente
una regolamentazione molto rigida dal punto di vista della caccia
che forse ha disincentivato o disincentiverà la pratica di questa
cosa, o se semplicemente l'invecchiamento della popolazione dei
cacciatori, per cui, di fatto, ci saranno meno persone. Non so
quali siano i conti che avete fatto, volevo capire come mai in
altri capitoli andate ad aumentare di anno in anno, in questi
capitoli invece sono stazionari.
Infine sul casinò, trovo che la risposta che ha dato l'Assessore
sia molto grave, perché entra in contraddizione piena con sé
stessa. Ha occupato molto del nostro tempo e delle nostre orecchie
negli ultimi 2 anni dicendo che da quando è arrivato lui a salvare
il casinò ci sarebbero state una serie di migliorie. Le migliorie a
livello di bilancio non le abbiamo viste e non le vedremo neppure,
ma neanche le ultime che lei ci ha annunciato... che, avendo fatto
una politica per cui tutta una serie di persone sono state mandate
a casa con rilevanti incentivi, avete fatto un grande taglio dei
costi, ma il taglio dei costi significa che poi gli utili
aumentano, quindi anche gli utili per la Regione, che invece non si
vedono. Dall'altra parte mi sembra che di nuovo una politica di
espansione non può ripetere sempre le stesse cifre. Se politica di
espansione ci deve essere, è una politica di espansione che si deve
vedere anche dai risultati. Ho l'impressione che lei abbia fatto
bene a tenere basse queste cifre, perché il mercato del gioco in
Italia e negli altri Paesi occidentali non è che stia passando un
periodo particolarmente brillante, però credo che queste cifre che
sono assolutamente ragionevoli siano assolutamente in
contraddizione con le dichiarazioni che lei e il Presidente Caveri
più volte avete fatto qui dentro. Ripeto - e non vorrei tornare
sull'argomento, perché ricordate sicuramente quanto è stato detto
nel pomeriggio -: ci siamo sorbiti 3 piani di sviluppo con 4 "CdA"
in 5 anni per avere grosso modo sempre le stesse cifre. Ad uso dei
colleghi, credo che nel frattempo si potrebbero andare a vedere le
evoluzioni delle entrate, su cui arriveremo fra breve, che è quella
dell'accisa sulla birra; quello per fortuna non dipende dalla
nostra capacità imprenditoriale, non dipende dalla capacità di
spesa della Regione, dipende da altri fattori, ecco qualche anno fa
era inferiore alle entrate della casa da gioco, oggi credo sia
grosso modo quasi il triplo.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Risalendo, i capitoli 255 e 200
derivano da delle tasse che vengono pagate e che sono fisse e non
abbiamo degli elementi per prevedere un aumento di queste tasse,
perlomeno a legislazione vigente, per cui le abbiamo mantenute
inalterate. Se ci saranno delle evoluzioni, le recepiremo.
Per quanto attiene l'importo delle assicurazioni, ci fondiamo su
una serie di previsioni che vengono fatte dagli uffici e avevamo le
previsioni del 2006, ma ancora l'assestato perché abbiamo un anno
di ritardo rispetto alle evoluzioni... quella del 2004 6,257,
quindi riteniamo che possa essere accettabile una previsione di 6,3
milioni.
Per quanto attiene la tassa di concessione della casa da gioco,
ricordo che se c'è un miglioramento sulla gestione dei conti e
quindi sui costi, questi non influiscono sulla tassa di
concessione, ma sul risultato della "Casinò S.p.a.". Nella tassa di
concessione quindi abbiamo solo un riverbero del 52% sull'introito,
pertanto non ci sono tali riflessi.
Presidente
- La parola al Consigliere Tibaldi sulla
pagina 4.
Tibaldi (CdL)
- Capitolo 850: vi è un incremento in
termini di competenza della tassa regionale per il diritto allo
studio universitario che rispetto allo scorso anno passa da 50mila
euro a 70mila euro. Vorremmo sapere se questo incremento è motivato
da un aumento della tassa in sé o se ci sono previsioni differenti
sul numero degli studenti.
Presidente
- La parola al Consigliere Sandri.
Sandri (GV-DS-PSE)
- Non solo mi associo al dubbio che ha
presentato ora il collega Tibaldi, perché diventa difficile capire
rispetto ai "trend" della frequenza di studenti e quindi
dell'apertura di nuove facoltà o di nuovi corsi che potrebbe
influire su questo punto, ma volevo tornare invece al capitolo
00500, "Tributo per lo smaltimento in discarica dei rifiuti", in
quanto abbiamo un assestato nel 2006 di 1 milione di euro, una
competenza di 900mila euro che rimane stabile negli anni. Volevo
capire, visto che l'Assessore competente ha più volte ribadito che
ci dovrebbero essere importanti modificazioni, anzi ci sono già
straordinari risultati nella gestione odierna nella raccolta
differenziata, nella possibilità di valorizzare i rifiuti, come mai
questa somma in discarica rimane stazionaria negli anni.
Evidentemente c'è un motivo che non riusciamo a capire, oppure
qualche dato che ci sfugge.
Un altro punto che vorremmo affrontare con attenzione è il
capitolo 1100: il problema dell'IRAP, cioè qui è solo una questione
informativa, in quanto mi sembra di capire che, per quanto riguarda
il Governo nazionale e la Comunità europea, si dovrebbe andare nei
prossimi anni a delle modificazioni dell'IRAP, mentre qui vedo
previsioni che sono più o meno a dati di inflazione, 89 milioni di
euro per il 2007, 91 milioni per il 2008, 93 milioni per il 2009,
quindi date per scontato il fatto che l'IRAP si mantenga. Non
esprimo un giudizio, che farebbe forse troppo piacere ai banchi
dell'estrema Destra, del gruppo "CdL"...
Lattanzi
(fuori microfono)
- ... estrema
Destra...!
Sandri (GV-DS-PSE)
- ... ma allora, abbiate pazienza, è
l'ora che fa vedere queste cose, diciamo la Destra più moderata,
l'estremo Centro moderato, però è una tassa su cui c'è un grosso
dibattito e volevo sentire quali erano le vostre previsioni.
Presidente
- La parola al Presidente della Regione,
Caveri.
Caveri (UV)
- Ovviamente c'è un incremento prudenziale
degli studenti, abbiamo visto che nel corso degli anni siamo
arrivati a circa 1.400 studenti, quindi l'incremento è causato dal
fatto che presuntivamente aumenterà il numero degli studenti.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Rispetto al tributo per lo
smaltimento in discarica dei rifiuti, questa è una previsione che
viene fatta in virtù di quanto viene percepito per il conferimento
che fanno i privati in discarica, quindi su tale argomento abbiamo
recepito le previsioni che fanno gli uffici competenti di quanto si
aspettano che i privati conferiscano.
Per quanto riguarda l'IRAP, evidenzio solo al collega Sandri che
questa non è solo un'imposta che colpisce le imprese, colpisce
anche le pubbliche amministrazioni e queste vengono colpite in
virtù del costo del personale, tale tipo di "trend" è quindi legato
al costo del personale.
Presidente
- La parola al Consigliere Sandri.
Sandri (GV-DS-PSE)
- Ringrazio l'Assessore per la
risposta sull'IRAP, che mi ha abbastanza illuminato, e il
Presidente Caveri per quanto riguarda la prudenza nell'aumento,
anche se il dato espresso - 1.400 studenti - credo sia un dato di
tutta rilevanza e che vada a rafforzare le mie speranze "lombarde"
del ruolo che l'Università potrà avere in questa Regione.
Tornando al discorso dei rifiuti, questo mi sembra un discorso
interessante, perché non sapevo che c'erano privati che riuscivano
a portare rifiuti in discarica in quantità tali da arrivare a
pagare 900mila euro di tributi! Credo che queste siano quantità
importanti e volevo capire a cosa si riferivano, perché, se siamo a
questi livelli, la discarica è un elemento fondamentale. A parte
che la discarica è una qualcosa che è costato molto alla nostra
Regione, perché significa che qualunque discarica si possa
affrontare... sono tutte discariche che sono state costruite dalla
Regione, il compattatore, piuttosto che la discarica di Pontey o
altre cose del genere, quindi strutture su cui noi abbiamo fatto
degli investimenti, ma anche una cifra di questo genere significa
che ci sono quantità rilevanti di rifiuti che vengono portati. Dato
che in prospettiva credo si voglia andare verso una gestione più
efficiente ed efficace ed anche superare il problema delle
discariche con il termovalorizzatore o altre soluzioni del genere
più moderne, volevo capire a cosa si riferivano tali dati, perché
di per sé non sono irrilevanti.
Presidente
- Con questo intervento chiudiamo i lavori per
oggi; come avevamo concordato in Conferenza dei Capigruppo, i
lavori del Consiglio riprenderanno domani alle ore 9,00.
La seduta è tolta.
---
La séance se termine à 1 heure 02.
