Classificazione
AMBIENTE
Stoccaggio e smaltimento rifiuti


Resoconto integrale del dibattito dell'aula
Oggetto del Consiglio n. 372 del 27 gennaio 1999 - Resoconto
SÉANCE DU 27 JANVIER 1999 (MATIN)
OGGETTO N. 372/XI Redazione del questionario denominato "Scheda
informativa sulla gestione dei rifiuti". (Interpellanza)
Interpellanza Appreso del contenuto della "Scheda Informativa
sulla gestione dei rifiuti", in distribuzione ad un campione di
3000 persone a cura della società VI.SA. snc su incarico
dell'Assessorato della Sanità, Salute e Politiche sociali;
Rilevata la palese scorrettezza del questionario che, tra
l'altro, accredita, attraverso domande miratamente tendenziose,
come metodo più adeguato a risolvere il problema dello smaltimento
dei rifiuti quello del loro incenerimento;
Ritenuto che un siffatto modo di intervistare i cittadini sia,
oltrechè scorretto, di discutibile significato statistico;
il sottoscritto Consigliere regionale:
Interpella
La Giunta regionale per sapere:
1) chi ha materialmente redatto il questionario;
2) se al redattore sono stati dati suggerimenti circa
l'impostazione politica della scheda informativa e delle relative
domande;
3) se non si ritenga di riformulare le domande più tendenziose
in maniera più corretta e statisticamente attendibile,
ridistribuendo un nuovo e più obiettivo questionario.
F.to: Curtaz
Président La parole au Conseiller Curtaz.
Curtaz (PVA-cU) Mi accingo ad illustrare quest'interpellanza
cercando di utilizzare più i toni dell'ironia che quelli della
rabbia per come questo questionario, che sta per essere distribuito
a 3000 famiglie valdostane, è stato realizzato.
Faccio una premessa. La Giunta regionale finalmente si occupa di
rifiuti ed incarica una Società che si chiama VI.SA. S.n.c. di
Vicquéry Fulvio per tutta una serie di iniziative con un compenso
totale di 165 milioni. Fra le iniziative, quelle della formulazione
di un questionario da distribuire a 3000 famiglie, quindi un dato
statistico con un campione significativo per capire cosa pensano i
Valdostani dei rifiuti.
Allora, per curiosità e anche per dovere professionale prendo
questo questionario. Ci sono una serie di domande preliminari
corrette, banali, ma corrette dal punto di vista statistico, poi si
passa ad alcune domande che personalmente mi hanno abbastanza
divertito, se devo dire la verità e ne cito due.
Domanda n. 12: "Perché è importante separare i rifiuti, quindi
fare la raccolta differenziata?". Fra le risposte possibili:
"Perché è di moda". Mi è sembrato un tipico esempio di humour
inglese; se dobbiamo fare la raccolta differenziata perché è di
moda, lascio a tutti interpretare questo tipo di risposta.
La domanda n. 13 è sempre abbastanza divertente, ma c'è già
qualcosa che fa riflettere: "Secondo lei è più
importante…" risposta
"… avere delle buone raccolte
differenziate anche se ciò comportasse un aumento della tassa di
smaltimento dei rifiuti?". Se si chiede ad un cittadino se vuole la
raccolta differenziata sapendo però che deve pagare di più per i
rifiuti, penso che un cittadino medio risponda di no; e questa è la
parte divertente. La parte meno divertente è che il quadro
normativo è esattamente l'opposto, perché il decreto "Ronchi"
prevede che se la raccolta differenziata è fatta oltre certe
percentuali, ci siano delle agevolazioni di imposta, quindi mi
sfugge il significato di questa risposta.
Dove invece dal divertimento sono passato ad un atteggiamento
meno positivo nei confronti del questionario, è nelle ultime
quattro domande perché le ultime quattro domande sono, in maniera
mirata, tendenziose, cioè tendono ad accreditare che l'inceneritore
è una cosa bellissima. Non sto a leggerle tutte e quattro, ne leggo
solo due.
Con la domanda n. 20 si chiede alla famiglia intervistata: "È a
conoscenza che proprio l'incenerimento è negli Stati del nord
Europa il sistema di smaltimento più diffuso, abbinato ad una
corretta raccolta differenziata dei rifiuti?". Sappiamo tutti che i
Paesi del nord Europa - dove peraltro stanno eliminando gli
inceneritori dopo averli fatti 20 anni fa - sono all'avanguardia
nel campo civile, nel campo sanitario eccetera; non si è parlato
degli inceneritori del Brasile o dell'Africa, ma proprio di quelli
del nord Europa per dire che lì sono all'avanguardia e quindi usano
gli inceneritori.
Domanda n. 21, premessa: potremmo credere noi che l'Associazione
delle imprese servizi ambientali cioè quelli che gestiscono gli
inceneritori possano essere contro gli inceneritori? Io non credo,
credo anzi che siano favorevoli agli inceneritori, se li
gestiscono, ci guadagnano, lavorano. E allora cosa gli facciamo
dire? "È a conoscenza che da un'indagine effettuata
dall'Associazione imprese e servizi ambientali emerge che uno dei
problemi principali legati all'incenerimento dei rifiuti,
rappresentato dalle emissioni di fumi, può considerarsi superato
dall'attuale tecnologia?"
Di fronte a questo tipo di domande si deve dare un giudizio di
carattere politico di totale scorrettezza su come il questionario è
stato redatto e sarà diffuso, ma dal punto di vista statistico fare
delle domande così non serve a niente perché se queste domande le
poniamo in maniera diversa, otterremo esattamente il numero di
risposte uguale e contrario, visto che non c'è nessuna oggettività,
nessuna neutralità e nessuna attendibilità statistica. Allora mi
chiedo da chi e perché è stato fatto un questionario di questo tipo
e quali sono gli scopi.
Io credo che sarebbe serio, ed aspetto la risposta
dell'Assessore, di fronte a domande di questo livello dire che
forse ci siamo sbagliati, forse abbiamo forzato un po' la mano,
forse non ci siamo capiti con la Società che ha redatto il
questionario, poi strapparlo, farne altre tremila copie e
distribuirle in giro.
Questa mi sembrerebbe una cosa seria, altrimenti abbiamo buttato
via dei soldi per fare una cosa del genere; sfido chiunque a
rivolgersi ad uno statistico - ripeto, al di là del giudizio
politico che per quanto mi riguarda è molto negativo rispetto a
questo modo di porre le domande - e qualsiasi esperto statistico
potrà affermare che domande fatte in questo modo non hanno nessuna
attendibilità.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) La scheda informativa sulla gestione dei rifiuti
rappresenta la prima fase di una serie articolata di azioni
coordinate fra loro, finalizzate all'informazione e alla
sensibilizzazione sulle problematiche inerenti la gestione dei
rifiuti. Informazione e sensibilizzazione che saranno effettuate in
modo mirato a seconda dei soggetti a cui saranno rivolte:
amministratori, cittadini, enti, imprese, studenti eccetera.
Al fine di poter pertanto avere un'idea di come il problema è
conosciuto, si è predisposta la scheda informativa organizzata in
modo tale da porre quesiti piuttosto precisi, finalizzati alla
conoscenza dell'organizzazione attuale dei sistemi di gestione dei
rifiuti urbani con l'obiettivo principale di evidenziarne la
conformità ai disposti di legge e alla necessità dei cittadini di
conoscere eventualmente le carenze, i quesiti generali di carattere
conoscitivo finalizzati proprio a rilevare conoscenze sui problemi
specifici con l'obbligo di riorganizzare il sistema di raccolta di
rifiuti a seguito di nuove disposizioni di legge, la possibilità di
forme di valorizzazione dei rifiuti attraverso il compostaggio
domestico e la produzione di energia.
Le risultanze dell'indagine dovrebbero quindi consentire di
mirare opportunamente alle altre attività di informazione e di
sensibilizzazione.
Per rispondere alla prima domanda, il questionario è stato
elaborato dai competenti uffici dell'Assessorato, ma è stato
approvato dal sottoscritto. Non si ritiene di dover riformulare il
questionario in quanto non si ritengono le domande formulate
tendenziose, né si ritiene che sia corretto sostenere che dalla
risposta alle stesse si intende far evidenziare che l'incenerimento
dei rifiuti è il metodo di smaltimento più adeguato.
Si è ritenuto opportuno infatti capire con l'occasione quali
fossero le conoscenze dei cittadini sui problemi sicuramente
collegati dell'utilizzo di fonti rinnovabili, tra cui i rifiuti,
per la produzione di energia, secondo quanto previsto dai programmi
dell'Unione Europea e le diverse possibilità di smaltimento finale
dei rifiuti a valle di tutte le altre azioni comunque da adottare,
quali la raccolta differenziata, eventuali ulteriori separazioni a
valle delle medesime, il compostaggio di frazioni organiche da
utenze selezionate, il compostaggio domestico eccetera, fra cui -
come indicato dal decreto "Ronchi" - anche l'incenerimento delle
frazioni cosiddette secco-leggere che non hanno comunque altra
destinazione finale se non quella della combustione in impianti che
prevedono recupero di energia.
Vorrei capire una volta per tutte se il decreto "Ronchi", che è
stato stilato dal Ministro Verde, Ronchi, vale o non vale per
uscire una volta da quest'aula con un'idea chiara e chiedo al
Presidente del Consiglio se è possibile dare di nuovo la parola al
Consigliere Curtaz che mi risponda con un sì o con un
no…
Président Le Conseiller Curtaz a cinq minutes pour intervenir
après votre réponse…
Vicquéry (UV) … L'articolo 4 del
decreto "Ronchi" prevede o non prevede che fra i sistemi di
riduzione dei rifiuti ci sia anche l'utilizzazione principale dei
rifiuti come combustibile o come altro mezzo per produrre energia?
E questo significa o non significa incenerire, cioè bruciare i
rifiuti?
Vorrei solo avere una risposta perché se questo è uno dei
quattro metodi previsti dal decreto "Ronchi", dobbiamo dircelo; noi
non abbiamo tratto nessuna conclusione, presenteremo un programma
di piano rifiuti di cui la Giunta regionale ha già esaminato le
linee direttrici che prevede tutta una serie di azioni volte a dare
delle risposte ai primi tre punti: reimpiego riciclaggio, altre
forme di recupero per ottenere le materie prime dai rifiuti,
adozione di misure economiche - abbiamo deliberato sulle tariffe
per incentivare la raccolta differenziata - e la determinazione di
condizioni di appalto che prevedano l'impiego dei materiali
recuperati.
Ci fermeremo a queste prime tre istanze. Non abbiamo assunto
alcuna decisione trattandosi di un problema di una envergure così
importante che dovremo farlo a ragion veduta anche in seguito alle
risultanze del dibattito che sta avvenendo in Regione Piemonte e in
Provincia di Torino.
Ma vorrei invitare tutti i consiglieri a leggere il questionario
e a verificare se è fonte di ironia perché se è vero che il punto
13 citato dal Consigliere Curtaz dice: "Secondo lei è più
importante avere delle buone raccolte differenziate anche se ciò
comportasse l'aumento della tassa di smaltimento rifiuti?", il
Consigliere Curtaz dovrebbe citare anche la seconda casellina del
punto 13 e cioè avere delle raccolte differenziate mirate solo a
quelle tipologie di rifiuto che sicuramente hanno un valore
economico - quindi non si disconosce nulla - perché consentono di
non far aumentare troppo i costi della tassa di smaltimento
rifiuti.
Se il Consigliere Curtaz è informato - e sicuramente lo è -, sa
che proprio ieri c'è stata una decisione del Presidente del
Consiglio dei ministri che prevede un forte aumento della tassa dei
rifiuti. Allora queste cose dobbiamo dirle ai cittadini perché
vogliamo che i cittadini sappiano che se loro attuano correttamente
la raccolta differenziata, i costi diminuiranno; questo è un dato
di fatto.
Come ha letto il punto 21, relativo all'indagine effettuata
dall'Associazione imprese servizi ambientali, vorrei che mi dicesse
se c'è stato qualcuno che ha smentito ufficialmente i dati
scientifici avallati da organismi nazionali ed internazionali
raccolti dall'Associazione imprese servizi ambientali sull'aspetto
dei fumi. Se qualcuno li ha smentiti, io ne prenderò atto; io non
ho visto nessuna smentita di dati scientifici che riguardano
l'emissione di fumi in atmosfera. Si parla di CO2 e di quant'altro,
non si parla di filosofia, si parla di dati scientifici. Se ci sono
delle smentite, sono contento di averle.
Noi abbiamo citato un documento ufficiale, non un documento che
è stato tirato fuori dai cassetti per l'occasione.
Così come gradirei che il Consigliere Curtaz citasse anche gli
altri punti; al punto 19 si chiede: "È a conoscenza del fatto che
il decreto "Ronchi" individua fra le forme di utilizzo dei rifiuti
anche l'incenerimento finalizzato al recupero di energia di
calore?".
È a conoscenza il cittadino che bruciando i rifiuti si produce
energia e che producendo energia, come si fa a Montecarlo e in
altri Stati molto più avanzati del nostro in materia ambientale,
l'acqua calda prodotta dagli inceneritori viene trasmessa ad un
prezzo molto inferiore ai cittadini rispetto al gasolio del
riscaldamento o rispetto al metano?
È a conoscenza il cittadino di queste cose? Questo non significa
che noi abbiamo assunto alcuna decisione in materia di
inceneritore; lo dico e lo ripeto: non abbiamo assunto nessuna
decisione, vogliamo solo che sia chiaro che l'incenerimento è una
delle possibilità tecniche previste da un decreto ministeriale che
prevede per legge che la frazione secca leggera deve essere
bruciata perché nessuno ritiene che tutti i rifiuti possano essere
messi in discarica così come sono e proprio anche correlandomi
all'interpellanza discussa stamattina vogliamo discutere in questo
Consiglio regionale se vogliamo continuare a terminare ovviamente
la coltivazione della discarica di Brissogne che, secondo i dati
forniti dal collega Vallet, per altri venti anni emanerà degli
odori nuisibles anche alla salute?
Vogliamo capire se voi, che continuate a tenere una linea
politica che può essere o non può essere condivisibile, una linea
politica legittima, volete proporre delle alternative rispetto
all'utopia pura nella raccolta differenziata? Localizzateci in
Valle d'Aosta un'altra sede per costruire una seconda discarica di
tipo A perché questa discarica di tipo A è ad esaurimento e potrà
durare - questi sono dati tecnici - per altri 4 anni ancora. Volete
dircele queste cose? Vogliamo aprire, e non è polemica la mia, un
dibattito serio su queste cose?
A fronte di ogni proposta nostra voi ne fate un'altra, ma non vi
limitate a distruggere semplicemente le nostre perché questa non è
dialettica, queste sono prese di posizione pure e semplici per il
piacere di dire il contrario.
È una logica che la Consigliera Squarzino adotta da sempre con
molta efficacia, ma il Consigliere Curtaz che ha una levatura ben
diversa sicuramente non può abbassarsi a questo livello per cui lo
invito ad aprire un dibattito su quest'argomento. Grazie per la
disponibilità che darà alla dialettica futura.
Président La parole au Conseiller Curtaz.
Curtaz (PVA-cU) L'Assessore Vicquéry ha risposto in maniera
molto rapida all'oggetto dell'interpellanza e poi mi ha invitato ad
andare un po' fuori tema. Mi sembrerebbe scorretto rispetto
all'ordine del giorno affrontare un problema molto ampio, però due
o tre battute generali le voglio fare per poi concludere invece
sull'oggetto dell'interpellanza.
Lei mi chiede se è conosciuto il decreto "Ronchi", ma certamente
che è conosciuto il decreto "Ronchi" e anche il fatto che tale
decreto, fra le varie possibilità, prevede anche quella
dell'incenerimento, ma io credo, e qui vengo all'ultima questione
che è quella più importante. La scelta dell'incenerimento in Valle
d'Aosta è priva di senso e spiego il perché, ma lei, Assessore, è
disattento perché queste cose sono mesi che le diciamo, non è che
vogliamo solo distruggere.
Noi abbiamo una proposta ed è la seguente. Io credo che una
raccolta differenziata, portata a delle percentuali ampie,
sull'ordine del 60-70 percento - cosa che in Valle d'Aosta a mio
giudizio è possibile, è dimostrato che è possibile in molti Comuni
del Sud Tirolo, qui forse siamo facilitati perché ci sono meno
persone -, comporterebbe un residuo di raccolta indifferenziata
sull'ordine del 30-40 percento. Con il 30-40 percento di rifiuti
indifferenziati non abbiamo bisogno di fare un inceneritore, ma
possiamo fare una convenzione con un inceneritore di una grande
città che già c'è possiamo prendere i rifiuti e portarli lì. Se
però non si vuole fare una raccolta differenziata, è chiaro che il
problema si pone perché allora i quantitativi cominciano ad essere
significativi, sommati ai quantitativi del Canavese, ci si pone il
problema-inceneritore.
Potrebbe forse essere fatto un inceneritore in bassa Valle o in
Canavese, un inceneritore che sarebbe probabilmente sotto le soglie
minime di economicità e quindi correremmo il rischio di fare un
inceneritore in bassa Valle eccetera e poi di importare dei rifiuti
dall'esterno perché il nostro inceneritore altrimenti sarebbe
antieconomico.
Questa è una proposta seria, non è far polemiche e non è una
proposta nuova. Su questo invito l'Assessore a riflettere.
Solo una battuta. Non sono informato come l'Assessore, non
sapevo che ieri il Governo D'Alema ha deciso un aumento della tassa
dei rifiuti, però credo che non lo sapesse neanche l'Assessore
quando ha predisposto questo questionario due mesi fa tanto per
essere chiari.
Sul questionario lei, Assessore, mi ha fatto degli esempi con i
quali ha portato l'acqua al mio mulino perché, quando mi fa
l'esempio della seconda risposta della domanda n. 13, dove ci sono
due risposte che sono messe in maniera alternativa, ma sono fischi
e fiaschi, cioè non c'entrano l'una con l'altra a dimostrazione che
questo questionario non è stato fatto da persone che si intendono
minimamente di statistica.
Quanto alla domanda n. 19 che lei mi ha invitato a leggere, io
gliela rileggo perché, ripeto, conferma quello che stavo dicendo:
"È a conoscenza del fatto che il decreto "Ronchi" individua fra le
forme di riutilizzo anche l'incenerimento finalizzato al recupero
di energia?". Si dice "anche", ma perché non si dice quali sono le
altre forme? Perché si parla sempre e solo di incenerimento?
Come dell'unica soluzione, al punto che lei ha detto - e io le
voglio credere - che le conclusioni non sono già state tratte, ma a
leggere questo questionario - che lei ha confermato essere fatto da
lei stesso - e ad immaginare le risposte inevitabili di questo
questionario, è chiaro che le conclusioni se non sono già tratte,
si stanno traendo. Perché dopo che leggeremo le risposte al
questionario, sarò fra quelli che cercherò, non appena saprò dove
sarà insediato l'inceneritore, di avere un praticello vicino, mi
costruirò una casa, coltiverò i pomodori, la vigna eccetera perché
meglio di così, vicino ad un inceneritore, non si può stare. Siamo
al nord Europa, siamo con le imprese che dicono che non ci sono più
problemi di fumi, eccetera.
Questo è quanto volevo ribattere e comunque su questo tema
torneremo anche con proposte positive.
