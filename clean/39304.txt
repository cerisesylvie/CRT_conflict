Classificazione
CACCIA E PESCA
INFORMAZIONE



Oggetto del Consiglio n. 2557 del 25 gennaio 2017 - Resoconto
OGGETTO N. 2557/XIV - Interrogazione a risposta immediata:
"Dimissioni del direttore responsabile del "Cacciatore
valdostano"".
Rosset (Presidente) -
Punto 3.01 all'ordine del giorno.
Ha chiesto la parola il consigliere Gerandin, ne ha facoltà.
Gerandin (GM) -
Assessore, probabilmente il mondo
venatorio si aspettava qualcosa di diverso a partire dal 2017, per
cui è con grande sorpresa che si è appreso e sono state pubblicate
nel mondo del
web
le dimissioni dell'attuale direttore
responsabile della rivista "Cacciatore valdostano". Leggiamo che le
motivazioni alla base di questa decisione sono il disaccordo con
l'attuale commissario - persona perbene e che stimo molto -
sull'editoriale preparato per il numero della rivista in uscita.
Quello che è successo ci fa un po' pensare, perché è stato
censurato un editoriale, che dovrebbe essere la voce che
rappresenta il mondo dei cacciatori, da colui che in questo momento
è il commissario nominato da parte della politica, con un evidente
imbarazzo da parte sua. Viene logico pensare che, a fronte di tutto
questo, ci sia la politica.
Sentiremo la sua risposta e io non farò una replica, ma mi
limiterò a leggere l'editoriale che è stato cassato, proprio per
dare questo tipo di informazione che ritengo corretta. Mi associo
alla volontà del direttore che si è dimesso, il quale dice che: "Se
un editoriale finisce per servire solo a portare nelle case dei
cacciatori valdostani gli auguri dell'Assessore alle risorse
naturali e del Presidente della Regione, peraltro responsabile
dello stato penoso in cui versa il mondo venatorio, lo ritengo uno
spreco di soldi". Per cui, mentre è in corso l'attuale
commissariamento, evitiamo di sperperare denaro e di mandare gli
auguri, suoi e del Presidente.
Presidente -
Ha chiesto la parola l'assessore Testolin,
ne ha facoltà.
Testolin (UV) -
Rispondo volentieri alla domanda posta
dal consigliere Gerandin, innanzitutto sottolineando che gli
eventuali auguri inseriti all'interno di questa pubblicazione erano
stati richiesti, come sempre, assolutamente non su sollecitazione
dell'Assessore. Per il resto, andando puntualmente a quanto è stato
richiesto dal consigliere Gerandin, sono a precisare come il
sottoscritto sinceramente non abbia avuto nessun ruolo, se non
quello di essere stato informato in merito alla vicenda dal
commissario straordinario del Comitato regionale per la gestione
venatoria, il quale mi ha esplicitato l'interruzione della
collaborazione in essere tra il comitato caccia e il direttore
responsabile del periodico semestrale di cultura venatoria già
citato (Cacciatore valdostano), della cui realizzazione e
pubblicazione si occupa il comitato caccia stesso e non
l'Assessorato.
Le dimissioni rassegnate dal direttore responsabile, in seguito
a un non trovato accordo con il commissario - così come è già stato
sottolineato nelle premesse - in merito alle linee editoriali della
pubblicazione, porteranno evidentemente il commissario stesso,
nell'ambito delle sue prerogative, a dover individuare e a nominare
un nuovo direttore responsabile della rivista, al fine di
garantirne la pubblicazione per tutte le finalità della stessa.
Per quanto riguarda le considerazioni già espresse dal
consigliere Gerandin, legate alla pubblicazione di riflessioni ed
esternazioni del dimissionario direttore su alcuni
social
network
, credo che le stesse stiano a rappresentare l'assoluta
e legittima libertà di espressione che ognuno di noi ha e deve
avere - e su questo siamo tutti d'accordo - ma non inficiano
assolutamente l'altrettanto legittima diversità di vedute che ha
portato, in merito alle linee editoriali da seguire,
all'interruzione della collaborazione tra il direttore e il
comitato caccia. Penso che le due cose vadano distinte. Ognuno ha
potuto dire esattamente quello che voleva e credo che, a livello
editoriale, ci siano state delle scelte - senz'altro sindacabili e
ognuno può valutarle come vuole - che sono state assunte in maniera
assolutamente legittima.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Sono sconcertato dalla sua risposta!
Comunque, come detto, leggo la lettera.
"Care cacciatrici, cari cacciatori, non credo sia mai stato più
facile di oggi fare a tutti gli auguri di buon anno. Il 2016 è
stato, per il mondo della caccia, un
annus horribilis
ed è
davvero difficile immaginare che il 2017 possa andare peggio. La
nuova e tanto attesa legge regionale, anziché rappresentare il
punto d'arrivo per la riorganizzazione del mondo venatorio, è stata
la pietra che ha dato il via alla frana. Mettendo in fila tutti i
fatti: l'entrata a gamba tesa della politica che per accontentare
non si sa chi, ha incomprensibilmente stracciato, a un passo dalla
sua approvazione, la bozza della riforma già presentata ai
presidenti di sezione e frutto di un lungo lavoro di compromesso,
la rivolta dei rappresentanti di circoscrizione contro il
presidente Jean-Claude Soro, la pioggia di dimissioni al termine di
un duro braccio di ferro, il commissariamento del comitato e il
deserto di candidature che hanno fatto saltare le elezioni previste
per l'autunno, prorogando di fatto la gestione straordinaria. Un
bel cumulo di macerie sui cui ricostruire sarà difficile. Detto
questo, spero che almeno i carnieri abbiano dato soddisfazione. Il
mio personale augurio, dunque, è che il 2017 possa essere l'anno
del ritorno alla normalità, che di questi tempi sarebbe già un
grande successo".
Questo è a disposizione di quella stampa libera e che io
chiederei se è possibile pubblicare, tenuto conto che per la
censura del commissario non ha potuto esprimersi liberamente sulla
rivista "Cacciatore valdostano".
