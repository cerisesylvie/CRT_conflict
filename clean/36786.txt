Classificazione
INFORMAZIONE
Sistema informativo



Oggetto del Consiglio n. 718 del 25 settembre 2014 - Resoconto
OGGETTO N. 718/XIV - Approvazione del piano pluriennale
2014-2018, per lo sviluppo del sistema informativo regionale, di
cui alla legge regionale 12 luglio 1996, n. 16 - Linee guida per
l'Agenda digitale in Valle d'Aosta.
Presidente -
La parola al Presidente della Regione
Rollandin, ne ha la facoltà.
Rollandin (UV)
- Grazie Presidente.
L'esposizione di questo piano fa riferimento sostanzialmente
alla legge 16 del 1996, che è alla base della programmazione
pluriennale e che si riferisce a questa tematica. Il piano che si
presenta, 2014/2018, rappresenta la sintesi tra la visione politica
regionale, gli indirizzi nazionali europei che sono stati emanati,
lo stato dell'arte delle tecnologie informatiche delle
comunicazioni e si inserisce in qualche modo nel più ampio scenario
che vede le varie strategie a livello europeo e la
Digital
Agenda
che è sia europea che italiana. Il piano illustra le
azioni che saranno intraprese nell'ambito dell'agenda digitale in
Valle d'Aosta, definite sulla base delle analisi del contesto e dei
risultati del precedente periodo di programmazione e ricondotte
alle priorità strategiche condivise dalle Regioni italiane e
approvate nell'ambito della Conferenza delle Regioni e delle
Province del 24 luglio 2013.
Come si articola il piano? Si articola in diversi punti e
sostanzialmente tiene come base il contesto socioeconomico,
normativo, organizzativo e in qualche modo l'elencazione, o meglio,
la validazione dei principali risultati conseguiti nel periodo
2010/2013; indica le linee di intervento della programmazione
2014/2018, articolando il tutto in sei priorità strategiche
condivise dalle Regioni italiane nel documento che ho appena
ricordato e che sono: infrastrutturazione digitale, cittadinanza
digitale, competizione ed inclusione digitale, crescita digitale,
intelligenza diffusa nelle città e salute digitale. Per quanto
riguarda gli aspetti finanziari, l'impegno del piano 2014/2018 è di
94 milioni di euro, di cui 53 milioni per spesa corrente e 41
milioni per spese di investimento. Le fonti di finanziamento sono
oggi riconducibili ai fondi regionali destinati alle strutture e a
quelli destinati alla finanza locale, i fondi europei e nazionali a
finalità strutturale. Relativamente alle disponibilità dei fondi
regionali, il bilancio di previsione 2014/2016 ha destinato alle
strutture in ambito ICT l'importo complessivo di 57 milioni, di cui
31 milioni per spese correnti e 26 milioni per spese di
investimento. Nel predetto importo delle spese correnti rientrano
circa 3 milioni e mezzo per interventi correnti di finanza locale,
con vincolo di destinazione nel settore dei servizi generali e
dello sviluppo economico, mentre l'importo delle spese per
l'investimento comprende 1 milione e 700 mila, sempre in finanza
locale. Le annualità 2014/2016 e 2017 comprendono altresì gli
importi per la realizzazione del piano di sviluppo regionale di
reti di nuova generazione: il documento è già stato approvato con
deliberazione di Giunta nel 2009, rispettivamente con 3 milioni di
euro per il 2014, 5 milioni e 600 mila per il 2016 e 3 milioni per
2017. Per gli anni 2017/2018 il fabbisogno finanziario è stato
stimato in linea con le precedenti annualità: 19 milioni 800 mila
per il 2017 e 16 milioni 800 mila per il 2018.
Qual è lo stato di attuazione del piano del 2014 a oggi, al 25
settembre? I principali interventi realizzati o in corso di
realizzazione sono articolati seguendo le sei priorità che ho
appena enunciato, che sono il riferimento anche per la prossima
programmazione nel 2014/2020. Per quanto riguarda
l'infrastrutturazione digitale, quindi reti a banda larga e ultra
larga,
data center
, l'infrastruttura dati, il nuovo
paradigma
Cloud
, i processi di consolidamento e
razionalizzazione infrastruttura, l'infrastrutturazione sul
territorio tramite fibra ottica e punti di accesso
Wi-Fi
per
la creazione della rete regionale di nuova generazione nell'ambito
di
VdA Board Business
(dove siamo molto avanti, come abbiamo
già detto e come sapete, per i chilometri di fibra posata), la
realizzazione e gestione di una rete di trasporto del segnale in
tecnica digitale per la ritrasmissione dei canali televisivi
esteri, l'adeguamento della gestione e manutenzione delle
postazioni per la radiotelecomunicazione, che si stanno ultimando,
la gestione sul territorio regionale di tratti di fibra ottica di
proprietà di altri soggetti in uso all'amministrazione regionale, i
servizi di connettività tramite sistema pubblico con
IP
e la
gestione dell'infrastruttura strategica. L'impegno è nel totale di
5 milioni di euro.
Per quanto riguarda la
Cittadinanza digitale
, questo si
riferisce: all'avvio delle attività concernenti i servizi di
conservazione digitale a norma, presso il polo archivistico
regionale e sulla base dell'esperienza dell'Emilia Romagna,
all'approvazione delle linee guide regionali concernente la
disciplina dell'
open data
, all'avvio delle analisi per
l'adeguamento del sistema contabile secondo il decreto 118 del
2011, al potenziamento dei servizi del
Data Wake House
regionale, con particolare riferimento alla predisposizione e alla
divulgazione del servizio del sistema statistico regionale, alla
realizzazione dei servizi atti a garantire il sistema telematico
fra i sistemi regionali e la Ragioneria generale dello Stato, allo
sviluppo del potenziamento del Sistema Informativo Lavoro, il SIL,
e messa in linea dei nuovi servizi.
Per quanto riguarda le competenze e l'inclusione digitale, il
focus è sulla precondizione rappresentata dalle competenze digitali
dei cittadini-impresa, lo sviluppo in rete della didattica nelle
scuole di formazione e la capacità dei soggetti pubblici di
ridefinire le modalità di approccio e relazione con partenariati e
comunità locali nella logica
Open Government
. Quindi la
gestione è prevista con un'evoluzione dei supporti e dei siti
portali dell'Amministrazione regionale e di tutte le altre. Per
quanto riguarda la criticità digitale, il superamento del famoso
digital divide
: l'economia della conoscenza, la creatività e
lo sviluppo di un ecosistema favorevole alle
start up
,
l'erogazione dei servizi di aggiornamento evoluzione del sistema
dello sportello unico, la definizione del percorso evolutivo (di
conseguenza dei sistemi SISPREG e SISPOR a supporto della nuova
programmazione: sono i sistemi di controllo previsti per i
finanziamenti), il proseguimento della collaborazione
interregionale sulle attività di manutenzione e sviluppo del
sistema Sigma Ter, finalizzato alla fruizione dei dati catastali.
L'impegno è di quasi un milione di euro.
Poi, intelligenza diffusa nella città e aree interne, che si
riferisce ai progetti
Smart City and Communities
: il
sostegno del
Social Innovation
ai servizi per l'infomobilità
e la qualità della vita (questo significa la messa in linea dei
sistemi di mediateca regionale), il mantenimento e lo sviluppo del
sistema informativo bibliotecario in tecnologia
open source
(quindi quello di cui in parte si parlava anche in questi giorni),
la prosecuzione della realizzazione del sistema di infomobilità con
l'attivazione dei punti di rilevamento del traffico sulle strade
regionali nei Comuni di Pont-Saint-Martin, Verrès, Châtillon,
Aymavilles e Villeneuve, il mantenimento dei sistemi di
prenotazione e acquisto biglietti per la fruizione delle visite dei
castelli e delle mostre. Quindi si va nella direzione più volte
auspicata anche in quest'aula, cioè di trovare un meccanismo più
celere, più efficace e soprattutto che dia la possibilità di avere
riscontri delle visite, quindi delle ricadute delle operazioni
relative all'utilizzo di queste strutture.
Per quanto riguarda la salute digitale, il focus è sulla
precondizione rappresentata dal fascicolo sanitario elettronico.
Con l'Assessore Fosson si sta seguendo questo tema molto delicato
che è riferito a un piano nazionale partito da tanto tempo, ma che
è abbastanza difficile nella sua concezione e nel suo adeguamento:
si tratta di mantenere e adeguare gli applicativi del sistema
informativo sanitario sull'anagrafe assistiti-mobilità, il discorso
interregionale, il discorso dei farmaci - quindi, la possibilità di
avere tutta una serie di economie e soprattutto di avere la
contezza di quello che succede all'interno delle singole strutture
- e il proseguimento della progettazione del fascicolo sanitario
elettronico da parte dell'azienda USL, con circa 900 mila euro. Ci
sono, poi, le spese di funzionamento per garantire la manutenzione,
i servizi di supporto, i servizi dell'applicativo, la gestione e la
manutenzione delle varie risorse delle tecnologie applicate.
Nell'insieme l'impegno di spesa è pari a circa 8 milioni di
euro.
Queste, a grandi linee, sono le articolazioni in cui ci
ritroviamo per quanto riguarda questo piano. Il piano in sé, poi,
sviluppa una serie di tematiche che sono sicuramente importanti,
come quella dell'analisi del contesto regionale, cioè di come e
dove siamo arrivati, di quello che è il contesto organizzativo, ma
nel contesto regionale la strategia in qualche modo dice che sarà
attuato nei singoli settori un turismo di qualità, motore di
sviluppo, una rete di imprese innovative, un'agricoltura
d'eccellenza custodia del territorio e una formazione dei giovani e
degli adulti. In particolare per le aziende si fa giustamente
riferimento alla situazione in cui oggi siamo: quello che viene
visto come un punto di attesa, proprio per lo sviluppo di queste
tecnologie che possano permettere di essere adeguatamente in grado
di collegarsi con il sistema che oggi fa rete, al di là delle varie
innovazioni in corso. Proprio sotto questo profilo c'è un'esigenza
di aumentare la quota delle imprese valdostane che utilizza i
servizi bancari e finanziari tramite internet, che oggi è ancora
molto modesto, da una parte per le difficoltà tecnologiche,
dall'altra per un adeguamento che è ancora lento. Si rileva, poi,
la propensione a ricercare informazioni sui mercati tramite la
rete, che è quello a cui tutti tendono e che oggi, per le ragioni
che ho appena detto, è ancora molto deficitario. Questi sono alcuni
degli aspetti che potranno essere migliorati con il nuovo piano
2014/2020.
Ecco, io ho sintetizzato, ma credo che l'allegato spieghi nella
sostanza le varie puntualizzazioni che questo piano declinerà
nell'ambito del programma che andrà visto e attuato negli anni a
venire, appunto dal 2014 al 2020. Grazie.
Presidente
- Per la discussione del punto 41 ci sono
richieste di intervento? Ha chiesto la parola il Consigliere
Gerandin nella facoltà.
Gerandin (UVP)
- Merci Président.
Presidente, lei è stato molto competente, direi molto
convincente nell'illustrazione, per cui non possiamo che
condividere la necessità di sviluppare il sistema informativo
regionale e quelle che sono le prospettive. Lei ha parlato di
analisi del contesto regionale, di sviluppo di tecnologie, di
sviluppo di rete: è veramente il nostro futuro, per cui non
possiamo non condividere questo importante percorso.
Nello stesso tempo lei nell'illustrazione ha forse omesso una
parte importante di questo piano - parlo delle pagine trenta e
trentuno - quella dei meccanismi di affidamento
in house
e
di controllo analogo. È un passo molto importante, perché noi
riteniamo che - d'altronde, lo scrivete voi in questo passaggio -
le modalità di affidamento e di controllo siano cose
importanti.
Breve premessa. A noi dispiace che questo piano 2014/2018 venga
approvato a fine 2014. Per cui il primo elemento di incongruità o,
quanto meno, di fatto poco coerente, è il fatto che un piano del
genere andava quanto meno approvato molto prima. Nel passaggio del
discorso sull'
in house
, passaggio che io ci terrei veramente
a leggere, perché sono solo le ultime righe di pagina trentuno, si
dice - almeno, così è scritto - sull'aspetto della rendicontazione:
"Negli ultimi anni tali aspetti si sono maggiormente chiariti, in
modo uniforme, nei manuali di gestione dei diversi programmi
cofinanziati dai fondi strutturali (FESR, ecc.) e le relative
modalità sono state applicate nei rapporti contrattuali tra le
strutture dell'Amministrazione e le società partecipate regionali".
Poi si dice, leggo precisamente quello che è scritto nel piano:
"Tali meccanismi si discostano dalle logiche contrattuali
normalmente applicate con la società partecipata IN.VA., basate su
tariffe giornaliere per figura professionale, approvate dalla
Giunta regionale". Mi riferisco chiaramente alla delibera di Giunta
regionale 303 del 5 febbraio 2010, perché è quella di riferimento
in questo momento. Dice anche: "...sarebbe pertanto opportuno
uniformare tali meccanismi valutando gli impatti dell'applicazione
delle regole utilizzate nell'ambito di progetti cofinanziati
comunitari. L'applicazione uniforme di tale modalità non
rappresenta soltanto una modifica di metodo, seppur importante, ma
rivoluziona i rapporti tra Regione e IN.VA., in quanto può
consentire: di esercitare il cosiddetto controllo analogo, non
solamente attraverso le modalità prescritte all'articolo 31 della
legge regionale n. 8 del 2013...", che sono molto sintetiche,
perché ti obbligano solo a alcuni passaggi riferiti ai bilanci, e
"di meglio coniugare gli obiettivi strategici di investimento e di
sviluppo richiesti...". Poi c'è la parte relativa agli obblighi
gestionali di efficienza, economicità dei servizi erogati, "di
semplificare il processo di valutazione delle proposte
tecnico/economiche..." e ultimo passaggio che io ritengo
assolutamente importante, "di agevolare IN.VA. nel processo di
allocazione delle proprie risorse".
Ora, perché dico questo? Perché con questo ritardo
nell'applicazione a oggi noi abbiamo visto una sequela infinita di
deliberazioni di Giunta e di provvedimenti dirigenziali che
affidavano per il 2014 ad IN.VA., in attesa dell'approvazione del
piano, con le modalità di compenso a giornata! L'esatto contrario
di quello che si scrive sul piano! Ma è così, è assolutamente così!
Se vuole le faccio l'elenco, ma non voglio, perché fanno tutti
riferimento alla delibera 303, dove l'unico riferimento è il costo
giornaliero. Ora io dico: se si vuole approvare un piano con questi
indirizzi - bontà vuole che parliamo di una delibera di Giunta del
2010 -, se c'era la volontà di voltar pagina, era sufficiente
modificare la 303. Questo sarebbe stato un segnale importante da
parte nostra, nel senso che avremmo evitato di scrivere delle linee
guide o quant'altro che poi sono in antitesi totale coi
provvedimenti. Ora io chiedo: c'è la volontà di rivedere questi
provvedimenti? C'è la volontà già per il 2014 di tener fede a
quanto previsto nel piano, vale a dire rendicontazioni ad ore e non
a giornata? Primo quesito.
Secondo quesito. Lei ha parlato di impegni finanziari relativi
anche alla copertura 2014. A noi risulta che nei provvedimenti che
sono stati adottati sino ad oggi c'è garantita la copertura
finanziaria per il primo semestre. Il secondo semestre come
pensiamo di chiuderlo? Anche perché, sulla base di queste
comunicazioni IN.VA. scrive alla Regione: "tutto ciò premesso,
IN.VA., qualora non ricevesse con congruo anticipo la comunicazione
di rifinanziamento della convenzione anche per il secondo semestre,
si troverà costretta all'emissione di una fattura aggiuntiva a
saldo delle prestazioni erogate nel primo semestre per un importo
pari al 20 percento del valore della convenzione stipulata, ciò al
fine di garantire l'equilibrio costi e ricavi della convenzione".
Noi viviamo in questo momento in cui è la società
in house
a
dettare le regole all'Amministrazione.
Ci sono altri passaggi assolutamente interessanti per capire che
c'è questo buio, legato agli affidamenti e alle rendicontazioni. A
seguito di osservazioni fatte su una proposta economica di IN.VA.,
nella quale chi ha valutato la congruità economica scriveva a
IN.VA.: scusa, ma devi rivedere l'importo. Beh, IN.VA. comunicava
subito di non essere disposta a rivedere l'importo da fatturare.
Dopo un incontro veniva rimodificata la proposta tecnico-economica,
mantenendo gli stessi servizi, mantenendo lo stesso monte giornate,
ma dicendo che, eccezionalmente per il solo 2014, si accetta di
cambiare l'importo relativo alla manutenzione ordinaria a canone da
511 mila euro a 488 mila, riaffermando nel contempo che il valore
inizialmente previsto non potrà subire riduzioni nel 2015. Per cui
siamo di fronte a un soggetto che dice: scusa, va bene, ma gli
importi e gli affidamenti li decido io! Non solo: ti dico già che
nel 2015 questo sarà quanto mi pagherai!
Presidente, noi siamo veramente qui a denunciare che non c'è
coerenza tra quanto si scrive e quelli che poi sono i comportamenti
effettivi, gli atti, le delibere. Non si può venirci a chiedere di
votare un provvedimento del genere, quando poi sappiamo già a
priori che non c'è un comportamento coerente. Non solo: è un
comportamento totalmente contrario a quello che dovrebbe essere il
rapporto tra un'Amministrazione pubblica e una società
in
house
. Io non so se, quando fate queste rendicontazioni al
Fondo Europeo, dite che il rapporto è di sudditanza, come succede
in questo caso con la partecipata. Ma attenzione: fate il male
anche della partecipata, anche della società in house! Perché non
gli date certezze, perché non ha un riferimento certo! La legate a
contrattazioni che - con tutto il rispetto - sembrano più legate a
quelle che erano le nostre vecchie fiere di vecchia memoria, che
non a un rapporto tra pubblica amministrazione e società in house.
Ora, sinceramente, questo ci impedisce di votare un provvedimento
che noi abbiamo condiviso nei principi, nei valori, negli
obiettivi, ma non possiamo - non possiamo! - votare un documento
del genere, in cui si dice tutto e il contrario di tutto.
Presidente
- Ha chiesto la parola il Consigliere Donzel,
ne ha la facoltà.
Donzel (PD-SIN.VDA) -
Grazie Presidente.
L'impostazione di questi documenti, come ahimè avviene in
maniera un po' troppo spesso rituale, è quella di dover assolvere a
compiti burocratici. Naturalmente all'interno di questi compiti
burocratici tutta la parte che riguarda i principi e che è dettata
anche da una normativa europea, nazionale e a un modo di procedere
ormai riconosciuto universalmente, non può che trovare ampio
consenso: promuovere e sostenere lo sviluppo della società
dell'informazione, favorire il processo di innovazione
organizzativa, sviluppare, modernizzare, diffondere gli strumenti.
Tutte queste cose sono naturalmente affermazioni di principio che
non possono che trovare il più ampio consenso. È invece nella parte
cosiddetta applicativa concreta che bisogna spostare la nostra
riflessione.
Intanto, una questione che avevo posto già da tempo anche in
Commissione, nonostante io non faccia parte della Commissione
competente, è lo scostamento fortissimo che c'è all'interno di una
cifra molto importante: parliamo di un piano da 150 milioni, quindi
un piano dai numeri pesantissimi. Se noi andiamo a vedere, lo
scostamento lo troviamo subito sul fatto che la spesa corrente è
nettamente superiore alla spesa per investimenti. Già questo è un
dato su cui io, in vista dell'approvazione del piano, non soltanto
quest'anno e in questa sede, ho chiesto di avere maggiori
chiarimenti, perché mettere oggi a disposizione delle risorse così
importanti e vedere che comunque e sempre il meccanismo della spesa
corrente prevale e prevarica su quello della spesa per
investimento, è una cosa che mi lascia molto perplesso.
Naturalmente esistono poi delle spese correnti che sono finalizzate
a far funzionare spese di investimento, quindi non voglio
banalizzare la cosa. Però è evidente che ci sono degli anni nel
programma in cui praticamente la spesa per investimento è un po'
come una macchina che devo continuare a mantenere e, invece, lo
sforzo maggiore dovrebbe essere nel salto di qualità.
Presidente, naturalmente questo piano è redatto da persone
preparate, da tecnici e quant'altro, e lei ovviamente fa parte di
questa equipe, sovraintende politicamente la stesura, per cui
capisco che certe affermazioni probabilmente non le appartengono
come stile, perché mi sembra un po' troppo roboante dire: questa
Valle d'Aosta in cui ha saputo svolgere un ruolo di pioniere;
l'azione pubblica in favore della disposizione di dispositivi
digitali e dell'alfabetizzazione informatica è stata un'azione
prorompente. Vorrei, invece, affidarmi un po' al suo senso pratico
e farle capire cosa succede in questa Valle d'Aosta in cui, dalla
sera alla mattina, delle famiglie si sentono dire: ah, ma ormai noi
non scriviamo più i voti dei vostri alunni su un quaderno, su un
pezzo di carta, ve li dovete andare a leggere sul computer a casa!
Dalla sera alla mattina e ci sono famiglie che non hanno neanche il
computer a casa.
Io vorrei che questa estensione, questi programmi fossero veri,
fossero reali, fossero calati nella nostra realtà. Certo, le scuole
valdostane si stanno digitalizzando, c'è un percorso che va in una
certa direzione, ma magari qualcuna per la distrazione di una
segreteria o di un dirigente rimane bloccata per una settimana, per
cui si segnano le assenze sulla mano, in attesa che si riesca a
trovare la soluzione; ma questo fa parte di un percorso, non è
questo il punto. È come lo stiamo affrontando e se lo caliamo
veramente nella realtà!
Altro esempio fondamentale che qui è contenuto e che a me
interessa molto: la questione dello sviluppo economico e quindi del
turismo. Il piano chiaramente calibra anche su questa voce
fondamentale per noi, il programma di digitalizzazione. Quello che
sta emergendo dai primi dati, poi ovviamente io non ho a
disposizione gli uffici che ha l'Assessorato al turismo, è che un
pezzo di turismo che ha sofferto molto in Valle d'Aosta è proprio
quello delle famiglie, che magari affittavano un appartamento,
affittavano una casa: è lì che si sta svuotando, ma proprio perché
è lì che non siamo in grado di connetterci. Non sono gli alberghi
che non sono collegati con i
booking.com
, ma è proprio il
turismo casalingo, quella cosa che però costituiva un volano della
nostra economia, è lì che c'è questo scarto. Oggi qualcuno ha detto
che è meglio mangiare che leggere: io dico che, se non si sa
leggere, diventa difficile mangiare! L'informatica è oggi lo
strumento che noi forniamo alle nostre famiglie per lavorare, per
poter mangiare, perché nessuno dà più il mangiare dall'alto.
Bisogna avere lo strumento: se una volta era la zappa, oggi può
essere un computer e su questo secondo me va fatta una riflessione
forte, in Valle d'Aosta, di come fornire questi strumenti. Mi
interessa molto l'aspetto, per esempio, dell'informatica nel mondo
agricolo, nel mondo rurale, perché ormai - da tempo io lo dico -
parliamo di imprese, e quindi sempre di più bisogna andare in
quella direzione.
Di certo non voteremo contro questo provvedimento e ci
asterremo, ma una delle ragioni che mi hanno portato alla
riflessione con il gruppo su questo punto, è quest'enorme sforzo
che l'Amministrazione fa di evolversi, perché poi significa anche
dare tempestivamente servizi ai cittadini. Arriviamo persino, ne ha
parlato Lei, a servizi sanitari erogati attraverso il sistema
informatico, quindi cose importanti in cui, in questa evoluzione,
non mi è chiaro come si riorganizza la macchina regionale, come
cambia la macchina regionale di fronte a imponenti investimenti per
informatizzare, per dare risposte più energiche, più puntuali.
Intendiamoci, questo non è il vecchio pensiero del "se metto un
computer tolgo un uomo": se metto un computer, magari ne metto
anche due di persone, ma è chiaro che l'attività che faceva prima
il dipendente regionale è diversa, cambia completamente. Vorrei
quindi che mi fosse rappresentata meglio, non avendone avuto in
questo momento contezza, come si riorganizza tutto l'apparato
regionale in funzione di una capacità di erogare servizi, senza
avere magari più un
front office
come c'era prima, ma avendo
magari bisogno di un nuovo tipo di
front
office
. Come
si ripensa la macchina burocratica, di fronte a principi che tutti,
ripeto, possiamo assolutamente condividere? La necessità di una
Regione che si informatizza di più, vuol dire che è una Regione che
è più capace di produrre, ma è nella fase della traduzione concreta
che io in questi anni ho visto degli intoppi enormi: ho visto delle
cose che vanno avanti, lasciando magari indietro chi è più in
difficoltà.
Quando si parla di alfabetizzazione, noi vediamo che le nuove
generazioni sono già dentro questo mondo molto di più di quanto non
lo siamo noi, ma mi fa specie che una Regione che è stata così
attenta negli anni a fornire tutti gli strumenti... Abbiamo pagato
e paghiamo ai nostri ragazzi la gomma, il temperino, l'astuccio;
interveniamo economicamente a sostenere le famiglie ed è giusto
farlo. Io trovo che bisogna affrontare meglio la questione
dell'informatica nelle scuole, che naturalmente purtroppo è tra i
settori che evolvono a una velocità incredibile. Una volta, quando
vidi inaugurare in una scuola la piccola aula informatica,
costruita quasi dalla buona volontà degli insegnanti (mi ricordo
che quello fu un episodio incredibile), c'erano quattro ragazzi
intorno a un computer per ogni classe, poiché non avevamo il numero
sufficiente. Adesso abbiamo le aule di informatica, però siamo
passati di colpo al fatto che ogni alunno ha già un
tablet
,
ha già... Quindi è anche un campo dove è difficile investire,
perché gli investimenti sono scavalcati nel tempo.
Ripeto: bisogna che su queste cose ci sia la massima attenzione,
perché qualcuno non rimanga indietro. Quando si coinvolge l'alunno
a scuola, lui sì ce la fa, ma non si tiene conto che nel retroterra
culturale ci possono essere famiglie che magari non sono in grado
di usare determinati strumenti: forse chi immagina di usarli deve
avere quell'attimo di attenzione verso queste persone. L'abbiamo
detto più volte anche per i servizi erogati agli anziani: ai tempi
in cui lavoravo nel sindacato, lo sforzo era di fare una formazione
agli anziani, anche attraverso le strutture sindacali, perché
potessero utilizzare questi sistemi tecnologici, non dando sempre
tutto per scontato, perché non tutti hanno il nipote o il familiare
a casa che ti aiuta. Quindi, se da parte nostra c'è una prospettiva
positiva per l'enorme sforzo economico che si fa nella direzione
del sistema informativo regionale, rimangono perplessità
sull'applicazione concreta e sul calare poi nella concreta realtà
queste cose, che si fanno anche leggere facilmente, ma che hanno
poi la caratteristica tipica dei nostri bilanci, cioè con una parte
corrente gigantesca e poi la parte per investimenti che è sempre
quella che deve affannarsi dietro. Dobbiamo proprio anche un po'
ripensare e applicare meglio queste risorse enormi che abbiamo a
disposizione.
Presidente
- Siamo sempre in discussione generale. Ha
chiesto la parola il Consigliere Chatrian, ne ha la facoltà.
Chatrian (ALPE)
- Grazie Presidente.
Qualche considerazione. Devo dire che purtroppo questo piano
pluriennale 2014-2018, dal punto di vista politico, ha avuto un
bruttissimo percorso, perché abbiamo audito il Presidente Rollandin
il 17 febbraio di quest'anno e ci ha presentato dal punto di vista
generale le macro linee, le macro strategie. Poi la II Commissione
ha iniziato il suo percorso interno, per avere tutte le
informazioni, soprattutto per entrare nel merito di questo piano
strategico. I miei colleghi mi hanno anticipato: un piano
strategico che ha meno risorse ed è inutile continuare a ribadire
questo concetto. L'obiettivo
in primis
di questo piano
strategico era ed è quello di trovare delle soluzioni con meno
risorse, per dare delle risposte puntuali a un modello Valle
d'Aosta. Qualche settimana dopo abbiamo audito come Commissione chi
si occupa all'interno dell'Amministrazione di questo dossier, il
segretario generale Malfa coi suoi collaboratori.
Faccio qualche passo indietro. C'è stata una scelta, anche dal
punto di vista politico, di azzerare un dipartimento all'interno
dell'Amministrazione regionale: è stata una scelta. Dico questo
perché il Segretario generale ha fatto il 10 di marzo un passaggio,
a mio avviso importante, che vorrei riprendere: "per chiosare, non
stiamo più destinando fondi a software che gestiscono procedimenti
di erogazione che ormai non sono più finanziati - questo la dice
lunga: non abbiamo più certe risorse - ma stiamo destinando fondi
per modernizzare la Pubblica Amministrazione regionale, al fine di
renderla rispondente alle innovazioni enormi che vengono dal
livello nazionale ed europeo"; questo è un macro obiettivo che
tutti possiamo, penso, condividere. Poi c'è un passaggio in più, a
mio avviso importante: "per il periodo 2014-2015-2016, troverete in
questo momento soltanto le risorse regionali - dal punto di vista
economico - e non ancora quelle europee e nazionali, perché non
abbiamo ancora avuto quei soldi e continuiamo a presentare la
richiesta di finanziamento, e confidiamo che sarà approvata
subito". Questo ce lo diceva il Segretario generale
dell'Amministrazione regionale il 10 di marzo: questo piano
dev'essere approvato subito, perché dobbiamo essere rapidi a fare
le richieste.
Mi sembra che i due colleghi che mi hanno preceduto hanno già
denunciato il fatto che la maggioranza - mi scusi Presidente -
quanto meno in Commissione, ha dormito sonni tranquilli su questo
dossier! Talmente tranquilli che una volta in Commissione, se non
ci fosse stata la minoranza, saltava persino una riunione. E siamo
andati oltre, colleghi, perché nel momento in cui il Presidente La
Torre ha voluto approvare questo documento importante, a nostro
avviso, non abbiamo neanche terminato i lavori della Commissione,
nel senso che la commissione si era organizzata per sentire i
colossi che utilizzano hardware, software, maestranze e non solo
delle nostre società partecipate e che non hanno mai fatto nessuna
richiesta alla nostra società IN.VA. per conoscere lo stato
dell'arte; ci sembrava naturale avere delle informazioni per poter
affrontare oggi in aula in maniera, io dico, dignitosa questo
dossier. Come dire, La Torre ci ha presentato questo documento
dicendoci: ascoltate, non possiamo dare corso e gambe alle
richieste che avete fatto, che oltretutto avevamo tutti condiviso
in Commissione, ma dobbiamo portare questo documento in aula,
quindi noi responsabili di maggioranza dobbiamo votarlo, perché
altrimenti i tempi sono troppo lunghi. Quindi, tutta una serie di
informazioni che noi volevamo conoscere, sapere nel merito, non
abbiamo potuto averle. Le ricordo, Presidente Rollandin, che si
tratta d'informazioni che oltretutto la II Commissione, a nome del
Presidente, ha richiesto a diverse società partecipate e diverse
società non ci hanno neanche risposto. Non si sono neanche degnati
di risponderci, per dire quanto meno: noi con la società IN.VA. non
abbiamo nessun tipo di collegamento, la società IN.VA. non ha mai
chiesto nessun tipo di preventivo o di collaborazione a questa
società.
Non è possibile che un piano di questa portata rimanga in
Commissione consiliare sette mesi! Penso che non si possa, dal
punto di vista politico, aspettare così tanto ed essere così
superficiali. Ma al di là di quello, sempre a marzo siamo riusciti
quantomeno ad audire i vertici della nostra società partecipata
principale, IN.VA. Il presidente Rusci, nel relazionarci per la
prima volta le loro valutazioni su questo piano, il 17 marzo ci
disse questo: "il progetto regionale è ambizioso e sfidante,
soprattutto in un momento finanziariamente difficile. Ci vedrà come
soggetto portante del comitato strategico per l'attuazione
dell'agenda digitale in Valle d'Aosta. Mi preme dire, però, che il
piano è stato redatto esclusivamente dall'Amministrazione regionale
e ci ha visti coinvolti in una fase solo di lettura... - questa è
la nostra società partecipata
in house
che in Valle d'Aosta
si occupa praticamente esclusivamente di informatica - ...anche da
parte nostra una serie di suggerimenti, soprattutto di carattere
tecnico, che mi sembra che siano stati recepiti. Certo speravamo in
un pluriennale più ricco, da un punto di vista economico. La nostra
visione che è più aziendalistica ci fa evidenziare che le cifre qui
esposte sono, a nostro avviso, un po' sottostimate - questo il
presidente della società - specialmente sul lato investimenti
-sembra di riprendere l'intervento di altri colleghi -, perché a
minori investimenti del piano corrispondono minori possibilità di
lavoro per noi"; ovviamente parlava a nome della società IN.VA. Per
chi non la conosce, è una società che comunque ha 239 dipendenti a
tempo indeterminato e che quindi o si cerca lavoro o trova delle
soluzioni alternative oppure c'è qualcuno che le dà copertura,
altrimenti immagino - come la prossima settimana discuteremo del
bilancio della Casa da gioco in perdita pesante - che fra qualche
mese discuteremo sulle perdite di questa società. Poi sempre il
presidente ci dice, sollecitato da noi Consiglieri di opposizione:
"debbo dire che ce lo stiamo cercando un po' il lavoro. Abbiamo
aperto un canale importante con le partecipate CVA e Casinò, con
anche il serio obiettivo di mantenere il lavoro in Valle, facendo
sistema e senza dimenticare i dieci decimi". Ottima, come idea,
ottima! Tanto è vero che la nostra Commissione non ha neanche avuto
l'onore e la possibilità di discutere con il Signor Frigerio, in
quanto amministratore unico, con i vertici di CVA, perché non si
sono presentati, e con tutti quelli degli impianti a fune e non
solo. Questo per dire come si affrontano dossier di tale
importanza, Presidente Rollandin, nelle sedi delle Commissioni. Non
essendo al Governo, noi non sappiamo come voi avete affrontato e
come avete redatto nel merito questo piano pluriennale
2014-2018.
Altre riflessioni. "Tuttavia la previsione budgettaria per il
2014 - è sempre il presidente di IN.VA. - sbilancia comunque di 1
milione 100 mila euro, e questo nonostante non si spenda un euro in
più di quello che serve, vedasi per esempio la voce incarichi e
consulenze. In conclusione, ci permettiamo di chiedere alle forze
politiche sostegno affinché la spesa informatica sia orientata
prioritariamente su IN.VA. e sulle 239 risorse, quindi più lavoro e
più lavoro che resti in Valle". Considerazioni che si possono in
parte condividere, in parte no. Noi abbiamo fatto delle domande
puntuali ai dirigenti di IN.VA., perché se c'è una società
in
house
e ci sono delle società partecipate e controllate che
hanno bisogno di collaborazione su questi argomenti, la domanda, io
penso, normale per un amministratore è: c'è stata una indicazione?
C'è stato almeno un suggerimento? Le nostre società possono
chiedere quanto meno i preventivi alla società IN.VA., per poter
utilizzare, come dice il direttore Zanella, il
know-how
della nostra società? E vi leggo qualche riflessione che ci ha
fatto il dottor Zanella: "in realtà ho cominciato già quattro anni
fa ad andare a trovare i due soggetti, prima richiamati, della
società CVA e Casinò, ponendomi nella stessa maniera in cui ci
stiamo ponendo oggi, però non ho poi raccolto quello che speravo. -
cioè non c'è trippa! Nel senso che IN.VA. non doveva o non poteva
lavorare con CVA e con la Casa da gioco - Poi ho raccolto quello
che speravo... - cioè, il nostro coinvolgimento - La stessa cosa la
feci a suo tempo nelle società Finaosta, quando però il mondo delle
società degli impianti a fune era un mondo ancora distribuito...
oggi col raggruppamento, forse perché è più facile - perché queste
erano domande puntuali, che noi avevamo fatto al dottor Zanella -
ma in realtà è ancora un po' soffocato. - parlando di IN.VA.. - Il
principale
asset
della società - secondo me questo passaggio
è importante - è il capitale umano, cioè è un'azienda che fa
servizi e ha il suo know-how nella persona. Se io prendo il
bilancio, la situazione patrimoniale di IN.VA. avrò delle licenze,
dell'hardware, ma l'
asset
principale è il capitale umano che
teniamo costantemente aggiornato, per cui spendiamo parecchi soldi
nella formazione, perché ci crediamo".
Ecco, questi sono dei contributi all'aula e ai colleghi. Noi
pensiamo che forse sia il momento che ci si parli, ci si confronti
e che anche i vertici di queste aziende - tra pochi mesi
discuteremo probabilmente delle perdite di esercizio di queste
aziende - possano quantomeno mettere a disposizione il proprio
know-how innanzitutto per le altre società partecipate: potrebbe
essere una piccola proposta; queste sono dichiarazioni della
dirigenza di IN.VA., non del sottoscritto o di altri.
Un altro passaggio a mio avviso di rilievo, cito sempre il
direttore: "provo ad affievolire la cosa, perché sembrerebbe che
non ci vogliano. Dico sempre che i nostri clienti - dice il dottor
Zanella - ci devono scegliere consapevolmente, non perché siamo una
in house
. Soltanto quando un cliente ti sceglie
consapevolmente ti rimane fedele il più a lungo possibile: hai
fatto un buon mestiere". Ottima come considerazione, ma magari se
si creano anche dei canali per poter partecipare a delle procedure
negoziate o a delle gare, io penso che alla fine creiamo le
condizioni: uno per mantenere una società in house; due per
mantenere i posti di lavoro; tre, se il
know-how
è veramente
interessante e valorizzato, valorizziamolo tutti insieme e
cerchiamo di rispondere.
Ho fatto queste piccole considerazioni, perché l'impianto e
l'architettura il confezionamento del piano pluriennale 2014-2018
si possono nel suo insieme condividere, ma nel merito ci sembra che
ci sia una superficialità totale, che non ci sia una strategia di
fondo, che non ci sia quanto meno la voglia di utilizzare al meglio
tutto quello che abbiamo e soprattutto, come dicevo prima, la
società
in house
che si occupa principalmente di questo
dossier. Io penso che un po' di responsabilità anche dal punto di
vista politico ci sia e quanto meno ci sia la possibilità di
partire da subito, dal mese di ottobre, creando questa filiera,
queste condizioni che a oggi non ci sono.
Faccio un altro esempio, anche se le perdite di esercizio sono
sempre più alte: Vallée d'Aoste Structure. Ma vi sembra normale che
Vallée d'Aoste Structure non chieda neanche dei preventivi per
quanto riguarda il
know-how
della nostra società IN.VA. e
delle proposte che può fare la nostra società in house, dato che si
occupa del patrimonio immobiliare, che si occupa comunque di
gestione? Non lo so, vi sembra normale? Vi sembra normale che la
Casa da gioco non chieda un preventivo ad IN.VA.? Vi sembra normale
che CVA - ieri ne abbiamo parlato diverse volte in quest'aula - dia
quasi nulla? Nulla, nulla alla nostra società IN.VA.! E il
presidente di questa società che voi avete nominato viene a dirci:
cari ragazzi, cari politici, pensate anche un po' a noi, perché
probabilmente vi porteremo conti in rosso nel giro di pochi mesi. E
ci mettete otto mesi per arrivare in aula a discutere di questo
piano triennale, senza avere, collega La Torre, neanche le minime
informazioni per poter discutere. Noi chiediamo quanto meno la
possibilità di poter avere quelle pari informazioni per poter
affrontare un documento di tale importanza, di tale impatto. Ma
penso che di fondo ci sia veramente non so se una volontà, non so
se è voluto, se c'è dell'incapacità, se c'è della non strategia o
se, invece, c'è solo superficialità. Penso che sia compito nostro,
invece, creare delle condizioni per utilizzare al meglio la nostra
società
in house
. Grazie.
Presidente -
La parola al Consigliere Cognetta, ne ha la
facoltà.
Cognetta (M5S)
- Grazie, Presidente.
Anche noi come Movimento Cinque Stelle annunciamo l'astensione
su questo provvedimento. Si è parlato tantissimo in Commissione,
abbiamo cominciando a parlarne a febbraio di quest'anno, quindi è
stato un iter piuttosto lungo, che si è interrotto per questioni
che conosciamo, ma non solo per quello. Io personalmente mi sento
molto coinvolto rispetto a questo argomento, perché come sapete ho
un'esperienza pluridecennale nel settore.
Quello che ho evidenziato, al di là della questione economica
che già hanno giustamente illustrato i miei colleghi, è la carenza
da un punto di vista di servizio al cittadino. Quasi tutte le
azioni che ci sono qui dentro sono rivolte esclusivamente a noi
stessi, alla nostra amministrazione e non permettono di fatto uno
sviluppo reale delle tecnologie sul territorio, che dovrebbero
essere poi la spina dorsale per lo sviluppo di qualsiasi
territorio, oggi come oggi. Noi - quando dico noi, intendo noi come
amministrazione - da quello che ho capito, abbiamo spostato su
questo piano cose che avremmo dovuto fare direttamente come
amministrazione. Abbiamo utilizzato dei fondi europei: ben vengano,
però dovrebbero essere sviluppo, non dovrebbero essere
semplicemente ottimizzazione dei servizi interni
all'amministrazione.
Ho fatto delle domande precise a chi è venuto in Commissione.
Ricordo che ho fatto un esempio specifico rispetto alla
prenotazione degli alberghi che avviene sul nostro sito, se
conoscevano il programma di gestione che viene fatto sul turismo.
Mi ha detto che loro hanno le competenze per farlo, ma non viene
fatto da loro, e questo è un esempio banale. Ho fatto altre
richieste rispetto al programma di gestione dei fondi comunitari
SISFOR, che è fatto da loro e che ha un costo che è quattro volte
rispetto a quello che ha in Piemonte: noi abbiamo speso circa 1
milione e 200 mila euro, in Piemonte hanno speso circa 300 mila
euro. Mi sono state date risposte politiche, mi è stato detto che
sono state scelte fatte in passato, scelte che non ci competevano,
scelte che abbiamo ereditato, va beh!
Abbiamo ereditato 250 dipendenti o 239, quanti sono, abbiamo
ereditato questa situazione: va bene, non importa! Però, se non ci
diamo una mossa e una sveglia, se non cominciamo a mettere mano
effettivamente all'interno dei problemi tecnici e soprattutto
sull'informatica! Voglio dire: non toccare l'informatica oggi è
tagliarsi le gambe completamente per qualsiasi sviluppo futuro. Non
serve mantenere i posti di lavoro e basta, non serve spendere per
fare il
data center
centrale di tutti quanti i server della
Regione, se poi questo non si traduce in qualcosa verso il
cittadino. Va beh, abbiamo risolto il problema tecnico nostro e chi
se ne frega, detto fra di noi, perché spendiamo 80 milioni di euro,
mica spendiamo due soldi! Questa soluzione ricorda molto, scusi il
paragone, ma ricorda molto la questione dei bimodali: si cerca una
soluzione che è una toppa, per cercare di mantenere in piedi una
certa funzione tecnica, oppure semplicemente per mantenere in piedi
un carrozzone e poi, però, il vero problema non lo si affronta,
quindi tra un po' ci ritroveremo sempre nella stessa
situazione.
Avere un'infrastruttura digitale funzionante, avere dei servizi
al cittadino attivi, crea sviluppo, crea economia! Io ve lo devo
raccontare? Gli esempi in giro in Italia, ma soprattutto fuori, ce
ne sono quanti ne vogliamo. Il fatto che si faccia
VdA
Broadbusiness
va bene, però diciamoci la verità: VdA
Broadbusiness è un problema tecnico che sopperisce sostanzialmente
ad una mancanza territoriale; non avendo una rete ad alta velocità
distribuita, l'abbiamo dovuta fare con il Fondo europeo e poi farla
gestire, diciamo così, in appalto da qualcuno che speriamo, bontà
sua, ce la faccia gestire in maniera corretta. La posa dei cavi in
fibra ottica (mi viene l'esempio di TELCHA), perché non l'abbiamo
concordata insieme alla posa delle tubazioni in città? Poteva
essere una cosa semplice, gestibile! Oppure tra un po' rifacciamo
gli scavi e rimettiamo giù il filo, tanto per divertirci ancora un
po'? Vi racconto solo degli esempi banali e non voglio entrare nel
tecnico, perché mi rendo conto che l'argomento può essere ostico
per qualcuno.
Questo documento risolve i problemi economici di IN.VA., nel
senso che paga le spese correnti per qualche tempo, ma non risolve
e non dà sviluppo per la Valle d'Aosta, se non in piccolissima
parte. È stato addirittura detto da parte di uno dei dirigenti, non
ricordo esattamente il nome, che loro fanno delle azioni, ma manca
la comunicazione verso il cittadino delle azioni che vengono fatte,
cioè: noi facciamo delle cose, però poi i cittadini non lo sanno.
Allora è come non farle! Tecnicamente se tu fai una cosa, ma poi
non viene utilizzata, fai prima a non farla! Questo è un altro
degli aspetti negativi di questo piano e soprattutto non c'è
interazione. Noi dovremmo sviluppare finalmente un po'
d'interazione, un po' di collegamento tra chi c'è fuori e chi è qui
che deve lavorare. Io vedo gli strumenti che abbiamo come Consiglio
regionale: abbiamo la posta elettronica; va beh, meno male!
Spendiamo una valanga di soldi rispetto allo strumento, ma abbiamo
solo la posta elettronica e nient'altro!
Noi, come ho detto, ci asterremo per questioni anche politiche e
questo piano andava sicuramente fatto... Grazie.
Presidente
- Grazie. Ci sono altre richieste di
intervento? Chiudo la discussione. La parola al Presidente
Rollandin per la replica.
Rollandin (UV)
- Grazie Presidente.
Credo che gli interventi dei colleghi siano stati sicuramente
puntuali e molto pertinenti nei confronti di un piano che, devo
ammettere, arriva sicuramente in ritardo: si è iniziato, come è
stato ricordato, a febbraio e siamo a fine settembre, questo per
una serie di ragioni che conosciamo. Però, credo che nel merito sia
giusto dare alcune risposte a quelle che sono state delle
osservazioni puntuali.
Io non vorrei che la lettura fosse che questo piano è funzionale
allo sviluppo o al mantenimento di IN.VA. Questo piano è funzionale
a dare delle risposte sulle sei tematiche che sono state ricordate,
che non sono solo per l'Amministrazione regionale! Queste tematiche
riguardano le imprese, riguardano tutti i settori, riguardano i
cittadini e riguardano anche le amministrazioni.
Nell'infrastrutturazione digitale, sicuramente c'è anche quello
che il collega Cognetta correttamente ricordava. C'è stato qui uno
sforzo per cercare di avere un'infrastrutturazione, che già fruisce
di fondi europei. È stato riconosciuto: la Valle d'Aosta è una
delle poche regioni che ha avuto questo fondo prima ancora di
questo piano, per arrivare ad avere un'infrastrutturazione su cui
poi avere la possibilità di far viaggiare, con una velocità che sia
confacente, tutte le informazioni e tutte le esigenze dei vari
settori. Il settore turistico: ci sentiamo dire che non riusciamo
ad essere connessi nelle singole zone, che uno dei deficit è legato
a questo campo, che tanta gente si lamenta di questo; per dare
queste risposte è necessaria sicuramente
un'infrastrutturazione!
Devo dire che con correttezza i colleghi hanno tutti
riconosciuto che il piano fissa degli obiettivi condivisibili. Il
problema è che a oggi ci sono sicuramente delle deficienze che
devono essere, in qualche modo, corrette, che devono essere
riviste. Il collega Gerandin, all'inizio, ha fatto presente un
aspetto che è riferito al rapporto tra IN.VA. e la Regione:
sicuramente questo va corretto e possiamo rivedere il discorso ore
o giornata. Nella sostanza dovrebbe esserci un rapporto, perché la
giornata voleva dire un tot di ore, ma se questo può essere rivisto
io non ho problemi a ragionare su questa tematica, in modo da
evitare che ci sia un'idea di sudditanza del committente rispetto
all'IN.VA., la quale, essendo società
in
house
,
lavora sostanzialmente per la Regione e per gli enti che in esso si
riconoscono.
Vorrei dire che forse non si è sufficientemente fatto attenzione
a cosa è una società in house. La società in house lavora per chi è
socio, ma le partecipate non sono soci di IN.VA., quindi se
vogliono entrare - lo dico perché è uno dei rapporti che noi
abbiamo cercato di far passare adesso - il passo è proprio quello
di entrare nella società.
Io vorrei che qualcuno di voi andasse a rileggere le discussioni
su IN.VA. fatte in quest'aula, nelle quali si diceva che non deve
essere una società pubblica che va a togliere il fiato, a togliere
il respiro a tutte le altre iniziative private che ci sono; non
l'ho detto io questo, ma è stato detto in quest'aula, poi andate a
rivedere i verbali. Qui diciamo - e io condivido - che le
partecipate possono e diciamo anche dovrebbero, ma nella loro
autonomia, perché uno nella sua autonomia può dire: scusami, questo
prodotto so che l'hanno già fatto lì e io invece di fare
riferimento a IN.VA. vado direttamente e chiedo ad un altro. Quello
che diceva Chatrian è giusto: chiedo anche a IN.VA., ma per
chiedere devo aderire. Oggi quel passaggio non c'è e l'abbiamo
detto alle due che sono citate (Casinò e...), le quali possono
chiaramente far parte e prendere, come hanno fatto i Comuni,
un'azione! Ecco, questo è auspicabile. Noi, quindi, condividiamo
questo passaggio e faremo il possibile perché ci sia un'azione in
tal senso, che aiuti a dare la possibilità di avere con IN.VA.
questo rapporto in quanto società in house. Però, quello che volevo
dire è che non è automatico, perché sennò...
(voci fuori microfono)
...sì, possiamo dire che questa operazione noi possiamo
suggerirla, ma nella loro autonomia le varie società possono
aderire o no. Faccio l'esempio della CVA: aveva ereditato tutti i
sistemi dall'Enel e non poteva immediatamente dire io rivoluziono
tutto! Progressivamente sta cercando di rendersi autonoma e aveva
già collaborato per la puntualizzazione dei sistemi che potevano
essere adottati. Credo che in questo senso, con la logica della
gradualità, ci può essere anche questo passaggio che noi
auspichiamo, quindi su questo siamo sicuramente in linea.
Per quanto riguarda le altre osservazioni che sono state fatte,
il collega Cognetta diceva giustamente che avere un
data
center
centrale può essere un'ottima idea, ma non è nella
logica del piano di risolvere questi problemi. Quella è
un'organizzazione che può essere utile, ma non dà una risposta al
cittadino, come lei diceva. Però, lo voglio risottolineare e a lei
sicuramente non è sfuggito, c'è ad esempio il problema della salute
digitale che va nella logica di dare risposte al cittadino, così
come la cittadinanza digitale e l'inclusione digitale vanno nella
logica di non escludere nessuno. Su questo, il collega Donzel ha
fatto le sue osservazioni dicendo di tener conto che non ci sono
solo i giovani, i quali hanno già quasi naturalmente una
predisposizione al mondo digitale, ma ci sono anche le persone di
una certa età che molte volte si trovano spaesate, tant'è che, su
suggerimento anche della collega Carmela Fontana, sono stati
attivati con successo dei corsi per le persone anziane sull'uso del
computer, che tra l'altro si sono dimostrati molto positivi, con
una grande partecipazione e con dei risultati eccezionali. Questo
sicuramente la dice lunga sul fatto che comunque c'è ancora un
digital divide
! C'è più nelle persone di una certa età che
non tra i giovani, che ci lavorano normalmente, tant'è che le
università si stanno tutte mettendo in rete. Noi abbiamo l'esempio
di Verrès, che è l'università in rete con il Politecnico di Torino
e funziona benissimo: c'è un
tutor
e lavorano con questo
sistema che solo pochi anni fa era impensabile, mentre oggi è
realtà.
Nella sostanza, diciamo che le osservazioni sono sicuramente
importanti e noi ne terremo conto nell'ambito di quello che è stato
detto, ma non vorrei che riducessimo il piano a un aspetto. È
corretto quello che è stato detto e noi ne abbiamo preso nota:
vedremo come correggere una serie di posizioni che possono essere
anche riviste, perché migliorative nei confronti di rapporti che
giustamente devono essere chiariti, per non dare l'idea di avere
delle situazioni non compatibili con la logica delle cose. Io credo
che nell'insieme, con tutte le difficoltà che abbiamo avuto e con
la tempistica sicuramente sbagliata, perché arriviamo tardi, però
il piano credo che spieghi alcuni concetti che sicuramente sono
percorribili.
Un'ultima cosa sugli investimenti. Sicuramente la parte
investimenti è inferiore a quella della gestione, anche perché
nell'ambito del discorso gestione c'è tutta la parte di
preparazione, soprattutto per alcune categorie; la chiamiamo
gestione, ma è la formazione, l'apprendimento e tutto quello che
viene fatto per rendere fruibili i sistemi che poi vengono messi in
atto. Non dimentichiamo che la formazione, oggi, non viene ancora
vista come un investimento, mentre lo sforzo che si sta facendo a
livello nazionale è per un riconoscimento europeo, in modo che
venga escluso tra l'altro dal patto di stabilità, perché la
formazione è un investimento! Dove la inserisci la formazione, se
non come un investimento per il futuro delle nuove generazioni?
Credo che questo documento possa essere una base di partenza per
uno sviluppo che sicuramente anche negli anni potrà essere rivisto,
perché questo è un piano pluriennale, ma nell'anno possiamo poi
vedere anche dei correttivi, in modo tale da ragionare in termini
attuativi, in modo tale che sia coerente con quello che è emerso
oggi da questo dibattito. Grazie.
Presidente
- Grazie Presidente. Vi sono richieste per
dichiarazione di voto? Il Consigliere Gerandin ha chiesto la
parola, ne ha la facoltà.
Gerandin (UVP)
- Merci Président.
La ringrazio, Presidente, perché le nostre osservazioni sono
state viste come possibilità, eventualmente di correggere, se
errori c'erano. Apprezziamo la possibilità di correggere negli
anni, eventualmente, questo piano pluriennale, se ci sarà la
necessità di modificare qualcosa.
Due aspetti, ancora, a cui lei non ha risposto. Lei ha detto che
questo non è un piano funzionale ad IN.VA. Sono d'accordo che non è
un piano funzionale ad IN.VA.: su questo siamo assolutamente
d'accordo. Non penso che sia neanche stato strutturato per
risolvere i problemi economici di IN.VA. Gliene do atto, però lei
non ha risposto ad una domanda precisa che le ho fatto: che
garanzie ci sono, affinché ci siano i trasferimenti ad IN.VA., per
il secondo semestre? Perché su questo si gioca il futuro di IN.VA.!
Noi non abbiamo nulla contro IN.VA. - ci mancherebbe! - noi siamo
ben felici che IN.VA. cresca e siamo ben felici che IN.VA. sia di
riferimento per quello che riguarda il discorso informatico,
tecnologico e chi ne ha più ne metta, del sistema valdostano, però
le note di IN.VA. vanno in questo senso. In questo momento a me non
risulta che ci siano state garanzie ad IN.VA. per il trasferimento
del secondo semestre.
Dico questo perché siamo preoccupati. Noi lo sappiamo e lei lo
sa, Presidente, che IN.VA. ha chiuso, già l'anno scorso, con un
deficit di bilancio. Sappiamo che le società
in house
, le
società pubbliche, dopo tre esercizi in negativo, vanno messe in
liquidazione. Non vorremmo che, magari, con questi ritardi... non
vorremo neanche che poi alla fine ci fossero degli artifizi per
farli figurare in attivo, magari scrivendo - ne parleremo, magari,
nel prossimo Consiglio - artifizi contabili su risorse o su crediti
di imposta, per riuscire a diminuire il deficit di bilancio.
Ciò detto, la preoccupazione è proprio questa: noi vorremmo che
ci sia serenità da parte dei dirigenti che si trovano a gestire
queste risorse e che devono fare gli affidamenti. Vorremmo che ci
sia serenità da parte della società IN.VA., ma soprattutto dei suoi
dipendenti, in modo che non venga messo in discussione il futuro di
IN.VA. Grazie.
Presidente
- Grazie collega Gerandin.
Ci sono altri interventi per dichiarazioni di voto? Chiede la
parola il Presidente della Regione, prego.
Rollandin (UV)
- Grazie.
Chiedo scusa al collega Gerandin, mi ero concentrato più sulle
parti relative al piano. Su quello del semestre abbiamo già preso
contatti e a breve sbloccheremo la parte sostanziale anche del
secondo semestre.
Presidente
- Grazie. Ha chiesto la parola il collega
Chatrian, ne ha la facoltà.
Chatrian (ALPE)
- Grazie Presidente.
Abbiamo ascoltato attentamente le riflessioni del Presidente
Rollandin e se ci sono dei contributi da portare, come avete potuto
notare, il nostro gruppo c'è. Penso che, per quanto riguarda la
possibilità che le nostre società, le grandi società partecipate,
possano comunque collaborare, entrando come socio a far parte di
l'IN.VA., sappiamo perfettamente che è un discorso di volontà,
fatto in autonomia, dalle società, ma l'auspicio, di tutto il
Consiglio, penso sia quello. Quello che dicevo prima è che, forse,
per quanto riguarda proprio una visione strategica generale, queste
possibilità non possiamo più permetterci di non metterle in campo.
Al di là di tutto, le sinergie e le strategie devono essere messe
in campo subito, perché altrimenti risolvi il problema da una
parte, ma lo crei dall'altra, e mi sembrano semplicistici certi
passaggi che ho sentito oggi in aula. Allora, o abbiamo voglia di
trovare delle soluzioni alternative, perché è semplice chiudere una
parte, ma poi magari il problema si apre dal punto di vista della
disoccupazione e non solo. Quindi, facciamo attenzione e cerchiamo
di mettere in campo una filiera, una strategia che possa dare delle
risposte puntuali e, soprattutto, valorizzare e far crescere il
personale che noi abbiamo. Grazie.
Presidente
- Altri interventi? Non ci sono altri
interventi. Mettiamo in votazione il punto 41. Si, preciso che la
votazione è comprensiva dell'emendamento della II Commissione, che
modifica la tabella di pagina 64. La votazione è aperta. Chiudo la
votazione.
Esito della votazione:
Presenti: 34
Votanti: 18
Favorevoli :18
Astenuti: 16. Si sono astenuti i Consiglieri Bertin, Bertschy,
Certan, Chatrian, Cognetta, Donzel, Fabbri, Ferrero, Fontana,
Gerandin, Grosjean, Guichardaz, Morelli, Nogara, Roscio,
Rosset.
Con 18 voti è approvato.
Direi, vista l'ora e avendo ancora qualche minuto a
disposizione, anziché iniziare con il punto 41.1, di proporvi la
discussione del punto 44.
