Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 1452 del 27 aprile 2022 - Resoconto
OGGETTO N. 1452/XVI - Interrogazione a risposta immediata:
"Pubblicazione di tre bandi per l'assunzione del Direttore del
Forte di Bard".
Bertin (Presidente) -
Possiamo riprendere i lavori dopo
la pausa. Siamo al punto n. 10 dell'ordine del giorno. Per
l'illustrazione del
question time
, ha chiesto la parola il
consigliere Baccega, ne ha facoltà.
Baccega (FI) -
Direi che quanto è successo negli ultimi
mesi all'Associazione Forte di Bard ci invita a un'inevitabile
riflessione e un approfondimento. Le recenti dimissioni del
direttore, anche se sono state dichiarate consensuali nella forma,
direi che hanno sicuramente lasciato uno strascico di polemiche.
Nella sostanza fanno trasparire un malessere del quale poco o nulla
si sapeva e che peraltro non sappiamo neanche se la maggioranza era
consapevole di questo malessere, che, da quanto è trapelato, era
avvertito dal personale, dal Comitato di indirizzo e dal Comitato
scientifico. Ecco che tutto questo ha suscitato molto interesse e,
come Consiglieri regionali, ritenevamo doveroso approfondire la
questione rilevata da questa criticità. Oggi con
quest'interrogazione a risposta immediata abbiamo voluto chiedere
al Governo regionale se ritiene che la pubblicazione di tre bandi
nell'arco di pochi mesi per l'assunzione del Direttore del Forte di
Bard, con indicazione di tre titoli di accesso differenti,
rappresenti sinonimo di buona gestione e una certa pressappochezza
nell'individuare la figura del direttore di una struttura dove si
deve respirare aria di storia, di cultura e dare attenzione
soprattutto alla programmazione degli eventi. Tutto questo richiede
serenità, proposizione e stabilità organizzativa con un
management
competente che inevitabilmente deve lavorare in
sintonia. Forse non si è voluto tener conto di quali sono i compiti
del Direttore ben indicati nel bando e nello Statuto o forse pare
ci sia la necessità di costruire una figura di direttore a misura
di Presidente.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Personalmente non ho nulla da
eccepire in quanto sia i bandi, sia la selezione e l'eventuale
riconferma del direttore dopo il periodo di prova sono compiti
degli organismi statutari nei quali, com'è noto, le istituzioni
politiche non sono rappresentate per precisa scelta legislativa.
Lei sa meglio di me, collega Baccega, che i bandi sono stati
costruiti tenendo conto delle regole sull'evidenza pubblica e dello
statuto del Forte, non l'abbiamo scritto né io, né lei e non mi
risultano ricorsi ad oggi presso le sedi deputate. Le commissioni
che hanno fatto le selezioni sono composte da persone di assoluta
indipendenza e capacità di valutazione, come lei sa, il comitato di
indirizzo si è limitato a prendere atto delle evidenze alla luce
dei risultati dei bandi, quindi non mi permetto di discutere i
risultati della prima valutazione, nemmeno di quella che ha portato
alla scelta del direttore, unico candidato e risultato idoneo. Il
terzo bando riflette puntualmente le richieste dello statuto e
vedremo a breve gli effetti.
Aggiungo solo che sulla
querelle
mediatica riguardante il
Direttore, che peraltro mi risulta, come lei ha, tra l'altro, detto
poco fa, abbia interrotto consensualmente il suo rapporto di
lavoro, le posso solo dire che la persona in questione non ha mai
ritenuto di dovermi incontrare, personalmente non l'ho mai visto
neppure in occasione dell'inaugurazione degli eventi al Forte ai
quali ho partecipato per il semplice motivo che in quelle occasioni
non mi risulta ci fosse stato.
Per chiudere i bandi mi pare siano stati scritti correttamente
e, se così non è, chi ha interesse può fare ricorso nei
termini.
Ci tengo a ribadire che le valutazioni dei candidati sono state
fatte tutte a prescindere dalla politica, che non è intervenuta in
alcun modo né nella scelta del Direttore, né nel percorso di
risoluzione consensuale e così non avverrà neanche in futuro.
Presidente -
Per la replica, ha chiesto la parola il
consigliere Baccega.
Baccega (FI) -
Grazie Assessore. Non era nostra
intenzione additare alla politica responsabilità rispetto a
quest'evento, era solo una curiosità, trattandosi di
un'Associazione che in qualche modo abbiamo vissuto, viviamo direi
costantemente nei grandi eventi che vengono organizzati e il sapere
che per tre volte consecutive bisogna rifare un bando con anche
quelle interviste che sono apparse in televisione e sulle testate
giornalistiche non ha fatto certo piacere. Semplicemente questo,
niente di aggressivo nei confronti dell'Assessore o della
Giunta.
