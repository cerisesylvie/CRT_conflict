Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1500 del 20 ottobre 2015 - Resoconto
OGGETTO N. 1500/XIV - Interpellanza: "Organizzazione del
servizio di guardia "interdivisionale" istituito presso l'Azienda
USL".
Presidente
- Per l'illustrazione, la parola al
Consigliere Ferrero.
Ferrero (M5S)
- Grazie Presidente.
Con questa interpellanza vorrei riuscire a far luce sulla reale
situazione della copertura del reparto di Geriatria. È una
questione organizzativa, ma alla fine è una questione che riguarda
l'assicurazione di un servizio, di un servizio che è
indispensabile. Il servizio di medico di guardia - lo chiamano
"interdivisionale" - è organizzato, per quanto riguarda la
Geriatria, su tre Presidi: c'è in pratica il Parini, c'è il
Beauregard e c'è l'ex Maternità, che distano al massimo 3
chilometri circa una sede dall'altra. Questo viene svolto
sostanzialmente da un solo medico che, ovviamente, se chiamato,
deve avere dei tempi di percorrenza minimi, tempi di percorrenza
non indifferenti, soprattutto tenendo conto, nell'ipotesi in cui ci
siano condizioni atmosferiche e viabilità problematiche, che si
potrebbe trovare anche improvvisamente a raddoppiare o a triplicare
i tempi di percorrenza da una sede all'altra.
Il problema, che è un problema molto pratico, al di là del
rispetto del contratto collettivo nazionale di lavoro che viene
peraltro citato ad integrazione dell'interpellanza, sostanzialmente
qual è? Quando la guardia medica viene chiamata dal Parini - che è
la sede che viene chiamata "interdivisionale" - al Beauregard, al
Parini bene o male ci rimangono sempre uno o due anestesisti
rianimatori, più il medico del Pronto Soccorso che stanno lì 24
ore, e quindi per il Parini c'è comunque una copertura, perché se
non c'è uno c'è comunque un altro medico che può sostituirlo nelle
urgenze che dovessero subentrare. Il problema, invece, diventa
molto serio quando il medico di guardia è impegnato in un'urgenza
al Parini e si presenta, nello stesso momento, un'urgenza a 3
chilometri di distanza in un'altra delle sedi, dove è vero che c'è
ipoteticamente un altro medico che potrebbe sostituirlo, ma se
questo medico fosse impegnato a sua volta in un'urgenza non sarebbe
evidentemente in grado di effettuare la sostituzione. Certo, questa
è un'ipotesi se vogliamo abbastanza estrema, ma attenzione, quando
c'è un'urgenza sappiamo che c'è di mezzo la vita di una persona e,
di conseguenza, dobbiamo anche riuscire a capire se il servizio è
adeguato nel caso ci sia un'urgenza contemporanea, perché
diversamente il medico che magari sta andando in un'altra sede può
essere chiamato a ritornare nella sua sede dove faceva
effettivamente il suo servizio e dire: "C'è un'urgenza anche
qui"...e allora il medico cosa fa? Butta una monetina mentre è in
macchina e decide se andare da una parte o dall'altra? Come fa ad
effettuare la valutazione? Sì, avrà un'indicazione da parte dei
colleghi, però a nostro avviso siamo in una situazione in cui, è
ovvio, si rischia di mettere a repentaglio l'incolumità del
paziente. Quindi non si tratta di interruzione di servizio, ma è
ovvio che, anche qui per il solito discorso, che ci sta, di
ottimizzazione dei servizi...facciamo attenzione però a non
tagliare e a togliere un medico di guardia in più, che potrebbe
essere fondamentale nel caso di urgenza per la vita di un paziente,
per risparmiare quei quattro soldi che poi potremmo trovare - come
abbiamo visto stamattina - tranquillamente in quegli scavi da un
milione e mezzo di euro, magari qui si risparmiano un 10 o 20 mila
euro per pagare il medico del soccorso...è questo che vogliamo
sottolineare. C'è comunque un problema che è ovvio, adesso sentirò
i chiarimenti dell'Assessore, ma è un problema proprio concreto. Se
uno sta da una parte e il medico che dovrebbe sostituirlo è
impegnato in un'altra urgenza, c'è il fatto concreto di non poter
essere da una parte e dall'altra e, di conseguenza, uno dei
pazienti rimarrà temporaneamente senza assistenza.
Presidente
- Per la risposta, la parola all'Assessore
Fosson.
Fosson (UV) -
Sì, grazie Presidente.
Il suo intervento è proprio un inno alla necessità di avere un
Presidio sanitario unico, su cui noi ci stiamo muovendo, ma è
cambiata sicuramente l'organizzazione, perché prima pensavamo di
avere una struttura diversa. Il fatto della sicurezza del paziente
è chiaramente predominante, però è anche vero che se noi pensiamo a
tutte le possibili emergenze su tre strutture, è chiaro poi che non
è più sostenibile una riorganizzazione dei servizi.
Detto questo, lei mi chiede qual è la normativa contrattuale. In
particolare l'articolo 14 dell'orario di lavoro dei Dirigenti
prevede, all'articolo 7, che "
La presenza del Dirigente medico
nei servizi ospedalieri delle aziende dev'essere assicurata
nell'arco delle 24 ore
", e su questo tutti i presidi sanitari
hanno una struttura presente "H 24". Adesso se vogliamo in ognuno
di essi una specialità della specialità, questa è un'altra cosa,
però un servizio di emergenza esiste sempre. L'articolo 16 citato
da lei, quello della guardia medica, prevede che anche nelle ore
notturne e nei giorni festivi le urgenze ed emergenze nei servizi
sanitari siano assicurate secondo le procedure di cui all'articolo
6, attraverso il Dipartimento di emergenza o la guardia medica di
unità operativa o tra unità operative appartenenti ad aree
funzionali omogenee e servizi speciali di diagnosi e cura. Questo è
il quadro, c'è una guardia medica interdivisionale che è formata da
medici affini, cioè dello stesso Dipartimento, quindi con una
specialità particolare per le specialità mediche. È vero che ci
mette tre minuti o anche meno, perché le auto sono poi quelle
dell'emergenza che trasportano ad Aosta i pazienti; è comunque
anche vero che la guardia interdivisionale è un servizio di
consultazione, cioè se uno non respira e dev'essere intubato
ritorniamo al servizio di emergenza che è garantito in tutti i
Presidi, come le dirò. Proprio sotto al Beauregard c'è anche -
questo forse non è stato citato - una sede di due guardie mediche
per Aosta, presenti di notte, che intervengono in caso di
emergenza. È quindi necessario eseguire una lettura congiunta e
complessiva di tutte le disposizioni contrattuali, evitando di
estrapolarle singolarmente perché in questo modo potrebbero sortire
interpretazioni fuorvianti. La possibilità che intervenga più di un
medico contemporaneamente è ipotizzabile non solo per i pazienti
ricoverati in sede, ma anche all'interno dello stesso Presidio; la
continuità dell'assistenza è assicurata quindi non solo dalla
guardia medica interdivisionale, fatta da medici della stessa
unità, ma anche da quelli in guardia attiva che possono, in
emergenza, intervenire (in particolare al Parini ci sono sempre due
rianimatori presenti ed è sempre anche presente la guardia
interdivisionale 24 ore).
Al Beauregard cosa succede? Se mi ascolta vorrei precisare
proprio questo: in quel plesso ospedaliero ci sono sempre due
geriatri H12; per 24 ore al giorno c'è l'anestesista rianimatore,
che, se vuole, è un servizio sovradimensionato, perché c'è la sala
parto, un anestesista è in ogni caso sempre presente. Oltre alla
guardia interdivisionale notturna - perché di giorno le ho detto
che ci sono due geriatri sempre reperibili - c'è anche la pronta
disponibilità, che permette di intervenire su quello che diceva
lei; qualora ci fosse un'urgenza c'è sempre il geriatra reperibile
che in 20 minuti deve intervenire (io penso quindi che ci sia
sicuramente una copertura concreta ed efficiente per tutti i
servizi); per gli ammalati geriatrici che sono ricoverati nei
periodi dell'emergenze anti-influenzali, c'è anche un geriatra
tutte le mattine dalle 8 alle 13 nella sede del Parini (come le ho
detto, però, lì addirittura ci sono due rianimatori e c'è sempre la
guardia interdivisionale).
Devo sottolineare che ad oggi non sono stati riportati
all'attenzione disservizi relativi alla mancata assistenza o
carenze relative alla gestione di pazienti ricoverati. Bisogna
anche dire che sul piano normativo la regolamentazione
dell'attività del personale della Geriatria è di competenza del
loro Direttore di Struttura, nella fattispecie, anche del Direttore
di Dipartimento medicine a larga diffusione, che ha provveduto a
disciplinare l'assistenza dei pazienti ricoverati nel proprio
reparto anche in caso di urgenza. Pertanto si può concludere che le
misure fino a oggi adottate si sono dimostrate efficaci a garantire
la continuità dell'assistenza medica erogata dal medico geriatra.
Il dato è che i tre presidi comportano un'organizzazione
completamente diversa e sovradimensionata in un momento in cui noi
abbiamo già dei servizi sovradimensionati rispetto agli altri
ospedali d'Italia.
La nostra idea è di salvaguardare sicuramente la sicurezza del
paziente, ma anche eliminare la duplicazione o la sovrapposizione
dei servizi di emergenza, a parte l'uso dell'elicottero in cui
comunque delle volte ci sono degli eccessi di soccorso, pur essendo
l'elicottero uno straordinario mezzo di soccorso. Per esempio per
un pullman che ha subito un grave incidente, anche se non era
prevista la presenza di specialisti, nel giro di 10 minuti o un
quarto d'ora si sono attivate due sale operatorie.
Un'ultima cosa, mi permetta: il decreto n. 70, che è uscito
quest'anno a febbraio, prevede gli standard organizzativi, da cui
noi siamo esenti per l'articolo 3, che sono comunque degli standard
di riferimento. Una Geriatria è prevista per 400 mila abitanti. La
Geriatria da noi va mantenuta sicuramente, nessuno vuole togliere
la Geriatria, però numericamente un servizio specialistico di
questo tipo, che noi vogliamo mantenere comunque, è sicuramente un
servizio di eccellenza che gli altri ospedali non hanno.
Presidente
- Per la replica, la parola al Consigliere
Ferrero.
Ferrero (M5S)
- Grazie Presidente.
Sì, la risposta mi soddisfa solo parzialmente, e ho capito che
certi aspetti sono legati sia al contenimento dei costi che alla
questione organizzativa. Certamente l'Assessore mi dice che gli
standard nazionali dicono "una Geriatria per 400 mila abitanti",
però, se magari quando tempo addietro si parlava di fare un
Presidio unico ospedaliero lo si fosse decentrato, non saremmo qui
a correre dall'ex Maternità al Parini e al Beauregard! Quindi se su
questo c'è una responsabilità è tutta responsabilità di chi ha
governato in certi anni e che si è preso la responsabilità di
frammentare così il servizio. Peraltro, anche la presenza
dell'anestesista al Beauregard...capite bene che c'è un reparto
Ostetricia-Ginecologia, quindi ci potrebbero essere anche delle
esigenze; anzi, è uno di quei reparti dove ci sono le esigenze più
frequenti, perché si parla di parti e il parto non è una cosa
eccezionale, è una cosa che si ripete in continuazione. Nel momento
in cui il medico deve partire e recarsi presso un altro Presidio, è
logico che se l'anestesista è lì a seguire un parto non può
spostarsi al reparto di sopra e dire: "Aspettate un momento che lo
facciamo venire"...sicuramente può dare un colpo di telefono, ma
chi è in viaggio ed è stato chiamato per un'urgenza cosa fa?
Ritorna su? È quello che io dicevo, si trova in una situazione,
secondo me, di disagio. Il medico che deve decidere potrebbe
trovarsi a decidere dove andare e in quel frangente non c'è una
disposizione chiara da parte dell'USL o di chi comunque a livello
di dirigenza deve darla, perché si lascia al medico una
responsabilità di fare una scelta che è arbitraria, volevo
sottolineare anche questo. Al di là del fatto degli standard, c'è
una questione che potrebbe crearsi in cui il medico...sappiamo che
i medici alle volte hanno anche tante responsabilità per errori che
fanno, ma adesso, in questo momento, sono sotto la lente di
ingrandimento, perché per prima cosa se si ha un taglietto più
grosso si denuncia subito il medico... C'è anche un eccesso di
denunce e, diciamo, di attenzione riguardo all'attività medica, per
cui dico: mettiamo i medici in condizione di lavorare
tranquillamente, di sapere che cosa devono fare, anche in casi di
ultra-emergenza, perché poi, alla fine, arrivare sempre al momento
in cui magari qualcuno ha delle lesioni gravi o ci lascia la pelle
per una questione organizzativa, secondo noi non vale la spesa.
Président -
Point 17 à l'ordre du jour.
