Classificazione
ASSISTENZA SANITARIA E OSPEDALIERA
Servizi trasfusionali
PARTECIPAZIONE E INIZIATIVA POPOLARE
Referendum e iniziativa popolare


Resoconto integrale del dibattito dell'aula
Oggetto del Consiglio n. 818 del 20 luglio 1994 - Resoconto
OGGETTO N. 818/X - Petizione per la soluzione del problema
inerente la donazione del sangue. (Approvazione di risoluzione)
Petizione - Il sottoscritto Clerino Giulio, residente a
Pont-Saint-Martin, Via Cascine n. 4/A (tel. 0125/807191),
Presidente della sezione AVIS comunale di Pont-Saint-Martin, quale
primo firmatario dell'iniziativa referendaria AVIS, presenta ai
sensi dell'articolo 36 del Regolamento interno per il funzionamento
del Consiglio regionale, una petizione popolare sottoscritta da
3044 cittadini per la soluzione del problema inerente la donazione
del sangue.
Allega alla presente le copie in originale dei fogli che
contengono le firme raccolte e copia dei certificati di residenza
del sottoscritto e dei Signori Challancin Luciano (Presidente della
sezione AVIS di Arnad) e Bringhen Franco Giovanni (rappresentante
della sezione AVIS Walser di Gressoney).
Risoluzione - Il Consiglio regionale della Valle d'Aosta
Vista la petizione di cui all'oggetto n. 11 dell'ordine del
giorno e la documentazione allegata;
Visto il DPR in data 7 aprile 1994 in materia di donazione del
sangue;
Considerata la situazione di malcontento dei donatori AVIS, che
comporta un inevitabile dirottamento verso centri di raccolta
piemontesi e la conseguente perdita di emoderivati per la Valle
d'Aosta;
impegna
la Giunta regionale a provvedere ad un immediato ripristino
della raccolta del sangue per tutte le sezioni AVIS della Valle
d'Aosta, utilizzando l'eccedenza derivante dall'applicazione del
DPR 7 aprile 1994 mediante la stipulazione di convenzioni con le
USL di altre regioni o con società farmaceutiche per la
trasformazione e collocazione del sangue in esubero.
F.to: Linty - Bavastro - Tibaldi - Collé - Marguerettaz -
Lanièce - Chiarello
Presidente -
La parola al Consigliere
Linty.
Linty (LN) -
Io credo che, nonostante si cerchi di
gettare acqua sul fuoco di questo problema, le acque non siano
calme. In testa allo scontento degli "Avisini" vi è una propensione
di tale Primario Artaz ad imperare nella materia. Leggendo la
lettera allegata, ci sono aspetti che fanno riflettere, laddove si
dice che il numero dei donatori sospesi dal Centro trasfusionale
non è aumentato ma è diminuito: nel 1991 centoquaranta sospesi, nel
1992 centoventi, nel 1993 sessantaquattro, per un totale di 364
sospesi, che corrispondono circa a 1500 unità di sangue prelevato.
Se questa non è una diminuzione, si continuano a sospendere dei
donatori e, mentre la nostra Regione era al primo posto in Italia,
ora il primato viene meno. Questo perché c'è stato un decreto del
Presidente della Repubblica del 7 aprile del 1994 che fissava in
4540 unità il fabbisogno teorico della nostra Regione. Il Primario
ne ha fatto un bandiera.
Ora, è vero che il decreto del Presidente della Repubblica fissa
un numero ottimale, ma non dice che se ne può raccogliere anche di
più. Poi i donatori della bassa Valle, con lettera, dicono che, per
quanto concerne le sezioni della bassa Valle, esse non faranno le
convocazioni fino a quando non ci sarà la sicurezza del totale
utilizzo del sangue raccolto. Perché questo? Sempre il Primario
Artaz, in una riunione a Pont-Saint-Martin - non dico con che tipo
di faccia - ha detto che il sangue dei donatori della bassa Valle
non è stato utilizzato. Poi dobbiamo considerare che c'è gente che
da Gressoney andava a fare le donazioni al poliambulatorio di
Donnas, a spese sue. Il fatto di voler azzerare questa risorsa
umana credo che vada verso l'antico.
Il problema del sangue in esubero può essere affrontato in due
modi: la Regione può stipulare convenzioni con altre USL italiane,
oppure con case farmaceutiche che trattano gli emoderivati. Poi si
parla di sangue sano, vorrei chiedere come mai 450 ml. di sangue
donati in Valle sono giudicati non idonei e, se li si danno ad
Ivrea, il sangue diventa puro. Si va incontro ad un rischio che è
quello che i donatori andranno a donare in altre regioni. Mi
riservo di presentare un ordine del giorno su questo modo di
lavorare del Primario, ma non ci sono dei limiti. Senza considerare
che, se tutte le regioni italiane si trovassero come la Valle
d'Aosta, mi chiederei perché l'Italia resta agli ultimi posti in
Europa. Se non si riesce a sciogliere questo nodo con le altre USL,
sarebbe il caso di sentire come si muovono le altre nazioni. Ho
visto che la Giunta, il 4 marzo, ha dettato delle direttive
all'USL, ma credo che sia il caso di prendere una decisione ferma,
in modo da garantire a tutti gli "Avisini" la raccolta del loro
sangue.
Presidente -
La parola al Consigliere
Chiarello.
Chiarello (RC) -
Io volevo dire che questa
petizione doveva illustrarla qualcuno dell'AVIS che ha vissuto
tutte queste diatribe. Sono d'accordo con quello che ha detto
Linty: quello che può essere un orgoglio per la Regione può
diventare una vergogna. C'è stato un momento in cui si è cercato di
gestire il problema contro un Primario che fa appello a tutto per
intralciare l'attività dei volontari. Io mi chiedo, quando si parla
di diminuzione, se si sospendevano 240 donatori per anno, si
sarebbe rimasti senza donatori...la diminuzione era il minimo,
sennò il sangue saremmo andati a comprarlo negli Stati Uniti!
I donatori chiedono di essere trattati un po' meglio e che
quando si comunica la sospensione si specifichi il motivo; si dice
loro che il sangue non è buono e poi fuori Valle il sangue è buono:
questa è umiliazione! Poi, dato che anche la Valle fa uso di
emoderivati, che vengano messi in funzione tutti gli strumenti e
questo vuol dire non dare scuse al Primario ed usare la famosa
plasmaferesi, perché ha messo in discussione anche l'USL che non
gli dava le attrezzature per lavorare. E poi, in un dibattito
radiofonico, egli ha dimostrato una bassezza rimarcata da tutti i
giornalisti. L'AVIS è sempre stato promosso e poi si arriva a
questo punto, benché alcuni di noi debbano la vita a questi
volontari. Quindi sottoscriverò senz'altro l'ordine del giorno.
Presidente -
La parola al Consigliere
Lanièce.
Lanièce (GA) -
Io voglio solo sottolineare come
sia obbligatorio da parte nostra riconoscere l'encomiabile opera
dell'AVIS. Però è irrinunciabile un meticoloso controllo sullo
stato di salute degli stessi donatori di sangue; non dobbiamo
dimenticare che il sangue donato è destinato a persone ammalate, e
quindi più soggette a contrarre delle infezioni. Quindi è giusto
che si superino le
querelles
e si risolva questo problema
che coinvolge tutti i Valdostani in modo che si possano trarre da
questi incontri delle soluzioni. Anch'io quindi firmerò l'ordine
del giorno di Linty.
Presidente -
La parola al Consigliere Piccolo.
Piccolo (ADP-PRI-Ind) -
Le considerazioni che
faccio sono già state fatte in V Commissione. Credo che un
consiglio debba essere dato all'Assessore sulla particolarità del
rapporto tra persone fisiche del Centro trasfusionale, il Primario
e il Presidente dell'AVIS:
1) - che è un vecchio problema. Occorre proprio che vada rivisto
questo rapporto, che è di tipo personale;
2) - pertanto il problema non è soltanto tecnico, altrimenti
avrebbe mille motivi per portare a delle sospensioni;
3) - Superato questo aspetto che è importante del rapporto,
credo che i problemi si assottiglino. Inoltre, ai donatori AVIS
occorre dare quell'assistenza che oggi manca;
4) - l'invito è anche quello che il Primario partecipi alla
Commissione preposta;
5) - perché si è sempre rifiutato di partecipare, e già lì si
vede come manchino certi rapporti!
Presidente -
La parola al Consigliere
Voyat.
Voyat (UV) -
Vorrei chiedere all'Assessore se, su
quanto previsto dalla delibera al punto 3, la relazione dell'USL è
già stata inviata e se, per favore, può farmene avere una copia.
Credo che gli interventi di coloro che mi hanno preceduto siano un
po' semplicistici: non posso credere che il rapporto tra
istituzioni dipenda solo da rapporti personali; io ho un pessimo
carattere, ma questo deve essere in subordine all'interesse della
cosa. Quindi non credo che si possa risolvere la cosa cercando di
cambiare il carattere delle persone. Secondo me, è evidente che
ognuno ha un ruolo e lo deve svolgere.
Come Regione abbiamo seguito le vicissitudini; mi ricordo che
negli anni '80 c'erano degli alti e bassi nei rapporti con il
Centro trasfusionale. In quegli anni è stata rimessa in funzione la
raccolta del sangue sul territorio, quindi una certa collaborazione
si era stabilita. Ritengo che dobbiamo essere noi a dare delle
direttive; io credo che sia giusto che il Primario faccia il suo
lavoro garantendo la sanità del prelievo, ma si possono trovare
altre soluzioni. É vero che, a volte, il sangue può essere non
utilizzabile: in certi periodi, in cui uno non sta molto bene e ha
assunto dei farmaci, può succedere. Credo che l'applicazione di
questa norma debba essere studiata bene; "l'Avisino" non vuole far
correre rischi, così come non vuole sprecare il suo atto di
donazione.
Credo sia utile che l'Assessore cerchi delle soluzioni per
l'utilizzo di tutto il sangue; mi ricordo che negli anni 1987-1988
la Regione aveva dato delle direttive per fare delle convezioni con
delle case farmaceutiche per prendere il sangue e avere degli
emoderivati. C'è una convenzione con Milano, ma credo che non sia
sufficiente; l'Ospedale di Aosta ha bisogno di una diversificazione
maggiore di emoderivati. Quindi, se si studiano delle convenzioni
per l'utilizzo di questo sangue, che non può essere usato per
trasfusioni dirette, si possono fare dei passi avanti. É chiaro
comunque che USL e Regione il problema lo devono risolvere passando
sulla testa del Primario e dell'AVIS. La cosa fondamentale è che la
Regione continui ad essere autosufficiente e, nello stesso tempo,
possa aiutare l'Ospedale e riesca ad essere utile alle altre
regioni. Nel 1986 è stata firmata una convenzione con la Sardegna
per dare il sangue per i talassemici sardi. Quindi dobbiamo vedere
se possiamo dare delle soluzioni sia all'Ospedale sia all'AVIS. Non
credo che sia il caso di prendere grandi soluzioni con ordini del
giorno se non quelle di raccomandare all'Assessore di continuare a
seguire il problema così come ha fatto finora.
Presidente -
La parola al Consigliere
Linty.
Linty (LN) -
Io credo che bisogna avere del
coraggio: si parla, si parla, basta parlarsi! Non è vero, è
arrivato il momento di fare dei fatti; in fondo i donatori chiedono
solo di poter dare il sangue. Se non siamo sensibili, basta dirlo.
Una delle cause si chiama Carlo Artaz, è inutile parlarsi, di carte
ce ne sono abbastanza. Dobbiamo dire: "Si fa così, se non si fa
così le USL in Italia sono tante, non è detto che dobbiamo tenerci
una persona che causa questo malcontento". In occasione della
riunione di Pont-Saint-Martin è emerso che a quelli non idonei non
viene neppure detto il perché. É successo anche a me di avere la
transaminasi alta, mi hanno messo a dieta una settimana, poi andava
bene. Altrimenti si aggrava ancora di più questo malcontento,
quindi abbiamo presentato un ordine del giorno che chiede alla
Giunta di dare una direttiva più decisa all'USL per far sì che
tutti i donatori AVIS possano donare il loro sangue.
Si dà atto che alle ore 12,24 assume la presidenza il
Presidente Stévenin.
Presidente -
La parola al Consigliere
Chiarello.
Chiarello (RC) -
Abbiamo un pacco di
documentazione per parlarci addosso per delle ore. In questa
risoluzione vedo scritto che impegna la Giunta regionale a
provvedere ad un immediato ripristino della raccolta del sangue per
tutte le sezioni AVIS della Valle d'Aosta, utilizzando l'eccedenza
derivante dall'applicazione del decreto del Presidente della
Repubblica 7 aprile 1994, eccetera. Per quello che ne so io, questo
D.P.R. non funziona. In questo caso, devo dire che il Centro
trasfusionale di Aosta si è attivato. Forse la strada migliore è
quella di ottenere dal sangue gli emoderivati; poi ci sarà anche
questo trasferimento, comincerà a funzionare anche la legge
nazionale. Oltre a un diverso rapporto tra Primario e volontari, ci
deve essere l'impegno della Giunta per far funzionare meglio gli
impianti e la plasmaferesi; con questo non voglio dire che i
donatori devono dare il sangue anche se non è buono. Avevo un
sospetto nel vedere tutti questi sospesi; mi sembrava che si
volesse limitare il numero dei donatori, però non posso
giudicare.
Presidente -
La parola al Consigliere
Parisi.
Parisi (VAP) -
Io attendevo una relazione
dell'Assessore. Il fatto emblematico, è che si è dovuto arrivare ad
una petizione per affrontare un problema che esiste da diverso
tempo, e non credo che sia solo per un rapporto personale: credo
che la materia sia molto più complessa. Sappiamo che la donazione
del sangue ha una rilevanza sociale e nessuno di noi può entrare in
problemi di ordine tecnico. Spero che le soluzioni siano
indirizzate a risolvere questo problema e mi auguro che si giunga
ad un atto concreto.
Presidente -
La parola al Consigliere Squarzino
Secondina.
Squarzino (VA) -
Io vorrei fare una premessa,
perché, se uno esprime a volte un parere diverso da quello di un
"Avisino" convinto, può apparire subito come animato da volontà di
frenare. Quindi è giusto il riconoscimento all'AVIS che in Valle
d'Aosta ha reso un servizio enorme; è un esempio di uno spirito di
volontariato che va stimato, e a cui vanno dati gli strumenti per
poter agire.
Il disagio è reale, profondo, implica difficoltà di relazione
con il responsabile dell'USL. Ma su questo aspetto io credo che
un'amministrazione non possa intervenire. Io credo che la questione
non sia solo un problema di tipo personale. Ci sono delle cause
oggettive del disagio. Questo è il lavoro che abbiamo fatto in
Commissione ed è emerso che una delle cause è la situazione nuova
che ha introdotto la legge n. 107 del 1990 che disciplina le
trasfusioni e le produzioni di plasma e derivati. La normativa
costringe tutti a mutare atteggiamento e dico tutti, sia i servizi,
sia gli utenti, sia i donatori. Ci sono delle indicazioni di linee
che dettano un cambiamento a questi vari livelli. Alla base della
legge c'è una volontà chiara di prevenire una serie di infezioni
che derivano da trasfusioni. Questo dato reale ha costretto tutto
il mondo della medicina a cambiare.
Primo, bisogna avere più sicurezza possibile sul sangue; ciò
significa che sono necessari dei controlli più severi e quindi
vengono scartate più persone. Non è un caso che il numero maggiore
di donatori sospesi sia del 1991 e la legge è del 1990; infatti il
tipo di controllo, essendo più sofisticato, discrimina
maggiormente, ed è vero, perché il numero di sospesi diminuisce.
Questo fenomeno avviene in tutta Italia e la percentuale di
donatori scartati si aggira sull'uno percento ed è omogenea su
tutto il territorio nazionale. L'obiettivo della trasfusione non è
far piacere al donatore, ma all'utente. Inoltre, nella legge n. 107
si cerca di rispondere alla domanda se è proprio necessario
ricorrere alla trasfusioni, se queste hanno un indice di
pericolosità. Le nuove tecniche mediche indicano modalità diverse e
la stessa legge chiede che venga potenziata l'attività di
autodonazione: chiaramente, diminuisce il numero delle
trasfusioni.
Poi c'è un terzo problema. É chiaro che, se c'è questa risorsa
in Valle, essa non va sprecata, quindi occorre individuare le
modalità per utilizzare questo potenziale. In Commissione lo
abbiamo detto, e cioè va stipulata una convenzione con le aziende
di emoderivati per poter utilizzare il potenziale di sangue
esistente in Valle, come - e vorrei fosse aggiunto nella
risoluzione - è importante che venga prevista una convenzione con
le associazioni donatori, in modo che i problemi che ci sono vadano
risolti non a livello personale, ma a livello normativo, che si
chiarisca chi dà e come vengono fatti i controlli.
Quindi io chiederei ai presentatori della risoluzione se fosse
possibile rivederla insieme, perché in essa manca il riferimento
alla legge nazionale e poi occorre prendere l'impegno per la
convenzione con le associazioni e con le aziende farmaceutiche. Poi
aggiungerei di sviluppare la plasmaferesi; io credo che sia anche
giusto che chi ha questa volontà possa estrinsecarla, ma bisogna
trovare regole per farlo con chiarezza, in modo che la comunità sia
tutelata da carenze e da un servizio che non funziona.
Presidente -
La parola al Consigliere Piccolo.
Piccolo (ADP-PRI-Ind) -
Voglio chiarire. Quando
parlavo di rapporti personali mi riferivo alla persona del Primario
del Centro, al quale in Commissione ho detto che il suo carattere
non consentiva un buon rapporto con gli "Avisini", non solo, dicevo
che le valenze di tipo tecnico possono essere confrontate con
quelle di altri tecnici. Il consiglio che davo all'Assessore era di
dare chiarimenti sulla posizione della Giunta in merito al Primario
stesso e un'indicazione era quella di rimuovere il Primario in
merito a giudizi tecnici che aveva fatto anche in Commissione. Le
scelte politiche devono essere dei politici; ai tecnici spetta di
tradurre le scelte politiche in atti tecnici, la volontà l'impegno
degli "Avisini" non devono essere mortificate, non chiedono
compensi, e sono il fiore all'occhiello della Valle d'Aosta, in
campo sociale.
Presidente -
La parola all'Assessore della sanità
ed assistenza sociale, Vicquéry.
Vicquéry (UV) -
Permettetemi, da ex "Avisino" come
sono, e purtroppo non lo sono più per motivi di salute, di
sottolineare l'importanza della petizione che ha avuto il merito di
scoperchiare una pentola che stava per scoppiare.
Vorrei fare un breve
excursus
della situazione che
abbiamo trovato quando ci siamo seduti su questi banchi. La
situazione era esplosiva, l'esclusione degli "Avisini" si è
verificata soprattutto negli anni 1991 e 1992, e risposte non erano
state date.
Tre erano i problemi fondamentali. Uno riguardava l'invio a
domicilio dei referti delle analisi, e l'altro, l'effettuazione
contestuale della donazione necessaria per gli esami obbligatori. A
ciò la Giunta ha dato risposta con la delibera del 4 marzo 1994 con
la quale dava delle direttive all'USL, che ha provveduto, e il
dott. Artaz ha dato immediata applicazione a questa direttiva.
La relazione, Voyat, non c'è ancora, ma è stata una risposta
formale all'Assessorato dicendo che il contenuto della delibera
veniva applicato con difficoltà per i problemi che ci sono tra il
Centro e il Laboratorio e che sono sfociati in una denuncia penale
fra i due Primari ed in un'assoluzione del Primario del
Laboratorio.
Il terzo problema concerne la bassa Valle in generale, e su
questo tema si è sviluppata una discussione che è sfociata nel
dibattito che si è tenuto a Pont-Saint-Martin a marzo, durante il
quale, in effetti, il dott. Artaz ha fatto delle affermazioni
gravissime, cioè di ricordarsi bene che il sangue non è stato mai
né totalmente tipizzato né utilizzato.
Sono state affermazioni che hanno preoccupato tutti i presenti,
nonché il sottoscritto. Tant'è che è stata aperta un'indagine
amministrativa ed è pervenuta una risposta ufficiale dell'USL, che
io ho poi dirottato con lettera del 1° giugno 1994 all'AVIS.
Leggo il punto saliente:
"Rispetto al problema della tipizzazione del sangue il prof.
Laugeri, Responsabile del Servizio assistenza ospedaliera dell'USL,
ha comunicato a questo Assessorato, dopo aver interpellato il dott.
Artaz, quanto segue: il sangue raccolto nei centri periferici viene
tipizzato subito o entro un certo tempo, solo se di esso vi è
contingente necessità; il plasma viene comunque utilizzato, anche
se sarebbe più economico sottoporre il donatore a plasmaferesi
anziché a donazione di sangue intero quando la necessità è di solo
plasma. Nel precisare che per tipizzazione si intende
l'individuazione per ogni sacca di sangue del gruppo e che è
lasciata ad ogni centro trasfusionale la decisione circa la
quantità delle sacche da tipizzare sulla base dell'utilizzo
quotidiano dei reparti ospedalieri, ferma restando la possibilità
di procedere a tipizzazione in via d'urgenza per far fronte a
richieste eccezionali, lo scrivente si riserva di approfondire
ulteriormente l'argomento".
Argomento che interessava gli altri punti richiesti dall'AVIS:
controllo del sangue in esubero dal 1980 al 1993, destinazione
delle sacche in esubero dal 1980 al 1993, costo della sacca di
sangue tipizzato dal 1980 al 1993.
Su questi punti, se si esclude il controllo e l'utilizzo, è
chiaro in questa lettera che è stato utilizzato il sangue della
bassa Valle come quello dell'alta Valle, altrimenti il dott. Artaz
avrebbe fatto un'autodenuncia, perché il sangue intero non può
essere buttato nei lavandini, così come pareva di aver capito
nell'incontro di Pont-Saint-Martin.
Il sangue, tutto, viene tipizzato nel magazzino se ce n'è
bisogno, altrimenti non viene tipizzato perché significa usare i
reagenti che costano e quindi viene lasciato in attesa di utilizzo.
E' evidente che poi, se il sangue scade, viene buttato, incenerito,
ma tutto il sangue della Valle, non quello della bassa Valle. Qui
si pone il problema dell'esubero perché, se da un lato vi è una
grossa offerta, d'altra parte ci deve essere un servizio in grado
di raccogliere tutte le necessità. Su quelle tre domande non è
possibile dare una risposta sul costo di una sacca di sangue
tipizzata perché significa avere il costo del contenitore, il costo
orario del medico, del biologo e fare poi quello che si spera venga
fatto in tutti i reparti: il controllo di gestione per fare i
centri di costo. Allora all'AVIS io l'ho già riferito, perché non
ha nessun senso dividere il numero delle sacche con quello dei
donatori.
Mi è stato riferito 10 minuti fa da Linty che l'AVIS ha dato una
risposta al sottoscritto che io non ho ricevuto, mi spiace che
l'AVIS non abbia risposto alla proposta avanzata dal sottoscritto
di unificare a Donnas il Centro prelievi perché in quel modo poteva
risolvere problemi da anni contestati dal dott. Artaz. Sono
problemi a cui io ho dato una risposta a Pont-Saint-Martin e in
Commissione: Artaz ha sempre sostenuto che i medici prelevatori non
erano idonei perché non erano sotto la sua responsabilità e questo
non è vero, perché c'è una delibera dell'USL che dava la
responsabilità al dott. Artaz; inoltre, sosteneva che non erano
idonei i locali, e anche questo non è vero, perché c'erano delle
autorizzazioni ufficiali rilasciate dai medici competenti per
territorio.
Per uscire da questo dilemma il dott. Artaz ha proposto
l'utilizzo del Centro di Donnas. Ma chi preleva il sangue? Il
sangue può essere prelevato dal Centro di Aosta che si reca a
Donnas o può essere prelevato dalle associazioni direttamente
perché possono assumere il personale - lo prevede la legge n. 107 -
l'importante è che siano in regola con i decreti ministeriali, cioè
che abbiano un direttore sanitario autorizzato e l'autorizzazione
della Regione. Può farlo l'AVIS della Valle d'Aosta il prelievo
diretto, o l'AVIS di altre regioni, ma se è così, e l'abbiamo
chiarito con l'allora Ministro Garavaglia, col Deputato Caveri e
col Presidente Del Degan, l'AVIS deve consegnare il sangue al
centro territorialmente competente, cioè al Centro di Aosta.
Su questa materia abbiamo scritto anche all'AVIS di Torino che
portare il sangue fuori Valle non è conforme alle disposizioni del
Ministero emanate con una circolare del mese di aprile scorso.
Quindi si tratta di decidere, io non voglio entrare nel merito
delle decisioni dell'AVIS, che è sovrano. Se poi non si decide
dicendo che non è data risposta ai quesiti, lo ripeto, non è vero,
perché queste tre righe sono indispensabili, altrimenti avrei fatto
io una denuncia alla Procura sul fatto che il dott. Artaz avesse
dichiarato che il sangue veniva buttato. Lo rileggo:
"...il
sangue viene tipizzato solo se vi è contingente necessità, il
plasma viene comunque utilizzato...".
Quindi tutto il sangue
viene utilizzato per fare il plasma, la parte rimanente in scadenza
viene incenerita. Non posso chiedere all'USL di scrivere altro; non
si tratta di buttare acqua sul fuoco, il problema che rimane è di
dettaglio: il futuro è in una programmazione più stretta della
raccolta del sangue.
Uno dei problemi che rimane sta nel provvedere alla convocazione
degli "Avisini" in modo un po' meno fiscale. Io mi sono accorto che
la cartolina di convocazione dice di presentarsi il giorno tale,
all'ora tale, se non ci si presenta il dott. Artaz manda via i
donatori. Su questo sono già intervenuto, ho mandato una lettera
all'USL che ha deciso di modificare gli stampati in modo tale che
anche sulla cartolina ci sia scritto ciò che è scritto sul foglio
informazioni che è depositato al Centro, cioè che c'è un margine di
5-6 giorni per presentarsi. Un "Avisino" non deve essere alle
dipendenze del Primario, per cui verrà modificata la cartolina.
Sullo schema-tipo sugli emoderivati: questo è fatto perché la
Commissione sangue della legge n. 60 ha approvato lo schema-tipo di
convenzione e ha inviato una lettera a firma del sottoscritto
all'USL dicendo di applicare gli schemi di convenzione tra l'USL e
le ditte farmaceutiche. In ultimo, Ivrea: ho chiesto informazioni
scritte, ho parlato con il direttore del Centro di Ivrea. Dalle
risposte scritte risultano tre donatori esclusi da Aosta ed accolti
ad Ivrea: uno è di Pont-Saint-Martin, l'altro è dell'alta Valle, e
ce n'è un terzo. Non oso chiedere le motivazioni, perché si tratta
di un atto segreto.
Se pretendiamo di entrare nel merito dell'esame clinico del
soggetto io mi faccio da parte; non è possibile per nessuno se non
è presente alla visita del donatore, perché anche un successivo
collegio medico non potrà contestare, se non per un pacchiano
errore materiale, l'analisi clinica.
É anche vero che bisogna far sì che, anziché escludere in
maniera perpetua il donatore, egli venga richiamato per una nuova
visita.
A me hanno riferito che nessuno di questi tre casi è stato
escluso in prima battuta, questo lo riporto per chiarezza. Il
direttore di Ivrea mi ha riferito che lui non sapeva che i tre
donatori erano stati esclusi ad Aosta, così come succede viceversa;
ci sono dei casi da Ivrea che sono venuti ad Aosta. Si tratta di
mettere in piedi un sistema di comunicazione tra tutti i centri in
modo che si sappia che un "Avisino" escluso a Napoli non può dare
il sangue a Ivrea o Aosta o altrove.
Per concludere, noi possiamo prendere in considerazione il fatto
di predisporre un piano-sangue regionale, lo stanno facendo altre
regioni; l'ipotesi è di costituire un gruppo di lavoro con la
partecipazione dei donatori in modo da definire le necessità di
sangue, di tutte le tipologie. Il secondo passaggio, è quello di
regolamentare l'esubero, senza perdere questa ricchezza, perché il
sangue incenerito è uno spreco, ma dobbiamo far conciliare questo
con la massa di donatori.
Convenzioni con le regioni: su questo c'è già una corrispondenza
con Napoli e con il mio collega della Regione Sardegna; si tratta
di definire dove dobbiamo mandare il sangue. Ma il problema verrà
risolto a settembre: il Ministero ha convocato una riunione dei
centri di coordinamento regionali, degli assessori regionali e
dell'Istituto Superiore della sanità per definire le modalità di
compensazione del sangue.
Se non fossimo stati noi ad aver fatto una lettera-quesito al
Ministero il problema non sarebbe emerso, perché non c'è chiarezza.
Quindi quella risoluzione, così come è stata formulata, non va
bene, perché non è nostra competenza fare le convenzioni; le sta
facendo l'USL.
C'è ancora da fare lo schema-tipo per gli accordi tra USL e
singole associazioni per il prelievo e questo lo si farà quando
l'AVIS di Aosta mi dirà se intende fare i prelievi direttamente.
Quindi possiamo vederci un attimo in modo da fare una risoluzione
in cui si impegna la Giunta a farsi parte attiva nei confronti
dell'Istituto Superiore della sanità e del Ministero perché venga
data attuazione
in toto
alla legge n. 107/90 e successivi
decreti applicativi, con particolare riferimento alla compensazione
territoriale tra le regioni. Dobbiamo decidere come farlo.
A questo punto leggo la nuova risoluzione ora concordata:
Risoluzione - Il Consiglio regionale della Valle d'Aosta
Vista la petizione di cui all'oggetto n. 11 dell'odierno ordine
del giorno e la documentazione allegata;
Vista la legge 107/90 e il DPR in data 7 aprile 1994;
Considerata la situazione di esubero di sangue esistente in
Valle d'Aosta;
impegna
la Giunta regionale:
1) ad attivarsi presso il Ministero della Sanità e l'Istituto
Superiore della Sanità affinché venga data applicazione in toto
alla legge 107/90 e successivi decreti applicativi con particolare
riferimento alla compensazione territoriale delle regioni;
2) a costituire un gruppo di lavoro che predisponga in tempi
brevi un piano regionale di prelievo, trasformazione e collocazione
del sangue donato.
F.to: Linty - Bavastro - Tibaldi - Collé - Marguerettaz -
Lanièce - Chiarello - Vicquéry
Presidente -
Passiamo alla votazione del nuovo
testo testé letto.
Presenti, votanti e favorevoli: 27
Il Consiglio approva all'unanimità
La seduta è tolta.
La seduta termina alle ore 13,15
