Classificazione
ORDINE PUBBLICO - FORZE ARMATE
Caserme e carceri



Oggetto del Consiglio n. 159 del 4 ottobre 2018 - Resoconto
OGGETTO N. 159/XV - Approvazione di risoluzione: "Impegno del
Presidente della Regione e del Governo regionale per la tempestiva
nomina del Direttore e del Comandante della Polizia penitenziaria
presso la casa circondariale di Brissogne".
Fosson (Presidente) -
La parola alla consigliera Minelli
per l'illustrazione del punto37.01.
Minelli (IC) -
La risoluzione che presentiamo questa
sera, congiuntamente al gruppo Cinquestelle, pone all'attenzione
del Consiglio un argomento che certo non è nuovo, del quale si è
già discusso nella precedente consiliatura, un problema che
purtroppo risulta di difficile soluzione e che negli anni ha creato
non pochi problemi: mi riferisco alla presenza del direttore e del
comandante della polizia penitenziaria presso la casa circondariale
di Brissogne. Da oltre un anno il carcere non ha un direttore e
manca anche la figura del comandante di polizia. Negli ultimi anni
sono stati molti in Valle d'Aosta i direttori in missione che si
sono avvicendati a Brissogne, così come anche i comandanti, e di
fatto questo ha impedito una gestione più continuativa della
struttura. Il perdurare di tale situazione genera dei disagi
continui per l'organizzazione della vita all'interno del carcere
sia per il personale, per chi nel carcere lavora, sia per i
detenuti sia per tutti quegli operatori che, a vario titolo, a
vario diritto, si occupano di attività di volontariato e di
sostegno nel carcere e sia per coloro che hanno comunque diritto di
accesso a questa struttura. Attualmente, i dati a cui io fatto
riferimento sono quelli del 31 agosto, stamattina il collega Mossa
ha fornito un dato appena inferiore, io avevo trovato 229 detenuti,
adesso sono 226, la capienza sappiamo che è di 181 unità e quindi
siamo in una situazione di grave sovraffollamento che, secondo le
previsioni che ho sentito poc'anzi, dovrebbe addirittura aumentare.
In questa situazione la presenza di figure apicali che possano
gestire al meglio in presenza la quotidianità del carcere è
importante. Sappiamo che ci sono direttori che, se necessario,
vengono chiamati da altre case circondariali, però a nostro avviso
la presenza di qualcuno
in loco
è garanzia di un buon
funzionamento.
Sappiamo che la Regione Valle d'Aosta ha competenze in materia
di sanità penitenziaria, quindi è compito della Regione impegnarsi
affinché le condizioni detentive rispettino la dignità dei detenuti
e che questo possa, a nostro avviso, essere più garantito da un
lavoro costante da parte dei responsabili del carcere stesso.
Aggiungo che negli ultimi mesi il dottor Formento, il Garante dei
diritti delle persone sottoposte a misure restrittive delle libertà
personali, ha ripetutamente segnalato questo problema, oltre ad
altri di cui siamo a conoscenza: le cattive condizioni del carcere
per quanto riguarda l'approvvigionamento idrico e altre situazioni
ancora.
Noi riteniamo che sia importante che il Consiglio prenda atto di
questa situazione e chiediamo alla Presidente e al governo
regionale di attivarsi presso gli organi competenti dello Stato per
richiedere una tempestiva nomina del direttore e del comandante
della polizia penitenziaria presso la casa circondariale di
Brissogne, nell'interesse di tutti i soggetti che in quella
struttura vivono, lavorano e operano.
Presidente -
La parola alla presidente della Giunta.
Spelgatti (LEGA VDA) -
Ringrazio i Consiglieri proponenti
per aver sollevato un problema di assoluta preminenza concernente
la situazione della casa circondariale di Brissogne. Le criticità
da voi sollevate, sia quelle relative alla sanità sia quelle
relative alla necessità della nomina di un direttore stabile, sono
quanto mai urgenti, oltre che di antica data. In relazione quindi a
quanto proposto dalla risoluzione oggetto della discussione, siamo
felici di annunciare che ci siamo occupati del problema fin dal
primo momento del nostro insediamento. Vi sarà sicuramente noto
infatti che la casa circondariale sia stata oggetto di ben due
visite da parte del nostro gruppo. Durante queste visite è stata
analizzata la situazione sia delle strutture sia delle necessità,
per carenze strutturali e amministrative, e la prima priorità è
stata individuata nella nomina di un direttore fisso e, da circa un
mese, anche nella nomina di un comandante.
Siamo quindi felici di potervi annunciare di aver già messo in
pratica quanto da voi chiesto nella risoluzione e, più
precisamente, riguardo al comandante proprio oggi pomeriggio c'è
stato un incontro, ma non sappiamo ancora l'esito, con il direttore
generale del personale delle risorse, dottor Pietro Buffa, per
addivenire il più presto possibile alla sostituzione in oggetto.
Riguardo invece al direttore della casa circondariale possiamo
finalmente annunciare che tutte le necessarie procedure per
l'esperimento della figura in oggetto sono in atto e che nel breve
periodo potremo finalmente mettere fine ai direttori a tempo, che
da quasi cinque anni si sono occupati a intermittenza (una volta
alla settimana) delle numerose criticità dell'istituto.
In aggiunta a questo, una volta stabilizzate le figure di
direzione della casa circondariale, potremo prendere contatto con
il Ministero della giustizia per realizzare, se ve ne saranno le
condizioni, un'attività di collaborazione a più vasto raggio tra il
territorio e la casa circondariale attraverso un nuovo protocollo
d'intesa incentrato sulla materia dell'istruzione, della
formazione, della sanità, riprendendo e innovando quanto già
realizzato con il protocollo firmato nel 2007, che ha terminato i
suoi effetti lo scorso anno.
Essendo quindi già stato realizzato quanto da voi richiesto
nella risoluzione ed essendo quindi questo dato facilmente
verificabile dai colleghi del Movimento 5 Stelle, in virtù della
partecipazione del vostro movimento nella compagine di governo, con
relative deleghe ministeriali, vi chiediamo di ritirare
l'iniziativa.
Presidente -
La parola alla consigliera Minelli.
Minelli (IC) -
Prendo atto del fatto che il governo
regionale si è attivato. Mi fa piacere, visto che abbiamo detto più
volte che non vedevamo molto questa realizzazione del "fare" che
era stata più volte da voi sottolineata a inizio legislatura,
quindi ritengo importante che abbiate fatto questi passi. Mi rendo
conto però che non siamo ancora addivenuti a una definizione della
situazione. Oggi c'è stato un incontro di cui non conosciamo ancora
l'esito per il comandante, invece per quanto riguarda il direttore
è in atto la procedura e sono stati fatti dei passi avanti.
Io però, a fronte del fatto che ancora non abbiamo una
situazione definita, chiedo, se possibile, che la risoluzione venga
ugualmente votata, magari con qualche cambiamento, con qualche
emendamento. Visto che di fatto non c'è nulla ancora di definito,
chiederei ai colleghi la cortesia di voler comunque approvare la
risoluzione.
Presidente -
La parola al consigliere Manfrin.
Manfrin (LEGA VDA) -
Essendo stato uno di quelli che
hanno trattato questo argomento in prima persona, insieme anche al
collega Distort, oltre che di concerto con la Presidenza, prendo
volentieri la parola, innanzitutto ringraziando i colleghi del
Movimento 5 Stelle, oggi per l'iniziativa, e i colleghi di Impegno
Civico per aver voluto trattare in quest'aula un argomento, come
già ricordato dalla Presidente, di assoluta importanza;
un'iniziativa che va nel senso di garantire condizioni di lavoro, e
non solo, al personale che lavora all'interno della struttura e che
purtroppo effettivamente da tempo lamenta questa necessità. Come è
stato ricordato, la mancanza di questo direttore purtroppo viene
patita da circa quattro anni e mezzo (questa è la tempistica
dell'assenza di un direttore stabile all'interno della struttura);
abbiamo fatto due visite, di concerto con il collega Distort,
prendendo cognizione delle condizioni attualmente all'interno della
struttura: è chiaro che le due procedure non sono semplici, ma
effettivamente abbiamo trovato un'ottima sponda nel governo che
effettivamente ha preso in carico la situazione. E voglio
approfondire solo perché giustamente voi nella risoluzione chiedete
di attivarci presso gli organi competenti, cosa che però è stata
fatta: nello specifico riguardo alla procedura di nomina del
comandante, che è scaduto il 15 settembre, subito dopo doveva
esserci un avvicendamento con la nomina da parte del Provveditorato
che copre Valle d'Aosta, Piemonte, Liguria e Lombardia, ma
purtroppo non si sono trovate le disponibilità. Aosta è considerata
sede disagiata, purtroppo tante persone non hanno piacere di venire
a lavorare qui, non si è trovato un comandante e quindi si va a
procedere con la nomina d'imperio da parte dell'Amministrazione e
questo era il senso di questo pomeriggio; casualmente la riunione
di questo pomeriggio al Ministero era già programmata da una
settimana.
L'altra procedura, concernente il reperimento della figura del
direttore, invece, è iniziata già a seguito della prima visita
risalente a luglio: è stato preso contatto con il Ministero ? nello
specifico con il Sottosegretario Jacopo Morrone che ha la delega
agli istituti penitenziari ? ed è stata fatta una prima procedura
che mirava a reperire una figura, è stata fatta una sorta di bando:
purtroppo nessuna figura ha deciso di aderire e quindi anche in
questo caso si procederà con una nomina d'imperio.
Non si può dare una data precisa, ma anche in questo caso la
nomina è veramente a breve e quindi tendenzialmente tutto quanto è
previsto nella vostra risoluzione è già integrato. Quindi io non
so, si chiedesse qualcosa di differente che sarebbe eventualmente
anche accoglibile... però, essendoci già attivati ed essendo
verificabili, trovo ultroneo procedere a questo emendamento.
Presidente -
La parola al Consigliere Bertin.
Bertin (IC) -
Questa è un'annosa vicenda che il Consiglio
regionale ha affrontato diverse volte, anche perché, come
evidenziato in precedenza dalla collega Minelli, come già fatto in
altre occasioni, penso che chiunque abbia qualche interlocuzione
inerente a questo problema con chi frequenta il carcere riscontri
soprattutto la mancanza di un direttore, che è l'interlocutore che
permette di far funzionare bene la struttura. La mancanza di un
interlocutore presente nella casa circondariale crea una serie di
problemi. È stato affrontato in tante occasioni, credo che anche
altri governi prima di questo si siano impegnati, ma l'intenzione
di questa risoluzione è proprio mantenere l'attenzione su questo
aspetto che deve essere risolto; visto che a tutt'oggi non è ancora
risolto, si potrebbero modificare le attività in questo senso nel
cercare al più presto di risolvere questo problema, anche per dare
maggiore enfasi all'importanza che ha in termini di funzionamento
del carcere. Le altre volte, anche nelle passate legislature,
eravamo intervenuti in questo senso perché è un problema
decisamente grave in merito al funzionamento della casa
circondariale. Quindi, se andiamo in questa direzione, andiamo
incontro a tutte le esigenze.
Presidente -
La parola al consigliere Mossa.
Mossa (M5S) -
Io non vorrei entrare ancora in questa
questione, perché non è importante tanto il marchio politico, ma
l'importante è che si faccia qualcosa per la situazione critica
della casa di Brissogne. Una risoluzione sicuramente può dare forza
alla richiesta di questo Consiglio regionale nei confronti di Roma
e quindi può avere la sua importanza. Quello che però vorrei
sottolineare oggi è che sia la Presidente che il collega Manfrin
hanno affermato di essere sensibili al problema sulla sanità; io
non capisco una cosa: oggi il governo si è espresso, per il tramite
dell'Assessore alla sanità, dicendo che non è una cosa fattibile,
non è possibile dirimere un problema che potrebbe essere facilmente
risolto (mettendo un medico che copra l'arco delle ventiquattro
ore) e affermando che attualmente c'è un infermiere che copre
l'arco delle ventiquattro ore. Lo ribadisco, l'infermiere non si
prende sicuramente le responsabilità che si prenderebbe un medico
nel dichiarare se un paziente ha o no necessità di cure mediche!
Per cortesia mi fate capire in quale maniera avete a cuore la
situazione sanitaria della casa circondariale? Mi aiuterebbe a
capire quali sono i provvedimenti che vorreste prendere, visto che
parliamo di competenza regionale in questo caso.
Presidente -
La parola al consigliere Distort.
Distort (LEGA VDA) -
Chiaramente sono perfettamente in
linea con l'ultimo intervento del collega Mossa: il cuore relativo
a questa questione è già stato messo in campo, e confermo.
Confermo, attraverso i due sopralluoghi che sono stati fatti, una
attenzione che noi abbiamo messo in campo con tutta chiarezza e con
tutta determinazione. La questione però è semplicemente sul
contenuto della risoluzione perché, se si tratta di "impegnare il
Presidente e il governo della Regione ad attivarsi presso gli
organi competenti per richiedere la tempestiva nomina del direttore
e del comandante della polizia penitenziaria presso la casa
circondariale di Brissogne", questo è stato, fortunatamente e con
orgoglio, fatto.
Quindi, permettetemi una citazione:
ambae adfirmantes
nequeunt generare negantem
: se due proposizioni (quella della
risoluzione e quella dell'attività già messa in atto da parte del
governo) affermano, è chiaro che non si nega, però diventa un atto
che ? così come è specificato ? è già stato svolto.
Anche lo spirito individuato dal collega Mossa, così come
espresso nell'intervento della collega Minelli, è assolutamente
condiviso. Ci sono delle criticità che noi abbiamo esaminato,
abbiamo osservato e che tra l'altro non si limitano a quelle
descritte, abbiamo preso nota di tutta una serie di questioni per
le quali noi vogliamo portare avanti un lavoro assolutamente serio
e determinato.
Presidente -
La parola all'assessore Certan.
Certan (ALPE) -
Per una precisazione molto rapida.
Collega Mossa, oggi lei ha dichiarato nella sua interpellanza di
non essere stato soddisfatto dalla mia risposta e questo ci sta,
per carità, però adesso mi sembra che forse non è stato soddisfatto
perché non ha capito quello che ho detto.
Fortunatamente ho scritto quello che ho detto, ripeto che ho
preso l'impegno: "nonostante l'aver potenziato in quest'ultimo
periodo con un'assistenza infermieristica, che ha ruoli diversi
certo nelle ore notturne rispetto ad un'assistenza medica" ? questo
lo sappiamo, ma lo è per contratto, non perché uno vale di più o di
meno, sono due posizioni e due contratti diversi ? io ho detto che
"è nostra intenzione approfondire, monitorare se tale incremento di
orario dell'assistenza infermieristica, e quindi di risorse, sia
utile e utilizzato nel modo adeguato e soprattutto che risponda
alle reali necessità" e quindi di prenderci l'impegno di andare ad
approfondire.
Questo era l'impegno che ho preso, non ho detto che andava bene
o non andava bene o quanto lei ha riferito. Solo per essere
precisi, perché quanto rimane registrato in aula è giusto che
rimanga.
Presidente -
La parola alla consigliera Minelli.
Minelli (IC) -
Solo due cose rapidissimamente e anche una
proposta di correzione della risoluzione, perché il collega
Bertschy dice che parliamo troppo e quindi chiudiamo un po' in
fretta. Questa volta parliamo troppo noi. Volevo dire alla
Presidente e ai colleghi Distort e Manfrin che a mio avviso una
cosa è l'impegno di un gruppo politico che fa una visita presso la
casa circondariale e poi mette in atto una serie di contatti con
gli organi competenti, un'altra cosa è un atto da parte di un
Consiglio regionale: il valore dell'apprezzabile lavoro di un
gruppo politico è cosa diversa da una risoluzione votata da un
Consiglio regionale, che poi può decidere di appoggiarla o di
rifiutarla, questa è un'altra questione.
Nello specifico, per abbreviare io propongo una possibile
correzione della mozione, mi dite se può funzionare: "Il Consiglio
regionale impegna la Presidente e il governo regionale a continuare
nell'attività di collaborazione con gli organi competenti nel
richiedere la tempestiva nomina del direttore e del comandante
della polizia penitenziaria presso la casa circondariale di
Brissogne e a riferire in Consiglio entro fine novembre gli esiti
di tali incontri. Questo nell'ipotesi che entro fine novembre
esista ancora questo governo. Diversamente in ogni caso, se di
questi incontri, visto che abbiamo tutti una responsabilità, in
qualità anche di semplici Consiglieri, si potrà riferire
all'interno di quest'aula".
Questa è la proposta di correzione, dopo di che noi chiediamo di
metterla comunque in votazione. Chi vuole vota; chi non vuole vota
contro.
Presidente -
La parola alla presidente della Giunta.
Spelgatti (LEGA VDA) -
Accetto questa proposta, per cui
chiedo di votare a favore.
Presidente -
Pertanto pongo in votazione la risoluzione,
a prima firma della consigliera Minelli, come emendata. La
votazione è aperta. La votazione è chiusa.
Comunico l'esito della votazione:
Presenti: 34
Votanti: 34
Favorevoli: 34
Il Consiglio approva all'unanimità.
