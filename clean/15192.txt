Classificazione
TRASPORTI E VIABILITÀ
Trasporti
Viabilità


Resoconto integrale del dibattito dell'aula
Oggetto del Consiglio n. 1712 del 20 dicembre 1995 - Resoconto
SEDUTA ANTIMERIDIANA DEL 20 DICEMBRE 1995
OGGETTO N. 1712/X Situazione dei trasporti nel territorio
dell'Alta Valle, a seguito dell'entrata in vigore del piano di
bacino di traffico. (Interpellanza)
Interpellanza Premesso:
- che l'entrata in vigore del Piano di Bacino di Traffico ha
comportato, per quanto concerne il sub-bacino dell'Alta Valle,
diverse modifiche degli orari delle autolinee e la soppressione di
alcune corse, tra le quali la prima del mattino nella direzione
Courmayeur-Aosta;
- che la nuova impostazione del servizio sta creando non pochi
disagi ai lavoratori pendolari dell'Alta Valle occupati presso lo
stabilimento Cogne;
- che i servizi di trasporto su gomma e quelli su rotaia non
sono informati a un criterio di integrazione reciproca, come
previsto dal suddetto Piano, e ciò comporta una copertura oraria
inadeguata a permettere a categorie di lavoratori di usufruire dei
mezzi pubblici;
- che nell'arco della giornata, secondo i nuovi orari, vi sono
corse inutilizzate, le quali vengono comunque sovvenzionate
generosamente dall'Ente Regione in termini di percorrenze
chilometriche;
- che già in passato alcuni utenti hanno levato proteste nei
confronti dell'Amministrazione regionale per la scarsa attenzione
dedicata a questo problema;
- che, malgrado il Piano suddetto sia entrato in vigore da tre
mesi, si rileva ancora oggi l'indisponibilità di orari aggiornati
presso gli sportelli della concessionaria titolare del servizio nel
sub-bacino Alta-Valle;
i sottoscritti Consiglieri regionali
Interpellano
l'Assessore competente per conoscere
1) quali iniziative intende adottare per far fronte, nel breve
periodo, alle diverse esigenze di mobilità casa-lavoro nel
sub-bacino dell'Alta Valle;
2) quando e come prevede di dare attuazione alla prevista
integrazione dei percorsi degli orari delle autolinee e della
ferrovia, al fine di ottimizzare il servizio globale del trasporto
pubblico.
F.to: Tibaldi - Linty
Presidente Ha chiesto la parola il Consigliere Tibaldi.
Tibaldi (LN) Per illustrare brevemente questa interpellanza, che
mi sembra già di per sé abbastanza completa, soprattutto per quanto
riguarda le premesse, ma anche per quanto riguarda i quesiti. Con
l'entrata in vigore del Piano di bacino di traffico sono stati
modificati alcuni orari, alcune linee, alcuni concessionari ed
introdotti anche altri servizi. In particolare, l'interpellanza si
riferisce ad un sub-bacino, quello dell'Alta Valle, dove orari
delle autolinee e soppressione di alcune corse hanno inciso nel
discorso del servizio globale.
In particolare è stata soppressa la prima corsa del mattino, che
partiva da Courmayeur alle 4h45 e arrivava ad Aosta alle 5h45;
questa corsa dava la possibilità a chi doveva recarsi a Milano di
prendere la coincidenza del treno delle 6h30 e quindi di essere in
un certo qual senso facilitato.
Vi sono però anche altri orari che hanno subito notevoli
modificazioni. Fino all'11 settembre c'era anche la corsa che
partiva ad Aosta alle 22h15 per dirigersi verso l'Alta Valle e che
ora non c'è più. Poi sono state modificate sensibilmente le ore di
partenza e le ore di arrivo da Courmayeur ad Aosta e viceversa.
La nuova impostazione di questo servizio crea disagi soprattutto
ad una categoria di lavoratori pendolari, che lavorano presso lo
stabilimento Cogne di Aosta. So che già in passato alcuni di questi
avevano chiesto all'Assessorato di poter intervenire per essere
agevolati a recarsi sul posto di lavoro; so che sono state fatte
delle modifiche, ma che non sono state significative, o perlomeno
non sono andate incontro alle esigenze di questi lavoratori.
Il fatto che questi lavoratori siano una massa di utenza
quantitativamente limitata, non giustifica il fatto di disconoscere
la necessità dei loro servizi e quindi in un certo qual senso
penalizzarli con gli orari che sono stati ex novo formulati.
C'è da dire che con l'entrata in vigore del Piano di bacino di
traffico una delle linee guida per quanto riguarda sia il
fondovalle che il sub-bacino dell'Alta Valle era quello di
permettere il più possibile l'integrazione fra i trasporti su
ferrovia e i trasporti su gomma. Da un punto di vista ferroviario
c'è stato un potenziamento; leggendo la fotocopia degli orari mi
sembra che il numero delle corse a livello di treno sia stato
incrementato, anche se questo potenziamento è rivolto
principalmente ad una categoria, che è quella degli studenti, e
forse anche ai turisti, mentre c'è stata poca attenzione nel
momento in cui sono stati stilati gli orari per la categoria dei
lavoratori.
Nell'arco della giornata c'è da dire che secondo questi nuovi
orari ci sono anche corse inutilizzate, mi riferisco a quella che
arriva ad Aosta alle 21,45; penso che l'Assessore, meglio di me,
sarà in possesso dei dati relativi alla frequenza di utilizzo da
parte dell'utenza relativamente alle singole corse.
C'è ancora da dire che purtroppo non sempre - o difficilmente -
gli orari sono disponibili presso gli sportelli dei concessionari;
questo, anche se non è stato codificato in una apposita domanda, lo
rivolgo direttamente all'Assessore affinché provveda e solleciti le
concessionarie ad agevolare l'utenza, affinché sia messa a
conoscenza in maniera completa delle disponibilità delle corse sia
per quanto riguarda il treno, che ha già sufficientemente
pubblicizzato i nuovi orari, che soprattutto per quanto riguarda la
concessionaria di autolinea per i sub-bacini interessati.
Questo disagio che viene sopportato dai lavoratori dell'Alta
Valle come viene affrontato? Viene affrontato sopperendo con mezzi
propri, oppure con l'onere del doppio abbonamento per quanto
riguarda sia il treno che il pullman. Questo perché anche nella
tentata integrazione fra il servizio su ferrovia e il servizio su
gomma ci sono tempi insufficienti per permettere ai turnisti di
usufruire alternativamente o del treno o del pullman, senza -
ripeto - contare il gravame del doppio abbonamento.
Con questa interpellanza si vuole sapere quali iniziative
intende adottare l'Assessore, che è il creatore di questa
rivoluzione nel sistema del traffico valdostano, rivoluzione i cui
vantaggi e svantaggi possono essere misurati solo dall'utenza con
l'utilizzo delle strutture e dei servizi a disposizione, e questa
interpellanza, secondo me, porta a conoscenza dell'Assessore uno di
questi disagi, quali iniziative - dicevo - intende adottare per
fare fronte nel breve periodo a questo disagio, e se è possibile, e
in che modo, migliorare l'integrazione dei percorsi tra gli orari
di autolinee e di ferrovia, al fine di razionalizzare tutto quanto
il servizio del trasporto pubblico nell'Alta Valle.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Va detto in premessa che l'impostazione che è
stata data e le decisioni che sono state assunte relativamente al
servizio di trasporto nell'Alta Valle con il nuovo Piano di bacino
di traffico e con le nuove concessioni, ha consentito di superare
il momento difficile quale quello rappresentato dal fallimento
della società SAP, che gestiva tutti i servizi di autolinee nella
zona di Courmayeur, senza che vi fosse alcun riflesso negativo
sulla utenza, anzi direi migliorando il servizio.
Quindi questo processo che ha visto l'unificazione in un
concessionario unico dei servizi nell'Alta Valle ha funzionato,
perché ci ha permesso di superare con un miglioramento del servizio
complessivo una situazione che poteva rivelarsi molto difficile.
Chiaramente possono esistere su singole corse dei momenti di
difficoltà, però bisogna cogliere il dato di novità che è
rappresentato dalla nuova impostazione, per cui non esiste più la
sovvenzione regionale riferita alle singole corse, ma esiste un
contratto che facciamo con il concessionario e che riguarda un
ammontare di chilometri, che poi deve essere distribuito in modo da
raccogliere al meglio le esigenze della utenza.
Ed è anche interesse del concessionario avere più utenza, perché
quelli sono ricavi maggiori che il concessionario può avere, se
riesce ad organizzare nel migliore dei modi il servizio e riesce ad
aumentare l'utenza che serve.
Direi invece che è proprio l'Amministrazione regionale che in
alcuni casi impone al concessionario di effettuare delle linee
anche se hanno una scarsa utilizzazione, proprio per le ragioni che
diceva Tibaldi; cioè ci sono alcune fasce orarie in cui l'utenza è
molto limitata, però per dovere di servizio pubblico si impone alle
società concessionarie di fare certi servizi.
Questo è il caso delle corse di pullman delle prime ore del
mattino e di tarda sera che hanno una utenza limitatissima, ma ciò
nonostante anche per quanto riguarda la corsa del mattino che era
stata soppressa a settembre, abbiamo chiesto alla SAVDA di
riorganizzare nell'ambito dei chilometri disponibili le corse in
modo da prevedere comunque quella corsa, cosa che la SAVDA ha
accettato.
Quindi a partire da gennaio verrà ripristinata quella corsa,
anche se in quel caso abbiamo una utenza che è dell'ordine che
dicevo prima; però esiste una necessità oggettiva perché non ci
sono altri mezzi di servizio pubblico in quella fascia oraria,
quindi abbiamo operato in quel senso ed è una cosa che è stata
definita con la SAVDA, anche se ha dei tempi di attuazione che sono
quelli che dicevo.
Per quanto riguarda l'integrazione dei servizi ferroviari,
abbiamo già realizzato una integrazione ottimale per quanto
riguarda il servizio ferroviario ed i collegamenti da
Pré-Saint-Didier con La Thuile e da Pré-Saint-Didier con
Courmayeur.
Per quanto riguarda invece il coordinamento dell'asse del
fondovalle, qui abbiamo un problema perché il servizio Courmayeur -
Aosta non può essere fatto dalla ferrovia e in molti casi ha una
utenza, penso ad esempio a quella studentesca, che ha bisogno di
arrivare ad Aosta nello stesso momento sia quelli che viaggiano in
treno, sia quelli che viaggiano in pullman, e questo determina la
necessità di avere negli stessi minuti il vettore pullman che parte
da Courmayeur per i servizi studenteschi di Courmayeur che devono
arrivare ad Aosta ed anche per i lavoratori, ed il vettore treno
che parte da Pré-Saint-Didier. Però su questo si sta lavorando per
arrivare ad ulteriori miglioramenti.
Per quanto riguarda la questione della informazione questo è un
problema reale, nel senso che effettivamente c'è un po' di carenza
nell'informazione. Abbiamo sollecitato più volte le società
concessionarie ad attivarsi al massimo a dare una informazione
specifica anche sulle singole corse, in modo da mettere a proprio
agio gli utenti. A giustificazione delle società concessionarie va
detto che c'è stata una rivoluzione in tutto il sistema dei
trasporti, che ha richiesto un momento di assestamento. Con la fine
di dicembre chiudiamo questa fase che è stata di cambiamento
radicale e che ha determinato anche per loro la necessità di
rivedere tutto quanto.
Da parte delle società concessionarie c'è una indicazione, che
abbiamo fatto in modo molto preciso, di dare una informazione
capillare ed accurata per quanto riguarda le singole linee, mentre
per quanto riguarda l'Amministrazione regionale pubblicheremo un
orario generale di tutti i servizi di trasporto pubblico nella
nostra regione, che faremo all'inizio dell'anno prossimo, però
dovevamo arrivare ad avere una situazione assestata perché un
orario rimane tale per un periodo di tempo piuttosto lungo.
Presidente Ha chiesto la parola il Consigliere Tibaldi.
Tibaldi (LN) Ringrazio l'Assessore, nella sua risposta si
colgono le buone intenzioni di voler ottimizzare il servizio del
trasporto pubblico in questa zona, che è penalizzata per le ragioni
che anche lui ha illustrato in maniera più approfondita.
Mi è parso di capire che da gennaio questa fase transitoria,
post-rivoluzione del traffico per capirci, dovrebbe tornare alla
normalità, quindi da gennaio non solo le corse dovrebbero essere
riorganizzate in maniera più razionale, ma anche gli utenti
potranno usufruire di un piano di orari più completo.
Mi auguro che nella revisione che verrà fatta di queste corse e
nei suggerimenti - l'Assessore ha usato addirittura il verbo
imporre da parte della Regione - alle concessionarie per quanto
riguarda le singole linee si tengano in debito conto non solo le
esigenze di chi lavora presso gli uffici, ma anche di chi fa i
turni, come i lavoratori Cogne, che devono avere la possibilità di
usufruire del trasporto pubblico, che altrimenti verrebbe loro
negato.
