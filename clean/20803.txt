Classificazione
ENTI LOCALI
UNIONE EUROPEA E RAPPORTI INTERNAZIONALI



Oggetto del Consiglio n. 836 del 6 ottobre 2004 - Resoconto
OGGETTO N. 836/XII - Comportamento del Presidente del Consiglio
permanente degli enti locali in occasione delle elezioni europee
2004. (Reiezione di due mozioni)
Mozione
Accertato che, lo scorso 7 giugno, il Presidente del
Consiglio Permanente degli Enti Locali, Diego Empereur, ha invitato
i Sindaci di sedici Comuni valdostani ad inviare, ai proprietari di
seconde case presenti in tali Comuni, una lettera di propaganda
elettorale a sostegno della lista "Federalismo in Europa";
Evidenziato che tale iniziativa a sostegno di una Lista
elettorale è stata assunta utilizzando la sede e le strutture di
enti pubblici quali il CPEL ed il BIM;
Rilevato che l'utilizzazione di attrezzature di enti pubblici
per il sostegno ad una Lista elettorale costituisce una grave
violazione di legge e dell'obbligo di imparzialità che deve
caratterizzare la pubblica amministrazione;
Rilevato altresì che la richiesta del Presidente del CPEL,
rivolta ai sedici Sindaci, costituisce un invito ad utilizzare, a
fini di propaganda elettorale, dati personali e sensibili in
possesso del Comune, violando le disposizioni del Decreto
Legislativo 196/2003, Codice in materia di dati personali;
Evidenziato che il comportamento del Presidente del Consiglio
Permanente degli Enti Locali ha determinato una turbativa del
regolare svolgimento della campagna elettorale per le elezioni
europee;
il Consiglio regionale
biasima il comportamento
dell'attuale Presidente del Consiglio Permanente degli Enti
Locali;
Lo invita
a rassegnare le dimissioni dalla carica di Presidente del
Consiglio Permanente degli Enti Locali;
Impegna
il Presidente della Regione ad assumere le iniziative
opportune nei confronti di chi, utilizzando la propria carica
pubblica, ha turbato la campagna elettorale ed ha istigato alla
violazione delle norme sulla privacy;
Impegna
il Presidente del Consiglio regionale a trasmettere copia
della presente mozione a tutti i sindaci della Valle
d'Aosta.
F.to: Riccarand - Curtaz - Squarzino Secondina
Mozione
Premesso che:
il Presidente del Consiglio Permanente degli Enti Locali,
Diego Empereur, abusando del suo ruolo istituzionale ha scritto
alla vigilia del voto europeo a diversi Sindaci valdostani
invitandoli a spedire lettere ai possessori di seconde case
residenti nel collegio elettorale Nord Ovest a sostegno di un
candidato da lui indicato;
Ritenuto che:
- tale comportamento è particolarmente grave, poiché denota
un'inopportuna commistione tra ruoli istituzionali ed interessi di
parte;
- la missiva del Presidente CPDL rivolgendosi direttamente ad
altre figure istituzionali, i Sindaci, invitandoli a tale
promozione, prefigura una grave ed evidente violazione di norme di
legge;
Il Consiglio regionale
Depreca e stigmatizza
il comportamento tenuto dal Presidente del Consiglio
Permanente degli Enti Locali, Diego Empereur;
Invita
lo stesso Presidente a svolgere il suo ruolo nell'ambito
delle sue funzioni istituzionali e nel rispetto delle norme di
legge.
F.to: Frassy - Tibaldi - Lattanzi
Président - On procède à la discussion conjointe des deux
motions.
La parole au Conseiller Riccarand.
Riccarand (Arc-VA) - Cari colleghi, sono passati 4 mesi dalle
elezioni europee e dalla campagna elettorale che ha preceduto
quell'appuntamento elettorale. In questi 4 mesi sono successe tante
cose, nuove e clamorose vicende politiche hanno occupato la prima
fila della scena politica e la faccenda di cui oggi torniamo ad
occuparci può sembrare lontana e non più attuale. Anzi direi che
forse nelle intenzioni di qualcuno questo è un episodio che si può
considerare liquidato, tant'è vero che abbiamo tutti ricevuto un
po' di tempo fa un comunicato stampa, datato 14 luglio 2004,
dell'Assemblea degli enti locali - di cui il Sig. Diego Empereur è
Presidente - che ha espresso piena solidarietà a quest'ultimo
affermando che
"al Presidente Empereur viene imputato dal nostro
gruppo e dalla "Casa delle Libertà"
l'abuso delle sue
funzioni istituzionali per aver promosso, in qualità di
Vicepresidente del proprio movimento politico, l'invio di missive
elettorali"
; cosa che non corrisponde assolutamente a verità,
perché l'accusa è completamente diversa, ma che ben indica questa
volontà assolutoria e liquidatoria rispetto a un episodio che,
secondo noi, invece rimane di notevole rilevanza. Non solo, abbiamo
tutti notato, venendo a date più recenti, che proprio l'ultimo
numero del "Peuple Valdôtain" ci propone in prima pagina una foto
sorridente del Sig. Diego Empereur con un editoriale, con una
riflessione sugli organi di informazione che "suona" come avallo,
come sostegno, come copertura totale rispetto al comportamento del
Vicepresidente del gruppo "Union Valdôtaine", nonché Presidente de
CELVA. Noi invece non consideriamo affatto liquidata questa vicenda
che, a nostro avviso, anche se sono passati 4 mesi da quando il
"fattaccio" si è verificato, merita un dibattito e una riflessione
attenta da parte di questo Consiglio regionale, perché la questione
è molto semplice e molto chiara, limpida, però richiede una
risposta da parte di questo Consiglio.
Il problema è questo: se Diego Empereur, come Vicepresidente del
gruppo "Union Valdôtaine", utilizzando la sede e gli strumenti del
gruppo, avesse scritto, telefonato, indirizzato messaggi di posta
elettronica ai Milanesi, Lombardi, Piemontesi, Liguri che hanno la
seconda casa nei comuni turistici della Valle d'Aosta per invitare
a votare la lista "Federalismo in Europa" non ci sarebbe stato
nulla di male; quindi, se lui avesse fatto quello che viene detto
nel comunicato stampa del CELVA, nulla ci sarebbe da dire. Il fatto
inaccettabile - e di cui discutiamo in questo Consiglio - è che il
Sig. Empereur ha fatto la propaganda elettorale non come
Vicepresidente del gruppo "Union Valdôtaine", ma come Presidente
del CELVA, usando la sede, l'attrezzatura e gli indirizzi di posta
elettronica di un ente pubblico, utilizzando la rete di relazioni e
contatti che gli deriva dall'essere Presidente del CELVA e non
dall'essere Vicepresidente del gruppo "Union Valdôtaine": i
messaggi di posta elettronica del Sig. Empereur non sono stati
inviati dal Vicepresidente del gruppo "Union Valdôtaine" alle
sezioni unioniste sul territorio e nelle varie realtà comunali; i
messaggi di posta elettronica sono stati inviati dal Presidente del
CELVA - qui guardo dall'indirizzario - all'Anagrafe del Comune di
Ayas, all'Ufficio protocollo del Comune di La Salle, alla
Segreteria del Comune di Antey, all'Ufficio amministrazione del
Comune di Gressan, eccetera, e nei vari comuni cosa è successo? Che
vi sono stati dei dipendenti comunali, dei dipendenti "pubblici"
che hanno stampato questo messaggio, lo hanno fotocopiato,
protocollato e trasmesso al sindaco per gli adempimenti che
venivano richiesti dal Presidente del CELVA. Si sono quindi
utilizzati canali e strumenti e dipendenti pubblici per organizzare
una propaganda elettorale di una lista, mentre l'atteggiamento
dell'ente pubblico, come ben sappiamo, avrebbe dovuto essere di
totale e assoluta imparzialità rispetto al momento e allo scontro
elettorale in corso.
Vi è anche di peggio, perché il Presidente del CELVA ha invitato
i colleghi sindaci a commettere dei reati, in particolare li ha
istigati ad utilizzare degli indirizzari riservati, cioè i dati
personali costituiti dai turisti che hanno la seconda casa nei 16
comuni elencati e che pagano l'ICI... quindi ad utilizzare tali
indirizzi riservati, che non potevano essere forniti, per mandare
queste lettere di propaganda elettorale. Nel messaggio di posta
elettronica il Sig. Empereur inizia il messaggio dicendo:
"Gentile collega, come da accordi, trasmetto la bozza di lettere
destinate..."
, eccetera; quindi vi è stato tutto un lavorio, un
andare a definire una strategia, un cercare degli accordi
finalizzati ad un'operazione che è in contrasto con le normative di
legge, perché la legge n. 196/2003, il Codice in materia di
protezione dei dati personali, vieta questo tipo di utilizzazione
degli indirizzi e il Presidente del CELVA ha chiesto a 16 sindaci
di commettere un illecito penale che, fra l'altro, è sanzionato
dall'articolo 167 con una previsione di pena da 6 a 18 mesi di
reclusione. La questione, anche se risale a 4 mesi fa, quindi
rimane di notevole rilevanza e i "conti" su questa vicenda, a
nostro avviso, devono ancora essere fatti.
Cosa sia successo dopo il messaggio del Sig. Empereur ai 16
sindaci non lo sappiamo, questa è forse anche l'occasione per avere
un'informativa dal Presidente della Regione rispetto all'indagine
che ha condotto tramite l'Ufficio enti locali e i risultati che
essa ha portato. Non sappiamo se poi i sindaci hanno inviato ai
possessori di seconde case nel territorio la lettera come richiesto
dal Sig. Empereur, oppure se i sindaci si sono limitati a fornire a
quest'ultimo gli indirizzi e poi è stato lui ad inviare le lettere;
sappiamo che è stata comunque organizzata e attuata una campagna di
propaganda elettorale in violazione degli obblighi di imparzialità
degli enti pubblici e di chi ricopre cariche in tali enti. Questo
dei sindaci è un altro profilo di responsabilità di cui non
parliamo nelle mozioni: nell'iniziativa che abbiamo presentato,
così come in quella del gruppo "Casa delle Libertà", di cui
condividiamo l'impostazione, si pone l'accento sul ruolo del
Presidente del CELVA, perché la sua iniziativa in violazione delle
norme di legge è un'iniziativa certa, documentata, che necessita e
richiede una reazione da parte di questo Consiglio. Nella mozione
da noi presentata chiediamo vi sia un voto di biasimo nei confronti
del comportamento dell'attuale Presidente del Consiglio permanente
degli enti locali e che quest'ultimo venga invitato a rassegnare le
dimissioni da tale carica, domandiamo inoltre un impegno del
Presidente della Regione
"ad assumere le iniziative opportune
nei confronti di chi, utilizzando la propria carica pubblica, ha
turbato la campagna elettorale ed ha istigato alla violazione delle
norme sulla "privacy""
.
Vorrei fare un'ultima riflessione, che si intreccia con il
dibattito di queste ultime settimane, partendo dalla recente
dichiarazione già citata prima dal Consigliere Curtaz intervenendo,
dall'intervista che il Presidente della Regione ha fatto a "La
Stampa" il 25 settembre scorso e che ha attratto l'attenzione di
molti proprio perché in quella intervista si parla di etica
politica. È un riferimento all'etica che è stato favorevolmente
commentato anche sugli organi di informazione e che in un certo
senso ha anche sorpreso, perché non è frequente sentire degli
esponenti del gruppo "Union Valdôtaine" usare questo termine, che è
un po' in disuso soprattutto nell'ultimo decennio... ma forse un
po' di più all'interno del gruppo "Union Valdôtaine", quindi la
cosa ci ha favorevolmente colpiti.
Credo però che proprio questa vicenda del Sig. Empereur ci
permetta di fare chiarimento. Non vorremmo vi fosse un equivoco,
perché il Presidente, quando parla di etica politica del gruppo
"Union Valdôtaine", non è molto chiaro, cioè i concetti, a mio
avviso, sono differenti: un conto è l'etica politica, che sono i
principi generali del buon comportamento, del buon costume, della
buona morale; altra cosa forse è l'etica del gruppo "Union
Valdôtaine". Non vorremmo che vi fossero due concezioni dell'etica:
una è quella della base dei valori comuni; l'altra, l'etica propria
di un partito politico e delle sue logiche, perché ci chiediamo se
il comportamento del Sig. Empereur sia corrispondente ad un
principio di etica politica. Secondo noi, assolutamente no, perché
usa in modo distorto una funzione pubblica e questo è contrario ai
principi dell'etica, perché vuol dire sottomettere un ente pubblico
ad una funzione che non è sua. Non so se questo è conforme o meno
all'etica del gruppo "Union Valdôtaine", perché, se l'etica del
gruppo è che quello che va bene per il partito va bene in generale,
è un'altra cosa; quindi qui bisogna chiarire se si vuole affermare
un principio generale o un principio particolare.
Farei anche un secondo appunto alla dichiarazione del
Presidente, perché sono rimasto colpito anche quando egli ha detto:
"il dissenso ha disturbato l'etica politica del gruppo "Union
Valdôtaine", perché una costante di comportamenti si è
incrinata"
, se il problema è il voto contro dei 7 franchi
tiratori, se è questo che ha rotto l'etica... a me non sembra una
lettura corretta: può darsi che questo abbia infranto delle regole
interne al gruppo "Union Valdôtaine", ma l'etica politica è stata
spezzata ben prima di questo episodio! Abbiamo una sequela di
episodi gravissimi in cui questo comportamento etico non è stato
rispettato! Cito solo l'esempio più clamoroso, perché vi è stato un
ex Presidente della Giunta del gruppo "Union Valdôtaine" che quando
era Presidente era anche socio occulto della principale società dei
trasporti in Valle d'Aosta, società che finanziava a suon di
miliardi come Presidente, se non c'era una violazione dell'etica in
quel caso... è clamoroso, eppure non mi sembra che il gruppo "Union
Valdôtaine" rispetto a quel caso abbia ravvisato una rottura
dell'etica, tant'è vero che questa persona è stata "portata" a fare
il Senatore. Attenzione quindi, non confondiamo, se usiamo il
termine "etica", se vogliamo fare un discorso di etica, dobbiamo
farlo nella sua pienezza di significato e non distorcerlo rispetto
a finalità di lotta interna, oppure confondendo quella che può
essere una regola di partito con un "costume" di comportamento di
carattere generale che dovrebbe appartenere a tutti.
Qui torno alla questione della mozione che discutiamo oggi,
perché noi vi chiediamo coerenza e rigore sulle grandi cose come
sulle piccole cose. È probabile che per il gruppo "Union
Valdôtaine" questa vicenda del Sig. Empereur possa sembrare un
peccato veniale, uno scivolone che si poteva evitare, ma che è
andato nell'interesse del partito, anche se il successo del Sig.
Grimod non è stato eclatante. Qui però è un problema di principio,
quindi, evidentemente, un comportamento etico non può essere
ravvisato nell'atteggiamento tenuto dal Presidente del CELVA.
Ci auguriamo che il Consiglio voti la mozione da noi presentata
e quella presentata dal gruppo "Casa delle Libertà", del resto i
contenuti sono simili, oppure, se si vuole, si concordi un nuovo
testo, però sarebbe grave se questo Consiglio non dicesse niente,
non arrivasse a porre un punto fermo, ad esprimere un giudizio di
biasimo rispetto a una violazione così grave dei doveri e dei
compiti di un pubblico amministratore.
Président - La parole au Conseiller Frassy.
Frassy (CdL) - L'illustrazione della mozione da parte del nostro
gruppo è agevolata dall'introduzione che ha fatto il collega
Riccarand, che ringraziamo per avere "sviscerato" nel dettaglio non
solo la sostanza dei fatti in quanto tali, ma per aver evidenziato
quelle che lui ha individuato essere delle fattispecie che
potrebbero concorrere a configurare anche ipotesi di reato. Nel
ringraziarlo per questa esposizione, lo ringrazio anche
doppiamente, perché mi evita di correre il rischio di fare un
intervento più professionale che consiliare, nel senso che eviterò
di tornare su quegli argomenti giuridici che sono stati espressi in
maniera chiara da chi mi ha preceduto.
Devo dire che su questa vicenda, Presidente Perrin e colleghi
consiglieri, forse non si è sufficientemente approfondito l'aspetto
e le implicazioni di quella che qualcuno ha definito "una semplice
ingenuità" o una "e-mail". Ci ricordiamo che lei, Presidente
Perrin, si era preso un impegno e aveva portato le conclusioni di
quell'impegno con una breve comunicazione all'aula, nella quale
confermava che, da parte dei sindaci dei comuni oggetto di quella
"e-mail", non risultavano essere partite lettere all'indirizzo di
cittadini e comunque lettere che avessero come provenienza le
amministrazioni comunali che erano state oggetto della sua
verifica. Noi di questo non possiamo non prenderne atto, ma
l'aspetto che è stato frutto del suo approfondimento
sostanzialmente è un fatto collegato, ma diverso rispetto
all'oggetto di questa mozione, perché l'oggetto di tale iniziativa
è il modo in cui sono state espletate delle funzioni che, fino a
prova del contrario, sono funzioni pubbliche e si tratta di capire,
colleghi consiglieri, se in questo caso ci possa essere
l'indifferenza sostenendo che, tutto sommato, si è trattato di
un'ingenuità.
La presa di posizione dell'assemblea del CELVA su questa vicenda
è quanto meno curiosa, perché nella consapevolezza che il problema
potrebbe sussistere se fosse... e noi riteniamo che sia
documentato... sostengono che alcuna forma di abuso è stata
attuata, in quanto non è stato utilizzato il ruolo pubblico che il
Sindaco del Comune di Sarre ricopriva ed è proprio questo il
problema, perché il CELVA - o Consiglio permanente degli enti
locali - è un organismo che è istituito con un decreto del
Presidente della Regione e utilizza risorse pubbliche ed è
innegabile che, comunque sia, quel messaggio di posta elettronica è
partito dagli strumenti che sono in uso a quello che, per sintesi,
continuiamo a chiamare CELVA. Se in effetti questo è accaduto, non
possiamo limitarci a dire che è stata un'ingenuità! Sarà stata
anche un'ingenuità, ma rimane un'ingenuità da stigmatizzare, perché
qui a forza di non dare rilievo ai fatti che qualcuno definisce
"piccoli vizi di ingenuità" o "piccoli errori di percorso"... se ci
guardiamo indietro, vediamo che la politica valdostana è segnata da
una serie infinita di situazioni che hanno come filo dominante la
violazione delle regole sostanziali poste vuoi da questa
Amministrazione, vuoi da norme più cogenti dello Stato.
Possiamo discutere se sia spropositato chiedere le dimissioni o
se sia spropositato fare certe premesse, ma ritengo che questo
Consiglio oggi debba prendere atto che, in base ai documenti che
sono stati prodotti e visti da tutti i colleghi, è stata utilizzata
una "infrastruttura" con un "vestito" pubblico e che utilizza
risorse pubbliche per invitare a sostenere un candidato, che in
quanto tale non ha nessun ruolo pubblico, ma ha semplicemente il
ruolo di rappresentante di una parte politica che è una parte
privata.
Se oggi noi acclariamo questo fatto, e penso che per negarlo
qualcuno si debba alzare nel corso del dibattito e debba dirci che
vi è una serie di situazioni che smentiscono quello che le
apparenze invece sembrano certificare... ma se il fatto di
conseguenza è acclarato come riteniamo, non si può far finta di
niente, colleghi! Penso si debba arrivare ad una presa di
posizione, che sia minimale o massimale, ma una presa di posizione
che, richiamando il fatto in quanto tale e concludendo
sull'inopportunità di quel fatto, quanto meno arrivi a
stigmatizzare e a biasimare quel tipo di comportamento disinvolto.
Non è sufficiente sostenere che i sindaci non hanno aderito e non
hanno colto l'invito che il Sig. Empereur nella sua duplice veste
di Sindaco e di Presidente del CELVA aveva rivolto ai suoi colleghi
sindaci, perché, se vi fosse la convinzione che nulla è accaduto,
sarei legittimato a pensare che il dibattito che facciamo in questo
Consiglio sia un dibattito falsato da pregiudizi di tipo ideologico
che arrivano al punto tale di negare la realtà dei fatti. Inviterei
perciò i colleghi di maggioranza, prima ancora di "entrare" nelle
conclusioni della nostra mozione, ad "entrare" nelle premesse,
perché, se quei fatti in qualche maniera sono effettivamente
accaduti, penso che lei per primo, Presidente Perrin, debba
prendere una qualche posizione. Non vogliamo qui - anche se può
essere un'espressione forte di questi tempi - la testa di nessuno,
ma vogliamo che vi sia una parola chiara su ciò che è lecito fare e
su ciò che è inopportuno fare; altrimenti, se si continua con la
politica che gli occhi vanno chiusi uno alla volta o spesso
entrambi, penso che non facciamo un gran servizio a quell'etica
alla quale più volte il partito "Union Valdôtaine" in questi tempi
si è richiamato.
Presidente - Prima di aprire il dibattito voglio solo informarvi
che la deliberazione di revisione della macrostruttura
organizzativa dell'Amministrazione regionale di cui si parlava al
punto n. 2, "Comunicazioni del Presidente della Regione", è
pervenuta alla Presidenza; coloro che fossero interessati ad averne
una copia, possono richiederla, è a disposizione. È aperta la
discussione generale sulle due mozioni di cui ai punti nn. 3 e
4.
La parola al Presidente della Regione, Perrin.
Perrin (UV) - Afin de contribuer à la discussion relative aux
deux motions présentées, je voudrais apporter quelques éléments
utiles à la réflexion. Tout d'abord il me semble important, pour ce
qui est de l'aspect formel de ces deux motions, de remarquer
qu'elles font référence à M. Diego Empereur en sa qualité de
Président du Conseil permanent des collectivités locales. Il faut
préciser que M. Empereur est à la fois Président de cet organisme -
qui représente les collectivités locales - et du Consortium des
collectivités locales valdôtaines (CELVA), qui est une société
coopérative relevant du droit privé, mais il est aussi Syndic de la
Commune de Sarre et Vice-Président de l'"Union Valdôtaine".
Je ne voudrais pas entrer ici dans une discussion sur l'éthique
qui a été rappelée dans cette Assemblée, j'avais déjà eu l'occasion
d'affirmer que cette méthode vous l'avez déclarée pour le moins
inopportune, mais je voudrais me tenir aux faits pour avoir tous
les éléments de discussion et de réflexion sereine. Pour venir aux
événements en question, comme je l'ai déjà dit lors de la séance du
14 juillet dernier suite à la résolution présentée le 10 juin 2004
par les Conseillers régionaux du groupe
"Casa delle
Libertà", les structures compétentes du Département des
collectivités locales, des sanctions administratives et des
fonctions préfectorales de la Présidence de la Région ont été
immédiatement interpellées; une demande d'informations - et là
aussi il faut être clairs sur la signification de la procédure, ce
n'est pas une enquête qu'on a ouvert - c'est une demande
d'informations qui a été envoyée aux syndics des communes
concernées pour savoir si effectivement ils avaient donné suite à
l'invitation de M. Empereur et, si tel était le cas, si pour ce
faire ils avaient utilisé les ressources de leurs communes. Quant
aux résultats de cette vérification, je vous donne lecture du
rapport que j'ai reçu, vendredi 29 juillet, du Département des
collectivités locales, des sanctions administratives et des
fonctions préfectorales:
"Con riferimento alla Sua nota del 17 giugno 2004, con la
quale si chiedeva ai sindaci dei comuni interessati dalla
comunicazione del Sig. Empereur di conoscere se, in occasione delle
recenti elezioni europee, avessero comunicato o diffuso dati
personali di cittadini proprietari di seconde case e, in caso
affermativo, di conoscere la fonte e la tipologia dei dati
comunicati e l'eventuale utilizzo a tal fine di risorse umane e
finanziarie del comune, si comunica che tutti i 16 comuni
interessati alla nota hanno risposto alla data del 29 luglio,
quindi si è chiusa questa fase di verifica.
I Comuni di Antey-Saint-André, Ayas, Cogne, Courmayeur,
Gressan, Gressoney-La-Trinité, Pré-Saint-Didier, Sarre e
Saint-Vincent hanno dichiarato di non aver diffuso o comunicato
alcun dato. I Comuni di Brusson, Gressoney-Saint-Jean, La Salle, La
Thuile, Morgex, Torgnon e Valtournenche hanno invece aderito, in
forme diverse, all'invito del Presidente del CELVA. Precisamente i
su indicati comuni dichiarano..."
- e proprio per chiarezza
vorrei leggere le dichiarazioni dei comuni -
"... Comune di
Brusson: il Sindaco informa di aver ricevuto comunicazione (non
acquisita al protocollo), tramite fax, da parte del Sig. Diego
Empereur, contenente una bozza di lettera da inviarsi ai
proprietari di seconde case nel comune e dichiara di non avere dato
alcun seguito a tale richiesta. Precisa inoltre che, in seguito ad
ulteriori contatti informali con il Sig. Empereur, nella sua
qualità di Vicepresidente del gruppo "Union
Valdôtaine" e a
nome del raggruppamento politico presente nella competizione
elettorale europea, ha autorizzato, a scopo di propaganda
elettorale, l'estrazione da parte del gestore di dati non sensibili
- nominativi e indirizzi - tratti da pregressi elenchi di
contribuenti ed il loro successivo inoltro al richiedente. Conclude
infine dichiarando che la scelta di operare in tal senso è avvenuta
tenendo conto della normativa vigente e delle indicazioni contenute
in materia di elenchi pubblici nel provvedimento a carattere
generale ("Privacy" e propaganda elettorale, Decalogo elettorale)
del 12 febbraio 2004 emanato dal Garante per la protezione dei dati
personali e che per dette operazioni non sono state impegnate
risorse umane e finanziarie del comune.
Gressoney-Saint-Jean: il Sindaco precisa che, in evasione
alla richiesta del Sig. Empereur - rappresentante del movimento
politico "Union Valdôtaine" - di ottenere l'elenco di persone non
residenti, ma proprietarie di seconde case nel comune, ha fornito
esclusivamente informazioni provenienti da pubblici registri -
nominativi ed indirizzi di contribuenti del ruolo acquedotto -
senza alcuna ulteriore indicazione di dati personali o sensibili.
Nella nota si afferma inoltre che tale operazione è avvenuta nel
rispetto della normativa vigente e delle indicazioni contenute nel
provvedimento a carattere generale del 12 febbraio 2004, emanato
dal Garante per la protezione dei dati personali e che non si sono
registrati oneri a carico dell'amministrazione comunale.
Comune di La Salle: il Sindaco, su richiesta del Sig. Diego
Empereur tendente ad ottenere i nominativi e gli indirizzi di
persone non residenti nel Comune di La Salle e proprietari di
seconde case nel territorio comunale ai fini dell'invio di
comunicazioni di propaganda in occasione delle recenti
consultazioni elettorali europee, dichiara di aver fornito
esclusivamente nominativi ed indirizzi ricavabili da pubblici
registri, senza alcuna ulteriore indicazione di dati personali o
sensibili. Nella nota si afferma inoltre che la scelta di operare
in tal senso è avvenuta tenendo conto della normativa vigente e
delle indicazioni contenute nel provvedimento a carattere generale
del 12 febbraio 2004, emanato dal Garante per la protezione dei
dati personali. Precisa inoltre di non aver dato corso all'invio di
missive di propaganda elettorale e che non si sono registrati oneri
di alcun genere a carico dell'amministrazione comunale per la
prestazione richiesta.
Comune di La Thuile: il Sindaco allega memoria del Segretario
comunale. Nella stessa si precisa che in data 7 giugno 2004 il
Sindaco ha inoltrato istanza all'Ufficio Tributi per un elenco di
nominativi e relativi indirizzi su supporto informatico dei
contribuenti della TARSU ed il Segretario comunale, in qualità di
Responsabile del servizio, ha provveduto al rilascio di tali
nominativi e indirizzi estrapolandoli dall'ultimo ruolo reso
esecutorio e pertanto a suo parere utilizzabile senza il consenso
degli interessati. Nella nota si afferma inoltre che l'utilizzo
degli indirizzi del su indicato elenco per l'invio di propaganda
elettorale da parte della lista "Federalismo in Europa" è avvenuto
senza coinvolgere risorse umane e finanziarie del comune o il
Sindaco stesso in veste di amministratore. Il segretario comunale
conclude inoltre dichiarando di essersi espresso in merito alla
questione favorevolmente in quanto ritiene che i dati contenuti in
un ruolo comunale costituiscono una fonte pubblica e, quindi, sono
liberamente accessibili e conoscibili da chiunque senza
limitazioni.
Comune di Morgex: il Sindaco, su richiesta del Sig. Diego
Empereur tendente ad ottenere i nominativi e gli indirizzi di
persone non residenti nel Comune di Morgex e proprietari di seconde
case nel territorio comunale ai fini dell'invio di comunicazioni di
propaganda in occasione delle recenti consultazioni elettorali
europee, dichiara di aver fornito esclusivamente i nominativi e gli
indirizzi ricavati dagli elenchi dei contribuenti del comune, senza
alcuna ulteriore indicazione di dati personali e sensibili, di non
aver registrato oneri di alcun genere a carico dell'amministrazione
e precisa che la scelta di operare in tal senso è avvenuta tenendo
conto della normativa vigente e delle indicazioni contenute nel
provvedimento a carattere generale del 12 febbraio 2004 emanato dal
Garante per la protezione dei dati personali. Conclude inoltre
dichiarando di non aver proceduto all'invio di nessun tipo di
lettera a sostegno di candidati alle elezioni europee.
Comune di Torgnon: il Sindaco dichiara di aver ricevuto una
comunicazione, tramite fax, da parte del Sig. Empereur, non
acquisita al protocollo, con una bozza di lettera da inviarsi ai
proprietari di seconde case e che tale richiesta non ha avuto
seguito; tuttavia, in seguito ad ulteriori contatti informali con
il Sig. Empereur, nella sua qualità di Vicepresidente del gruppo
"Union
Valdôtaine", a scopo di propaganda elettorale, ha
autorizzato la ditta che affianca l'Ufficio Tributi per il
controllo delle imposte e tasse comunali ad inviare dati, non
sensibili - nominativi ed indirizzi -, di contribuenti ICI tramite
posta elettronica alla sede del gruppo "Union
Valdôtaine".
Precisa che tale scelta è avvenuta tenendo conto della normativa
vigente e delle indicazioni contenute in materia di elenchi
pubblici nel provvedimento a carattere generale del 12 febbraio
2004 emanato dal Garante per la protezione dei dati personali e che
non state impiegate risorse umane e finanziarie del comune.
Comune di Valtournenche: il Sindaco allega memoria del
Segretario comunale. Nella stessa si precisa che, al fine di
corrispondere all'iniziativa del Vicepresidente del gruppo "Union
Valdôtaine" Diego Empereur rivolta a tutti i sindaci dei comuni
turistici della Valle d'Aosta a scopo di propaganda elettorale
presso gli stessi e su esplicita raccomandazione del Sindaco, il
Segretario comunale dichiara di aver operato nei termini di legge e
pertanto con l'implicita richiesta di esprimere parere di
legittimità sui comportamenti e le operazioni assunte, di aver
legalmente agito tenendo ben presenti le norme e le direttive
emanate in materia dal Garante per la protezione dei dati personali
con provvedimento del 12 febbraio 2004 pubblicato sulla Gazzetta
ufficiale n. 45/2004. Precisa di aver trasmesso al Sindaco dati
tratti da elenchi pubblici quali quelli desunti dal ruolo RSU
aggiornati con l'elenco ICI, ipotesi prevista al punto 2 lettera a)
del citato provvedimento. Conclude dichiarando di non aver
utilizzato risorse umane e finanziarie del comune e ribadisce che
tali informazioni sono state trasmesse al Sindaco nella
consapevolezza che sarebbero state utilizzate per propaganda
elettorale e assicurando lo stesso, nell'ambito delle funzioni di
segretario comunale, della legalità e correttezza delle
operazioni.
Dal tenore delle risposte pervenute si evidenzia pertanto che
tutti i Sindaci che hanno in qualche modo dato seguito alla
richiesta del Sig. Empereur hanno dichiarato di non avere usato
risorse umane e finanziarie del comune e di aver tenuto conto della
normativa vigente in materia di "privacy" e delle indicazioni
contenute nel provvedimento del Garante in data 12 febbraio 2004,
recante: "Disposizioni in materia di comunicazione e di propaganda
politica"."
Questo è il rapporto che mi è stato inviato dagli
uffici competenti.
En synthèse, donc, de la vérification effectuée il ressort
qu'aucune commune n'a donné suite au courrier expédié le 7 juin par
M. Empereur, ni entrepris directement ou indirectement
d'initiatives relevant de la propagande électorale; les différentes
communes n'ont supporté aucune dépense et aucune de leurs
ressources n'a été utilisée dans le cadre de cette affaire; les
communes qui ont communiqué à des tiers des données destinées à
permettre l'acheminement de communications électorales n'ont en
aucun cas divulgué des données sensibles, mais seulement des noms
et des adresses, conformément aux dispositions approuvées par le
Garant du respect de la vie privée en matière de communication des
listes et registres publics.
Président - La parole au Conseiller Curtaz.
Curtaz (Arc-VA) - I chiarimenti forniti dal Presidente della
Regione mi suggeriscono di fare alcune osservazioni, anche se sarà
interessante poter avere copia - lo chiedo fin d'ora - dal
Presidente di quanto ci ha letto in merito a questa vicenda. Di
positivo devo dire che - accontentandomi di poco - il Presidente
Perrin ha dichiarato inopportuna questa iniziativa e che dopo le
prime resistenze tutti i 16 comuni interpellati hanno dato risposta
ai solleciti di chiarimento e di informazione.
Venendo poi al merito della faccenda, emergono alcune cose
curiose, che dimostrano la difficoltà dei sindaci nel giustificare
questo tipo di comportamento; ad esempio, mi ha colpito molto il
fatto che diversi sindaci hanno voluto precisare che la richiesta
non era stata protocollata e questo è quanto meno curioso, perché
dei due l'uno: o questa richiesta è legittima come tutti si
affrettano a dire, e allora questo documento andava protocollato e
andava protocollata anche la risposta; oppure sapevano della
"stranezza" della richiesta che era ai confini dell'illegalità, e
si sono premurati di non protocollarla.
Un'altra cosa che appare di tutta evidenza è che i sindaci, e mi
compiaccio per quei pochi che hanno cestinato la richiesta, che
hanno dato seguito alla risposta, hanno sostanzialmente anche
concordato la risposta da dare al Presidente della Regione, perché,
al di là della forma, al di là che qualche volta sia stato il
segretario comunale e qualche altra il sindaco, è facile osservare
che la linea difensiva è sempre la stessa: "non abbiamo fatto
campagna elettorale, ci siamo limitati a dare seguito a una
richiesta di dati che compaiono su pubblici registri, quindi non
sarebbe in violazione della "privacy"... - questa è la curiosità
più grande, che dimostra che la cosa è assolutamente concordata, ma
non la trovo strana visto che anche l'accordo per avere quei dati
era concordato perché avvenuta - "... a una richiesta del
Vicepresidente del gruppo "Union Valdôtaine"". Questa è veramente
la cosa più strana e più risibile di tale vicenda.
È la cosa più preoccupante anche sotto il profilo dell'etica,
sulla quale ha insistito molto il collega Riccarand, perché qui non
si fa più distinzione fra un ente pubblico e una sede di partito.
Se un vicepresidente di partito invia le sue missive
indifferentemente dalla sede del partito, cosa che sarebbe
legittima, oppure dalla sede di un ente pubblico, finisce che non
conosciamo neanche più "l'abc" dell'istituzione della politica, non
sappiamo più distinguere! La stessa cosa avviene a livello locale.
Se il Presidente del CELVA voleva fare una richiesta di questo tipo
come Vicepresidente dell'"Union Valdôtaine", la doveva spedire alle
sezioni del partito territoriali, sappiamo bene che il partito
dell'"Union Valdôtaine" è molto ben organizzato sul territorio...
ma allora doveva spedirla al Presidente della sezione del movimento
in quel comune e non al sindaco! Cosa c'entra il sindaco? Il
sindaco che riceve l'invito a volte è preoccupato, tanto che quel
fax o quella "e-mail" si guarda bene dal protocollarla e la mette
da parte, perché sa bene che la cosa potrebbe comportare dei
problemi.
Ripeto: può darsi che questo sia un fatto di relativa
importanza, ma la cosa è grave secondo me, ancora prima che dal
punto di vista politico, dal punto di vista della cultura politica,
perché se in una Regione come in uno Stato non si distingue più
l'attività di un partito dalle attività delle istituzioni, andiamo
verso una "deriva" pericolosa. Non voglio fare dei paragoni
azzardati perché, lo dico subito io, sarebbero fuori luogo, però
questa commistione è tipica dei regimi dittatoriali, dove il
partito e l'istituzione coincidono, uno è compenetrato nell'altro.
Qui la mentalità è la stessa. Non sto dicendo che siamo in un
regime totalitario, però dico che vi è una "deriva" culturale
talmente forte da far ritenere questa cosa normale... E poi le
risorse pubbliche, ma qui sono spiccioli! È chiaro che non stiamo
parlando di risorse pubbliche ingenti! Fra l'altro, questi sindaci
dichiarano tutti una cosa falsa riguardo agli spiccioli: "non
abbiamo investito risorse del comune", ma come "no"? Non paghi
forse l'impiegato che cerca i dati, che li deve ritrasmettere al
Presidente del CELVA? Non avranno certo speso dei milioni, ma sono
comunque delle risorse pubbliche che sono state sviate rispetto ai
fini istituzionali, perché i fini istituzionali non sono quelli di
dare elenchi elettorali al Vicepresidente dell'"Union Valdôtaine" e
men che meno al Presidente del CELVA; quindi, secondo me, è
importante che da questo Consiglio vi sia un richiamo fermo a
rispettare i ruoli istituzionali, anche per dignità delle
istituzioni, per dignità di noi stessi!
Non possiamo tapparci occhi e orecchi di fronte a una "deriva"
culturale sul piano politico, che permette confusioni di ruoli che
poi portano a tali atti, definiti dal Presidente Perrin, con
qualche difficoltà, inopportuni, ma non contrastanti con la legge.
Ho molti dubbi su questa seconda definizione, sicuramente condivido
che questi atti sono inopportuni.
Président - La parole au Conseiller Borre.
Borre (UV) - Credo che gli elementi forniti dal Presidente
Perrin ci permettano di mettere fine a questo "tormentone" estivo,
a tale "fattaccio", come è stato chiamato prima dal collega
Riccarand, che i colleghi dell'opposizione hanno voluto di nuovo
proporci. Si è cercato nuovamente di attribuire a questa Assemblea
ruoli e funzioni che non ha: ruoli di tribunale popolare, di
soggetto inquirente e giudicante di comportamenti altrui.
Voglio anch'io ricapitolare alcune considerazioni ormai
assodate. Il Sindaco di Sarre, Diego Empereur, come è noto e come
ha già detto il Presidente della Regione, riveste una carica
amministrativa, di sindaco appunto, ed è presidente di un consorzio
di diritto privato che opera a sostegno delle autonomie locali
valdostane; è anche esponente politico del movimento "Union
Valdôtaine", ne è in questo momento Vicepresidente. Credo di poter
dire che tanto in Valle d'Aosta, come altrove, questa duplicità di
funzione sia non solo lecita, ma anche abbastanza frequente. La
comunicazione tanto discussa dal Presidente Empereur è una
comunicazione non ufficiale, non fatta come Presidente del CELVA,
né come sindaco. Questa comunicazione, sottoscritta con nome e
cognome senza qualifica, è indirizzata ai "cari colleghi" con una
"e-mail" come ne partono a centinaia al giorno da tutti i nostri
"computer" connessi con la rete "internet". L'invito rivolto ai
"cari colleghi" è quello di aderire personalmente ad un'iniziativa
politica a sostegno di un candidato alle elezioni europee mediante
l'invio di una lettera di sostegno con carta intestata dalla lista.
Un invito da mandarsi - ed è sottinteso - ad opera del
raggruppamento elettorale che sosteneva il candidato; alcune
lettere sono state effettivamente mandate anche se non a firma dei
colleghi sindaci, ma dallo stesso candidato.
È quanto meno curioso che tale procedura susciti scandalo nei
Consiglieri del gruppo "Casa delle Libertà", che nulla hanno avuto
da dire su un analogo comportamento adottato da qualche
parlamentare del loro partito nelle stesse elezioni ma, visto che
di questa comunicazione se n'è fatto un caso politico, è anche
giusto parlarne. Sta nel vostro ruolo considerare che questo gesto
possa essere considerato discutibile, inopportuno, ma resta un
fatto: non si tratta, come avrò modo di spiegare dopo, di un'azione
illegittima, dunque ogni richiesta che vada oltre l'espressione di
un disappunto è senza dubbio eccessiva e demagogica. Ha già detto
prima il collega Frassy... è esagerata la richiesta di dimissioni
del Sindaco Empereur.
Veniamo poi ai sindaci. Se ho ben inteso dalla relazione del
Presidente, nessuno di loro ha mandato lettere elettorali, né
autorizzato beni o strumenti o risorse del comune per la campagna
elettorale; quindi che spreco, che interesse privato c'è stato?
Quanto alla "privacy", vediamo di capire di cosa si tratta: cosa
significa quel "grido" usato dai firmatari della mozione del gruppo
"Arcobaleno", "grido" che vuole "tuonare" alla difesa della
riservatezza dei cittadini, ignari destinatari di terribili missive
dell'oscura e potente "lobby" della lista "Federalismo", lista che
vedeva il gruppo "Union Valdôtaine" alleato ed apparentato ad altre
forze politiche? Alcuni sindaci avrebbero comunicato, su richiesta
del Sig. Diego Empereur, nominativi e indirizzi di persone
proprietarie di seconde case in Valle d'Aosta. Prima di gridare al
sacrilegio, sarebbe meglio approfondire le questioni; o si fa
finta, oppure non si è a conoscenza, ma prima di screditare e
"gettare fango", di chiedere le dimissioni di qualcuno, sarebbe
bene informarsi per venire a sapere che questi dati sono
accessibili da chiunque in qualsiasi momento. Il "ruolo Tarsu", ad
esempio, è un documento pubblico, regolarmente vidimato dal
segretario comunale, da cui si possono estrarre tutti i dati che
possono servire ad identificare la persona proprietaria di
abitazioni in una certa località. Per quanto ho avuto modo di
leggere, documentandomi sulla questione, lo stesso Garante della
"privacy" aveva dichiarato la possibilità di mandare comunicazioni
elettorali nelle recenti consultazioni europee prescindendo dal
consenso, quando i destinatari fossero scritti in registri o
elenchi pubblici, come chiarito nel decalogo elettorale del 12
febbraio 2004 dal Garante della "privacy".
Non sono un esperto in materia, ma la sola cosa di cui sono
certo - e la recente campagna scandalistica che avete condotto
contro l'Assessore Cerise me lo ha ampiamente confermato - è che
state di nuovo cercando di sollevare polveroni, di montare dei
processi di piazza contro esponenti politici della maggioranza
regionale in Consiglio e fuori. È un gioco dal quale il nostro
gruppo politico e la maggioranza tutta si tira fuori. Mi auguro che
i colleghi dell'opposizione non firmatari delle mozioni, che non
fanno della demagogia un "tanto al chilo" evitino ogni
strumentalizzazione; pertanto, voteremo contro questa manovra con
convinzione.
Président - La parole au Conseiller Frassy.
Frassy (CdL) - Penso che qualche breve considerazione debba
essere fatta, perché l'intervento del Presidente è stato
interessante in quanto ha apportato maggiore chiarezza nel contorno
di questa vicenda. Anche il Capogruppo Borre nel suo intervento ha
portato elementi di valutazione che riteniamo interessanti.
Prima considerazione. Diversi comuni hanno dato parzialmente
seguito alla richiesta, nel senso che non hanno gestito in prima
persona l'inoltro di queste comunicazioni, ma hanno fornito a chi
domandava loro di inoltrare le comunicazioni gli elenchi di quei
cittadini non residenti nelle seconde case. È innegabile che nella
comunicazione che tutti voi avete potuto vedere vi era una
provenienza certa: il CELVA e una firma altrettanto certa: quella
del Sig. Diego Empereur. Non capiamo per quale motivo strano nelle
numerose risposte che il Presidente ha fornito all'aula, risposte
pervenute dai sindaci interpellati, tutti definiscano la richiesta
pervenuta dal Vicepresidente del gruppo "Union Valdôtaine". Alcuni
avrebbero potuto dire: "richiesta del Presidente CELVA", altri
avrebbero potuto dire: "richiesta del Presidente del Consiglio
permanente degli enti locali", ma il fatto che vi sia questo "fil
rouge", dove la richiesta viene attribuita al Vicepresidente del
gruppo "Union Valdôtaine", ci lascia perplessi per due ordini di
motivi: il primo è che ci sembra che, a seguito della vicenda da
noi sollevata, vi sia stato un momento di confronto fra le varie
amministrazioni, per capire quale fosse la linea da tenere; poi la
richiesta non è stata fatta come Vicepresidente del partito "Union
Valdôtaine", perché non risulta assolutamente dai documenti in
nostro possesso, salvo che quelle risposte si riferiscano ad altre
richieste.
È evidente però che il voler cambiare "l'abito" di chi faceva
quella richiesta ha una sua importanza, perché, al di là di quello
che lei, Presidente Perrin, ha dichiarato, il collega Capogruppo
del movimento "Union Valdôtaine" ha detto una cosa molto importante
dal punto di vista dell'etica della politica: ha argomentato
dicendo che forse la richiesta del gruppo "Arcobaleno" era
esagerata e ha evidenziato che il nostro gruppo aveva fatto una
richiesta diversa. Dopo aver fatto questo raffronto - me lo sono
appuntato testualmente -, ha dichiarato che tale atteggiamento può
essere inopportuno, ma non illegittimo e che tutt'al più può
comportare un disappunto. Mi sembra perciò di cogliere in questo
intervento del Capogruppo del partito "Union Valdôtaine" una
situazione evidente di imbarazzo rispetto a tale vicenda e devo
anche dire che il percorso logico seguito dal Capogruppo di tale
partito è quello che abbiamo noi in premessa, dove denotiamo
un'inopportuna commistione fra ruoli istituzionali ed interessi di
parte e allora, per cercare di arrivare ad una conclusione, voglio
solo evidenziare questo. Il CELVA è un consorzio che opera con
fondi pubblici, il finanziamento di tale consorzio non è fatto dai
sindaci come privati cittadini, il CELVA utilizza fondi pubblici
derivanti da enti locali, derivanti in parte anche da fondi
regionali. È evidente allora che le azioni messe in atto come
Presidente del CELVA, utilizzando fra l'altro gli strumenti di tale
consorzio, perché "l'e-mail" da lì parte, denotano comunque un
utilizzo quanto meno disinvolto del ruolo pubblico rispetto al
legittimo ruolo privato di Vicepresidente del gruppo "Union
Valdôtaine".
Dire che non è successo niente non è vero, possiamo dire che non
è successo nulla di particolarmente grave; possiamo dire che,
rispetto alle pretese di tale lettera, alla fine il tutto si è
concretizzato nella comunicazione da parte dei sindaci di questi
elenchi, e qui apro una piccola parentesi. Sappiamo tutti che per
aggregare dei dati servono delle operazioni di tipo manuale,
perciò, quando in quelle risposte si sottolinea che non sono state
impiegate risorse finanziarie e personale per espletare quelle
richieste, mi domando di quali potenti tecnologie dispongono i
nostri enti locali, perché è evidente che un certo tipo di lavoro
sulla riaggregazione dei dati è stato effettuato. Non chiediamo le
dimissioni perché non le abbiamo chieste nel nostro documento,
perché, rispetto all'evento, le dimissioni sarebbero una pena
spropositata; però, colleghi del gruppo "Union Valdôtaine"
soprattutto, non potete dire che non è accaduto nulla, perché
questo si chiama "atteggiamento omertoso". Non è vero che non è
accaduto nulla ed è vero che comunque il CELVA attinge a fondi
pubblici, fondi pubblici che sono stati utilizzati per
un'iniziativa di parte, al di là del riflesso che può essersi o
meno verificato sul fronte dei comuni coinvolti, i quali hanno dato
le risposte che abbiamo sentito. È normale? Secondo me, no. La
nostra risoluzione è "pesante"? Modifichiamola, ma questo Consiglio
in qualche maniera deve "mettere" come fine di questa vicenda un
atto formale di disappunto, come lo ha chiamato il Capogruppo
Borre, altrimenti penso che veniamo meno ad una delle nostre
funzioni. Non so su quali altri ragionamenti si possa chiudere
questa discussione e questa vicenda, affermando e sostenendo che
non è accaduto nulla. Non è accaduto forse nulla di grave, lo
ribadiamo, ma sicuramente è accaduto - e il collega Borre lo ha
detto - qualcosa di inopportuno. Nel momento in cui questo
"qualcosa" di inopportuno è stato evidenziato, penso sia corretto
sottolinearlo e chiudere questa vicenda, ma chiuderla nella
chiarezza. Chiuderla facendo finta che nulla sia accaduto non fa
onore a quanti sono intervenuti nel dibattito per difendere delle
situazioni indifendibili e, soprattutto, non fa onore a quanti, non
essendo intervenuti nel dibattito, dovessero poi esprimersi con un
voto contrario rispetto a queste mozioni, come se i fatti da noi
indicati fossero frutto della nostra fantasia e non di accadimenti
reali.
Président - La parole au Conseiller Riccarand.
Riccarand (Arc-VA) - Intervengo perché il rapporto del
Dipartimento enti locali, che ha illustrato e letto il Presidente,
aggrava sensibilmente la posizione del Presidente del CELVA, ma
anche Presidente del Consorzio permanente degli enti locali, perché
si sovrappongono queste due figure. Fra l'altro - lo dico per
inciso -, l'indirizzo di posta elettronica utilizzato è lo stesso
che viene utilizzato sia per il Consorzio del CELVA, sia per il
Consiglio permanente degli enti locali, il quale è un organismo
pubblico a tutti gli effetti; qui non usciamo fuori da questa
funzione di ente pubblico. Dicevo, questo rapporto aggrava
sensibilmente la posizione del Presidente del CELVA e del Consiglio
permanente degli enti locali, che non solo ha promosso questa
sollecitazione ai sindaci, ma ha coordinato con tutta evidenza
tutta l'operazione fino a raccogliere gli indirizzi e a curare
l'invio di tali missive di propaganda elettorale.
Ci si dice: "ma questi indirizzi si potevano avere
legittimamente". Abbiamo già detto: se agiva come Vicepresidente
del gruppo "Union Valdôtaine", perché non si è rivolto alle sezioni
unioniste? Non solo, ma se agiva come Vicepresidente di tale
partito, perché non ha fatto richiesta come Dirigente del gruppo
"Union Valdôtaine" ai comuni di avere questi indirizzi? Faceva
domanda, sappiamo come si fa. Se abbiamo bisogno di elenchi,
facciamo domanda al comune, che viene protocollata e ci viene data
risposta. Il problema è che questi elenchi non si potevano avere,
perché l'unico elenco che possono avere le forze politiche è quello
degli iscritti alle liste elettorali, quindi, se si faceva domanda,
ci davano solo tale elenco; quindi, invece di agire secondo un
principio di correttezza e trasparenza, si è agito usando dei
canali che non sono quelli legittimi. Il fatto che questi indirizzi
non si potessero avere, che erano dati sensibili, lo conferma il
diverso comportamento dei comuni: più di metà dei comuni non hanno
dato seguito a questa richiesta, per quale motivo? Non hanno dato
seguito perché questi elenchi non si potevano dare, mentre vi sono
altri comuni che hanno dato seguito a questa domanda, perché non
hanno valutato, perché si sono fatti "prendere la mano" da questa
richiesta e non hanno osato dire "no", però hanno commesso un atto
che è contrario ai loro doveri di ufficio. Tutta la procedura qui è
scorretta e anomala, quindi, a nostro avviso, questo comportamento
non è assolutamente accettabile.
Ci rendiamo conto che da parte del Capogruppo del partito "Union
Valdôtaine" vi sia un atteggiamento di difesa di ufficio, però
queste argomentazioni che sono state portate avanti non solo
assolutamente valide, non sono in grado di giustificare questo tipo
di comportamento. Manteniamo quindi la mozione da noi presentata,
ci sembra ancora una volta, come è già successo... il collega Borre
ha richiamato la vicenda dell'Assessore Cerise e di quella
propaganda elettorale in contrasto con la normativa regionale che
era stata fatta, anche in quel caso abbiamo indicato un problema e
da parte della maggioranza vi è stato un atteggiamento di difesa
del comportamento senza un minimo di riflessione e di proposta,
senza avere il coraggio di venire con un atto consiliare a fare
alcune considerazioni. Qui è la stessa cosa: ci troviamo di fronte
ad un comportamento che è assolutamente inaccettabile, lo stesso
Presidente lo ha definito inopportuno, il Consigliere Borre ha
usato un'espressione diversa per esprimere anch'egli questo tipo di
disagio, però poi questo non si formalizza con un atto da parte del
Consiglio; così quello che rimane agli atti è il comunicato stampa
dell'Assemblea degli enti locali, che dicono: "va tutto bene,
quello che è stato fatto adesso lo possiamo rifare domani, perché
va tutto bene così". Manteniamo la nostra mozione, perché ci sembra
che una votazione da parte del Consiglio su questa vicenda sia
necessaria.
Président - Je ferme la discussion générale. Pas de collègues
pour déclaration de vote?
Je soumets au vote la motion présentée par le groupe
"Arcobaleno":
Conseillers présents: 29
Votants: 21
Pour: 3
Contre: 18
Abstentions: 8 (Comé, Frassy, Lanièce, Lattanzi, Lavoyer,
Stacchetti, Tibaldi, Viérin Marco)
Le Conseil n'approuve pas.
Président - Je soumets au vote la motion présentée par le groupe
"Casa delle Libertà":
Conseillers présents: 31
Votants: 26
Pour: 6
Contre: 20
Abstentions: 5 (Comé, Lanièce, Lavoyer, Stacchetti, Viérin
Marco)
Le Conseil n'approuve pas.
