Classificazione
ALPINISMO
GIUNTA REGIONALE



Oggetto del Consiglio n. 278 del 26 novembre 2013 - Resoconto
OGGETTO N. 278/XIV - Reiezione di mozione: "Impegno per la
revoca della deliberazione della Giunta regionale di nomina del
Direttore del Soccorso alpino valdostano".
Président
- Pour l'illustration, la parole au collègue
Viérin.
Viérin L. (UVP)
- Merci Madame la Présidente.
Parliamo di un argomento di queste ultime settimane, uno dei
tanti atti di nomina della Giunta che ha fatto discutere, che non
solo ha fatto discutere, ma che ha creato stupore; ha creato
innanzitutto stupore, probabilmente, anzi sicuramente, nella
comunità e anche nelle forze di opposizione. Ha creato stupore per
i contenuti della decisione, quindi nel merito, ma anche e
soprattutto per i metodi che sono stati adottati: si tratta della
nomina del Direttore del Soccorso alpino della Valle d'Aosta. Una
nomina che è normata da una precisa legge regionale, la legge
regionale del 2007, la n. 5, che all'articolo 8, comma 3, prevede i
crismi della nomina di questo Direttore. Quali sono questi crismi?
Beh, i crismi prevedono che questo Direttore sia nominato, con
delibera di Giunta regionale, nell'ambito di una terna di nomi che,
però, sono indicati dall'assemblea degli interessati. Quindi,
avendo seguito, anche in aula, nel 2007, la discussione di questa
legge, la
ratio
della norma non prevede solo la
discrezionalità da parte del Governo regionale in capo a cui spetta
questa nomina, ma è mediata da una terna di nomi, proprio per dare
facoltà all'assemblea di esprimersi; pertanto questa terna di nomi
viene proposta e la Giunta, all'interno, pesca. La
ratio
della norma dovrebbe quindi far pensare - e così è sempre stata la
prassi - che l'indicazione della base sia tenuta in conto, accanto
all'articolo 8, che prevede i crismi dei requisiti, quindi
chiaramente vanno rispettati. Ecco la
ratio
di una
disposizione che prevede il doppio passaggio: l'espressione
dell'assemblea, e la nomina, all'interno di questa terna, da parte
del Governo. La
ratio
di una norma deve quindi tenere in
conto della volontà e rispettare la base di questa assemblea, che
noi reputiamo fondamentale, e un esito di una votazione che viene
trasmesso alla Giunta, e che, in questo caso, non lasciava tanto
adito a dubbi...sì, nella deliberazione non viene riportato
chiaramente l'esito della votazione, ma l'esito della votazione è
un atto di un'assemblea e quindi non è una votazione che avviene in
un bar, altrimenti non si capisce perché ci sono queste votazioni,
non si capisce perché queste votazioni vengono effettuate; quindi
l'assemblea si dà delle regole, individua all'interno dei vari
candidati le tre persone che vengono individuate...poi, tutto è
possibile, tutto è giustificabile, e tutto si può fare.
Cosa è stato fatto in passato? tanto per avere un'idea a seguito
dell'applicazione di questa legge entrata in vigore nel 2007...nel
2008, prima delibera, a seguito della terna che viene espressa
dall'assemblea, ci sono i diversi nomi; i diversi nomi in quel caso
erano stati espressi nelle persone di Perrod, di Cortinovis e di
Favre, sempre lo stesso Favre, Adriano...e, come si cercò di
procedere in quel caso? Era ottobre del 2008...beh, si pescò
all'interno della terna scegliendo il più votato, in quel caso
Perrod, non si scelse il secondo Cortinovis, non si scelse neanche
il terzo, Favre! Tutti e tre avevano i requisiti, ma si scelse di
rispettare la volontà dell'assemblea. Nel 2009, a seguito di un
fatto che avviene, cioè le dimissioni del Direttore Perrod, si
procede con un'ulteriore nomina, quindi - era il 17 luglio del 2009
- si deve sostituire, e chi si sceglie? Erano rimasti Cortinovis
(secondo in votazione), era rimasto Favre, sempre lo stesso Adriano
Favre (terzo in votazione)...si pesca il secondo, sempre con il
crisma della legge, sempre con il crisma dell'articolo 8 e dei
requisiti, quindi si procede - rispettando in ordine di arrivo
delle votazioni - con chi aveva ottenuto il maggior numero di voti
successivamente a quello scelto, che poi si era dimesso.
Si arriva al 2013...beh, nel 2013 deve essere successo qualcosa,
perché nel 2013 non si procede in questo modo, sempre con una
legge, e sempre con la facoltà della Giunta di poter pescare
chiaramente all'interno della terna, anche irrispettosi della
volontà espressa...non è questo che noi mettiamo in discussione,
noi mettiamo in discussione qualcos'altro. L'assemblea si riunisce,
le votazioni sono state comunicate: 64 voti a Comune, 16 a
Cugnetto, 15 a Favre (quindi Favre, sempre lo stesso Adriano
Favre). E come si procede? Non si sceglie il primo, non si sceglie
neppure il secondo, ma si sceglie il terzo! E si sceglie il terzo
dicendo e adducendo come motivazione che si premia l'esperienza, le
capacità tecniche, le competenze, la marcia in più...una marcia in
più che, probabilmente, negli anni precedenti non...della quale non
ci si era accorti, ecco!
Allora, quello che fa sorridere, al di là di tutto quello che si
vuole giustificare, che si può giustificare, è che, se volontà c'è
di scegliere una persona - e potere discrezionale in capo al
Governo c'è - che lo si faccia, ma che non ci si nasconda dietro ad
altre vicende per dire che non si è voluto rispettare la volontà di
un'assemblea! Una volontà di un'assemblea, si è letto anche su
certi quotidiani che si è espressa in misura ridotta, qualcuno ha
detto, rispetto al numero totale di persone che avrebbero
potuto...è un'assemblea che è stata convocata, le persone si sono
candidate, tre sono state scelte e l'esito della votazione è stato
questo.
Questo per dire che cosa? Per dire che noi consideriamo
irrispettoso questo atteggiamento, e soprattutto per quanto
riguarda i metodi, al di là delle persone...noi non ne facciamo una
questione di persone, non entriamo nel merito delle competenze che
noi ritroviamo nelle persone che si sono candidate, nelle persone
che sono state scelte da un'assemblea...chiaramente hanno queste
competenze, altrimenti, in base all'articolo 8, non potrebbero
neanche andare ad accedere a questa gara! Noi non ci riconosciamo
nei metodi e nel rispetto della base dell'Associazione, quindi
crediamo che, in questo modo, questa scelta sia stata irrispettosa
dell'indicazione della base, e che si inserisca in una prassi che
sta prendendo piede, diciamo di agire con scelte che sono
irrispettose di quelle che sono le indicazioni della comunità. La
comunità è codificata attraverso le sue associazioni, e questo noi
lo reputiamo e lo valutiamo come un fatto grave, e crediamo che,
anche attraverso episodi come questo, la politica perda di
credibilità, perché se si studiano le leggi, se si pensano alle
norme, e si cerca di mediare tra quella che è la discrezionalità
politica, e quella che invece è l'espressione di una base, non si
capisce perché poi questa venga disattesa, rispettando quella che è
l'espressione di un organo che poi dovrà, in qualche modo,
ottemperare a certe disposizioni, soprattutto un organo che ha
scelto liberamente quella che dovrà essere la guida, diciamo da un
punto di vista tecnico.
Noi non facciamo quindi solo una...diciamo una "colpa" a lei,
Presidente, noi la facciamo a tutto il Governo, anche a
chi...perché qui c'è la complicità di tutta la Giunta, è stata
votata dai vari Assessori...anche da chi poi, il giorno dopo, si è
smarcato, magari non ufficialmente, dicendo: "ma no, io non c'ero,
io non condividevo, è arrivato tutto all'ultimo minuto, non abbiamo
capito, non abbiamo sentito". Ecco, questo per dire che tutti
questi fattori ci hanno indotti a presentare questa mozione, a
discutere davanti al Consiglio, dinnanzi a quest'Assemblea, di
questa che noi riteniamo sia una vicenda che coinvolge non solo il
Governo, ma l'intero Consiglio, quindi la comunità in generale,
e...arriviamo ad una richiesta che noi facciamo attraverso questa
mozione.
Noi chiediamo di revocare la delibera in oggetto e di revocarla
tenendo conto, da un lato, dei requisiti delle competenze,
ottemperate dal comma 3 dell'articolo 8, ma anche della volontà
dell'assemblea, quindi una richiesta che è semplice, che ho cercato
di illustrare proprio per rendere onore a ciò che dovrebbe essere
un messaggio che oggi, il Governo regionale, quest'Assemblea,
potrebbero ancora dare, per recuperare, secondo noi, un'azione che
è andata nella direzione sbagliata.
Presidente
- Grazie, apriamo la discussione generale. Ci
sono richieste d'intervento? Qualcuno intende prendere la parola?
Nessuno? La parola alla collega Morelli.
Morelli (ALPE)
- Merci Madame la Présidente.
Direi che c'è poco da aggiungere all'illustrazione presentata
dal collega Viérin, e dunque intervengo, per il nostro gruppo, per
sottolineare, e ribadire insomma, l'inopportunità di questa nomina.
Con questa nostra iniziativa non è messa in causa né la competenza,
né l'esperienza di nessuno dei tre candidati, è già stato detto,
condividiamo completamente questa posizione. Tutti e tre rispondono
pienamente ai requisiti tecnici e professionali, ma riteniamo che
ambiti come quelli del Soccorso alpino, dove si lavora in équipe,
necessitino anche di altri elementi, di altre condizioni, quali una
grande coesione, fiducia, condivisione e armonia; elementi che, in
questa particolare situazione, sono già venuti meno sin dall'avvio,
e che difficilmente potranno essere recuperati completamente nel
prosieguo.
Questa vicenda fa registrare la mancanza di rispetto totale
dell'indicazione dell'assemblea, che si era espressa in modo molto
chiaro, i risultati della votazione parlavano molto chiaro: la
differenza tra i candidati non era minima, al contrario, era una
differenza molto pronunciata che probabilmente ha un significato e
sta a rappresentare qualcosa e, pertanto, dal nostro punto di
vista, non può essere ignorata. Tra l'altro, questa decisione della
Giunta è stata percepita come un'indebita prevaricazione da una
larga parte dell'opinione pubblica, anche da parte di coloro che
sono totalmente estranei a questo settore, perché hanno visto, non
nel merito della decisione, ma nel metodo, una prevaricazione, una
forzatura da parte della Giunta che, evidentemente, di questi tempi
non è più accettata, non è più gradita! In tanti, io credo, abbiamo
avuto modo di sentire reazioni contrariate da persone assolutamente
estranee a quel mondo, nei confronti di un potere politico che
rimane sordo alle indicazioni che gli giungono, nella fattispecie
dall'assemblea del Soccorso alpino, cioè dall'organismo che è
preposto a pronunciarsi con cognizione di causa e a dare
indicazioni con cognizione di causa.
Non la si capisce più, non la si condivide più, questa politica
che decide d'imperio e non si confronta! Non è una prassi che si
sta affermando, come ha detto, con il guanto di velluto, il collega
Viérin; questa è una prassi, ahimè, ben consolidata, ed è una
prassi inaccettabile. Noi non entriamo nel merito delle competenze
delle persone, ma non possiamo esimerci dal sottolineare la
mancanza di considerazione e di rispetto della chiara volontà
espressa dall'assemblea. La revoca di questa delibera, che noi
chiediamo con l'impegno di questa mozione, può sembrare una
richiesta esagerata, ma è, probabilmente, l'unico modo per
remettre la pendule à l'heure,
per riportare su basi di
discussioni più eque e più corrette tutta quanta la questione, e
quindi, in questo senso, noi chiediamo a questa maggioranza di
rivedere questa decisione. Grazie.
Président
- Merci. La parole au collègue Donzel.
Donzel (PD-SIN.VDA)
- Grazie Presidente.
Convengo naturalmente con l'esposizione fatta dai colleghi che
mi hanno preceduto, e tengo a precisare che non ho il piacere di
conoscere, ahimè, gli sfortunati attori di questa vicenda che,
insomma, trovano i loro nomi portati all'attenzione del Consiglio
regionale, e devo dire, per quanto mi riguarda, senza nessuna loro
volontà. Ecco, io non ho il piacere di conoscere né Adriano Favre,
l'attuale capo del Soccorso alpino, né Paolo Comune, né l'altra
guida che è stata coinvolta in questa, direi, triste vicenda.
Non siamo stati noi, diciamo dall'opposizione, ad esprimere il
primo giudizio su questa nomina. Credo che, leggendo i giornali,
tutti hanno avuto la percezione, anche da alcuni titoli, di
leggere:
"sovvertito il verdetto dell'urna"
, sovvertito il
verdetto dell'urna, questa è la percezione popolare di questa
nomina. In qualche modo, quindi, bisogna che il Governo regionale
ne spieghi la natura, e la natura è la seguente (leggo un
virgolettato):
"è stata premiata l'esperienza, ma anche la
capacità tecnica e le competenze...Favre ha già diretto il Soccorso
alpino valdostano...
- curiosamente l'ha diretto, ma poi ha
interrotto, nel 2008 non è stato più nominato, cioè di solito
quando uno dice: "questo è molto bravo" lo fai andare avanti,
invece è stato fermato -
...Favre ha già diretto il Soccorso
alpino valdostano che vide un momento di difficoltà, e può
ricomporre divisioni e ridare slancio alla struttura"
. Allora,
normalmente, se dovessimo fare una votazione all'interno del
Consiglio regionale per dire: "dobbiamo trovare una persona che
ricomponga le divisioni", non andiamo a nominare quello che prende
meno voti tra di noi, prendiamo quello che prende la stragrande
maggioranza di voti tra di noi! Mi sembra che la motivazione
addotta a giustificare questa delicatissima scelta sia in totale
contraddizione con lo spirito che si vuole perseguire, nel senso
che, su 96 persone che vanno ad una riunione, 96 vanno a una
riunione, 64 dicono: "secondo noi la persona è idonea a
guidarci"...e danno un giudizio anche sulle capacità tecniche,
danno un giudizio sulla capacità di guida, non sulla simpatia
soltanto emotiva! Cioè, non è che le persone che erano lì presenti
(volontari, finanzieri...) sono andate a votare chi deve
guidare...che ne so? un'associazione ludica o goliardica, sapevano
che davano un'indicazione alla Giunta regionale! I presenti a
quella riunione non erano lì a fare una festa di compleanno, erano
lì, e sapevano che, nel momento in cui votavano, il loro voto
sarebbe stato un'indicazione per la Presidenza della Regione, e
hanno dato un voto chiaro, un voto ineccepibile!
La Giunta regionale...capisco che se ci fosse stata una
votazione di 33, 32 e 31 - che credo faccia 96, se non vado errato
-, con 33, 32 e 31 è chiaro che la Giunta poteva naturalmente fare
una valutazione, non è che due voti cambiano, ma qui c'è
un'espressione chiara, netta! Se l'obiettivo che si è data la
Giunta è quello di ricomporre, tenere insieme il Soccorso
alpino...ebbè, scelta più sbagliata non poteva essere fatta! Cioè,
io mortifico un'assemblea, le dico: voi non capite niente di come
si guida il Soccorso alpino, non ci azzeccate proprio, ve lo dico
io chi è che guida il Soccorso alpino! A meno che la guida del
Soccorso alpino non debba essere persona che risponde unicamente al
Governo regionale, e quindi, a quel punto, diciamolo, e
comunichiamo a quelli che vanno a votare: è pletorica la vostra
indicazione, mandateci dei nomi, tanto poi "decidiamo noi", perché
questo è l'atteggiamento che sembra emergere in questa fase!
Talmente delicata è questa situazione che le guide si
riconvocano dopo la nomina a sorpresa. Si riconvocano e che cosa
viene fuori? Che la persona nominata dalla Giunta, Favre, dice:
"adesso andiamo a vedere...non è male il programma che ha
presentato Paolo Comune, cerchiamo di mandarlo avanti assieme"! Ma
scusate, sarebbe come se, ad un certo punto, la minoranza del
Consiglio regionale dicesse: "non è male il programma della
maggioranza, lo porto avanti io"...ma è una situazione surreale,
allora tanto valeva che lo portasse avanti Paolo Comune! Che
pasticcio viene fuori, scusate?...se alla fine tutti convengono che
il programma da portare avanti è quello di Paolo Comune! Ma allora
perché lo affidate ad un altro, se il programma è quello? È proprio
una situazione di surrealtà...adesso capisco l'imbarazzo della
maggioranza di fronte a una richiesta molto ferma, ma, devo dire,
inevitabile da parte dell'opposizione, perché...come dire? è stata
una scelta irresponsabile, non corretta e non giustificata
minimamente, né dal Governo regionale - le cui dichiarazioni che ho
letto sono virgolettate -, e neanche poi recepita particolarmente
dalle guide, che hanno ribadito: "il programma che vogliamo portare
avanti è quello di Paolo Comune". Con chiarezza l'hanno detto!
Allora, forse, un gesto di umiltà, un passo indietro, alle volte,
può essere la scelta migliore, perché se davvero crediamo che il
Soccorso alpino sia una cosa importante, se già in questi anni
abbiamo visto che si sono ridotti i numeri del Soccorso alpino,
eccetera, nonostante lo sforzo che debbano compiere questi uomini
in situazioni estremamente difficili sia una cosa importante per
noi, forse è il caso che certe scelte possano essere ripensate,
oppure andiamo avanti con la logica che qualcuno ne sa più di tutti
gli altri, e quindi non siamo in una democrazia normale, ma siamo
in una democrazia in cui qualcuno, in qualche modo, ha la
possibilità di decidere al di fuori degli schemi che normalmente le
democrazie si danno, e che sono quelli di rispettare le indicazioni
della maggioranza.
Presidente
- Grazie. Non ci sono altre richieste
d'intervento? Possiamo chiudere la discussione generale? La
discussione generale è chiusa.
Per la replica, la parola al Presidente Rollandin.
Rollandin (UV)
- La legge che è stata citata, la legge 5
del 2007, prevede che la Giunta scelga tra una terna. Per definire
la terna c'è stata una votazione, dove i candidati erano quattro, e
la votazione è stata fatta semplicemente perché i candidati erano
quattro...perché se ce n'erano tre venivano trasmessi i tre nomi
senza, naturalmente, mettere ai voti; essendo quattro, uno è stato
escluso, e hanno mandato una lettera dove c'era l'indicazione dei
nomi, senza parlare di quelli che erano i voti che erano stati
presi all'interno dell'assemblea.
La possibilità di scelta da parte della Giunta è in questo
senso, perché se fosse vincolata all'esito della votazione, credo
che sarebbe una presa d'atto, non una scelta. Detto questo, in modo
da chiarire questo fatto di voler stravolgere, di voler andare
contro...qui non si è andato contro niente e nessuno, si è
esercitata quella scelta che la legge permette. Detto questo,
l'idea che si era sviluppata prima ancora di questa scelta era di
sentire i tre interessati. Purtroppo Favre era impegnato in una
missione all'estero, e quindi non si è potuta fare questa riunione,
tant'è che è tornato ancora dopo. Per cui, le valutazioni che sono
state fatte nell'ambito della Giunta, che sono andate nella
direzione qui prospettata, andavano a ipotizzare questa scelta, che
poi è stata deliberata dalla Giunta, all'unanimità. Io non so a chi
si faccia riferimento, di chi ha cambiato idea, io non ho sentito
questo, se poi me lo dice, giusto per capire...e in quest'ambito,
successivamente, appenato tornato Favre, naturalmente l'ho chiamato
per vedere in che termini e come si poteva ipotizzare di tener
conto di quella che era un'indicazione che era chiara, cioè quella
di fare il possibile per ricomporre quelle che potevano essere
divergenze all'interno dell'Associazione delle guide, che,
chiaramente, ha questo ruolo importante.
Ho provveduto a fare questo primo incontro ricordando che Paolo
Comune, come aspirante Direttore, aveva fatto ricorso, e c'è ancora
un ricorso pendente al TAR, nei confronti di una selezione a cui
aveva partecipato e da cui era stato escluso in questo esame, che
lui aveva fortemente contestato nel metodo e nel merito, per cui
aveva fatto ricorso, ricorso che è pendente. Questo lo voglio dire,
perché una delle motivazioni che erano alla base...questo è
emerso...in un dialogo alla presenza dei due interessati, di Paolo
Comune e di Favre, è emerso con forza che quella che veniva
contestata era la modalità con cui si faceva questo esame
triennale, e non si dava peso a quello che era il curriculum
annuale e le verifiche che annualmente devono essere fatte. Su
questo c'è stato un dialogo aperto tra i due, con l'affermazione
che c'è la disponibilità da parte di Favre di rivedere questo
meccanismo, che tra l'altro è variato, non è uguale in tutta
Italia, ci sono altre situazioni analoghe, per cui c'è stato
l'impegno di tornare ad un metodo che è di valutazione annuale,
senza avere l'esame triennale che poi ha fatto oggetto di quella
contestazione con ricorso al TAR. Queste erano le motivazioni
sostanziali per cui c'è stata questa presentazione con un
supporto...questo stesso punto era stato contestato, perché a
quell'esame erano dieci le persone che erano state bocciate; dieci
guide, quindi, non avevano superato l'esame che era previsto ogni
tre anni. Questo aveva portato a una serie di dissapori all'interno
della struttura, con tutta una serie di conseguenze che - come ho
detto - sono state riprese, e hanno fatto oggetto di un accordo che
va nella direzione che è possibile, all'interno del regolamento
delle guide, di prevedere che si faccia la verifica semestrale,
annuale che si fa, senza prevedere, alla fine di tre anni, un
ulteriore esame, che era già opzionale, non è obbligatorio; quindi,
togliendo questo, si tiene conto del curriculum della guida...cioè
se io non faccio più la guida per un anno, chiaramente il mio
curriculum si interrompe, ciò vuol dire che non sono
interessato...e l'impegno a questo punto, tenuto conto di questo,
l'interesse da parte di Comune di mettersi in concorrenza è venuto
meno, questo l'hanno detto, come dico, alla mia presenza.
Questo è quanto io posso riferire, perché voglio solo ribadire
che, per quanto ci riguarda, non è stato fatto nessun commento,
nessuna valutazione su un candidato piuttosto che l'altro. La
valutazione che la Giunta aveva fatto era riferita a questo
specifico particolare: quello di immaginare che ci potesse essere
una valorizzazione dell'esperienza acquisita dal Favre, e che si
trovasse un accordo tra le parti su quello che era il modo di
condurre l'Associazione per l'interesse comune. Questo in due
riunioni è stato fatto, è stato prodotto alla base di questo
accordo, e quindi, oggi, noi possiamo dire che, per fortuna, quella
previsione che noi avevamo fatto di cercare di rendere possibile un
accordo è già realtà, e quindi, con questo, noi abbiamo ottenuto il
risultato voluto nell'ambito di quella che è la vita associativa di
questo importante settore. Questo voglio dire.
Tenuto conto quindi di quello che ho esposto, chiederei ai
proponenti di ritirare la mozione, in quanto non ha più
quell'interesse che credo fosse alla base di una giusta
preoccupazione. Ci siamo resi conto anche noi che la cosa più
facile era fare quello che avevamo fatto nel 2008, di fare...chi
arriva...a parte che nella lettera non ci sono i dati risultati
della votazione, però erano comparsi su degli organi di stampa, non
credo che questo possa essere un obiettivo particolare. Tenendo
conto di questa situazione, quindi, credo che il problema possa
dirsi, per la gran parte, superato. Grazie.
Président
- Merci Président. A demandé la parole le
collègue Viérin.
Viérin L. (UVP)
- Sì, Presidente, cercherò di mettere un
po' d'ordine in quello che lei ci ha detto. Mi dispiace, ma dovrò
smentire alcune sue affermazioni.
Allora, intanto i candidati non erano quattro ma erano cinque,
hanno riportato voti uno Bastrenta e voti zero Mochet...se uno non
si presenta a votarsi, ma era candidato...i candidati erano cinque.
Ci sfugge un passaggio: se i candidati fossero anche stati quattro,
e voi avevate pensato di sentirli, i tre, avevate già deciso che il
quarto non aveva bisogno di votazioni, che era già escluso a
priori, perché se lei...
(interruzione del Presidente della Regione, fuori
microfono)
...sì, ma a seguito delle votazioni, si poteva benissimo fare il
passaggio con la terna, senza bisogno di...
(nuova interruzione del Presidente della Regione, fuori
microfono)
...sì, però lei ha detto che non è stato possibile perché uno
era in viaggio e l'altro...potevate aspettare...no, ma scusi,
Presidente, potevate aspettare per la nomina per fare quella famosa
riunione.
Al di là di questo, e quindi tanto per avere contezza delle
informazioni, i candidati erano cinque, non si è tenuto conto di
questa volontà, ma, da quanto lei ci riferisce oggi, ci sarebbe un
elemento di novità: ci sarebbe un accordo tra i due, a questo
punto, perché la riunione non è più stata fatta con i tre, ma con i
due...non si capisce perché subito volevate farla con i tre, poi
con i due, anche perché medesimo diritto vantava chi è arrivato
secondo, scusi, Presidente! Se c'è volontà di rispettare la terna,
e se c'è volontà di rispettare l'esito della votazione, ci sono
stati...quattro (secondo lei) e cinque (secondo noi) candidati, tre
sono stati segnalati, lei fa una riunione e nomina l'ultimo, poi fa
una riunione con l'ultimo e il primo, il secondo non lo
convoca...vabbè, scelte! Al di là di questo, io - visto che lei mi
aveva anticipato la questione di questo accordo che si sarebbe
materializzato ieri - mi sono permesso di sentire il diretto
interessato per capire se effettivamente c'era un accordo, e sono
autorizzato, Presidente, in quest'aula, di smentire questo accordo!
Accordo non c'è stato, accordo non c'è stato, e soprattutto non c'è
stato baratto, perché questo lei ha illustrato, tra la rinuncia
alla candidatura...all'eventuale nomina di Direttore in cambio
della rinuncia al ricorso!
Io vorrei solo chiedere, Presidente...poi tutto si può
giustificare, tutto si può dire, che lei però non venga qui, in
aula, a raccontarci, come al solito, le cose come non stanno,
perché noi non ci stiamo più! Noi non ci stiamo più a venire qui, a
sentirci raccontare la favoletta, sapendo e sempre giocando sul
fatto di non poter parlare con i diretti interessati, e non avere
un confronto con queste persone.
Noi, quindi, non solo non ritiriamo questa nostra mozione, la
manteniamo e la invitiamo, Presidente, effettivamente a non
interpretare il pensiero altrui! Io non c'ero, quindi non posso
dirle la riunione come si è svolta e com'è andata, quindi...io le
sto solo dicendo che lei ci riferisce certi fatti, e, invece, il
diretto interessato ne riferisce altri. Ci dispiace che avvenga
questo, anche perché, se buona fede ci fosse stata, noi,
tranquillamente, avremmo creduto a quello che lei diceva, ma ci
siamo premurati, memori anche del passato, in francese si dice:
"chat échaudé craint l'eau froide"
, visto che oggi parliamo
di gatti e siamo in tema...quindi, non è che noi contestiamo
solamente il merito, lo abbiamo detto: contestiamo il metodo, e
continuiamo a contestarlo, perché non può venire qui, in aula, e
raccontarci cose che non sono avvenute! Per quanto ci riguarda,
manteniamo questa mozione. Crediamo che sia una prassi, una
procedura che non si è svolta, né all'inizio, né adesso, nel
migliore dei modi, perché la situazione è stata pasticciata. Oggi
si mischiano e si mescolano la questione del ricorso con la
questione di una nomina del Direttore che l'assemblea ha scelto e
che ha i requisiti, ha i requisiti in base all'articolo 8 della
legge, i requisiti li ha. Altra questione è la questione, invece,
nel merito della questione da lei sollevata. Quindi noi non
crediamo che si sia imboccata la strada giusta.
Per quanto riguarda invece il merito delle giustificazioni che
sono state addotte, noi ricordiamo, e l'abbiamo sottolineato nel
primo intervento, che la medesima persona - senza fare delle
questioni personali - che oggi è stata scelta, non è stata scelta
per altre due volte. Le persone che nelle terne non sono state
scelte, non sono state minimamente considerate, e quindi noi
crediamo che questa vicenda, che è nata pasticciata, stia
continuando a proseguire nella strada nel verso sbagliato.
Président
- La parole au collègue Donzel.
Donzel (PD-SIN.VDA)
- Io guardo a questa vicenda da un
punto di vista che mi porta ad analoghe conclusioni di quelle del
collega Viérin, ma senza avere avuto, diciamo, il piacere di
incontrare né il Favre, né il Comune, né l'altro soggetto.
Ragiono da esterno su una vicenda come si dovrebbe cercare di
fare in una situazione molto delicata, e provo a ragionare. Ancora
una volta parto dal concetto dove ho detto che lo stesso Favre, ad
un certo punto, si trova a dire: "dobbiamo seguire il programma di
Comune"; ma io sono sconcertato dalle affermazioni...devo dire che
raramente mi capita, perché lei è sempre molto abile nelle
risposte, Presidente...dalle risposte che lei ci dà.
Con una certa franchezza lei ci dice: "questo signore, Paolo
Comune, aveva fatto un ricorso contro una procedura
concorsuale"...cioè, se un cittadino, valdostano, si azzarda a dire
che c'è qualcosa che non va...ebbè, è segnato, eh, ragazzi! Non ce
n'è più per lui...può essere votato, prendere voti...qui, chi prova
a dire che c'è qualcosa che non va e si rivolge magari all'autorità
giudiziaria, è tagliato fuori? Perché, se il ragionamento fosse
stato: "il Comune ha fatto un'iniziativa legale strampalata,
sballata", e quindi non era giusto che guidasse
l'associazione...no! Ha fatto un'azione giusta! Tant'è che
addirittura ci si mette d'accordo per dire: correggiamo il sistema!
Gli si dà pure ragione! Allora, questa persona, che individua un
problema all'interno di una categoria, lo solleva (perché qualcuno
non gli ha dato retta), che cosa ricava in cambio? Che non ha più
diritto di guidare il Soccorso alpino! Quando si farà esattamente
una cosa che va nell'indirizzo da lui tracciato...ma è
assolutamente surreale, è assolutamente surreale! Tanto valeva che
uno dicesse: "abbiamo chiuso gli occhi e abbiamo pescato a caso uno
dei tre ed è venuto fuori l'ultimo"! Era una giustificazione
migliore!
Francamente, se mi avessero detto: abbiamo tirato a caso, a
sorte...avrei quasi capito un tipo di scelta di questo genere, ma
mi si dice che un cittadino che prova a far sentire la voce della
sua categoria, questo qui non tocca più boccia in Valle d'Aosta?
Allora m'indigno, allora mi ribello, allora voglio che questa
mozione sia votata! E noi voteremo a favore perché sia revocata
questa nomina, perché è una cosa inaccettabile! Tanto più che si
ritiene opportuno correggere il sistema di valutazione che veniva
contestato da Comune con un ricorso al TAR!
Io sono sconcertato! Non avrei mai immaginato che saremmo
arrivati a questa situazione...pensavo di parlare in linea teorica
del valore della democrazia, dell'assemblea, del voto
assembleare...qui siamo in una situazione molto più grave! Perché
si è tentato in tutti i modi di trovare un accomodamento, che
scartasse...diciamo quello che aveva il maggior consenso, per far
comunque poi prevalere delle ragioni di compromesso. La situazione
è surreale. Mi fa piacere di trovarmi pienamente d'accordo con il
collega Viérin e di chiedere il supporto delle altre forze di
minoranza che, sicuramente, non mancherà di votare questa
mozione...e ascoltare, eventualmente, il contributo degli altri
colleghi su una vicenda che è veramente sconcertante!
Presidente
- La parola al collega Ferrero.
Ferrero (M5S)
- Grazie Presidente.
La ringrazio, non solo per la parola, la ringrazio anche e
soprattutto per...e mi devo rimangiare parzialmente quello che
avevo detto...per la sua iniziativa "La scuola della democrazia". I
centomila euro sono stati pochi, il prossimo anno ne dobbiamo
spendere due o trecentomila; mi impegno, anche come movimento, a
contribuire, perché qui, il concetto della democrazia è lontano,
lontanissimo! Noi abbiamo sentito parlare il Presidente, ma non
dimentichiamoci che questa è una delibera di Giunta, ci sono gli
otto Assessori che l'hanno votata! Ci piacerebbe sapere, anche da
loro, la loro opinione, ci piacerebbe sapere qual è stato il
criterio che ha portato alla scelta di una persona che aveva i due
terzi, quasi il 70 percento, delle preferenze nell'ambito di
un'associazione, che è un'associazione comunque importante, non
parliamo di persone, così...parliamo di guide alpine!
Che cosa dobbiamo quindi presumere? Doppiamo presumere che la
volontà espressa dai due terzi delle persone che fanno parte
dell'associazione sia una volontà che è stata espressa, così, in
maniera disinvolta. Io penso che sia stata fatta una scelta
responsabile, che fosse una scelta che rappresenta effettivamente
quella che era la volontà della maggioranza, "maggioranza", questo
è un concetto che, ovviamente, vedo che avete difficoltà a
percepire, la maggioranza delle persone all'interno! E allora non
riusciamo veramente a capire in questo caso cos'è che vi ha portato
a cambiare! A meno che non si stabilisca un filo conduttore tra
quella che è la nomina del Co.re.com. e quella che è la nomina che
è avvenuta in questo caso, perché allora il filo conduttore è un
filo conduttore molto semplice...siamo passati dalle poltrone, agli
sgabelli, comunque sempre di quello si parla: un'occupazione
sistematica e politicizzata di tutte le cariche che va oltre quelle
che sono le competenze. Perché, pur non conoscendo - come hanno già
detto i colleghi - nessuna delle persone che sono state
interessate, ma dobbiamo presumere che, se sono effettivamente
guide alpine, abbiano le competenze!
Cosa avete esaminato? Cosa vi ha portato a una scelta diversa?
Nei miei 27 anni di Regione, ho partecipato a molte commissioni
come segretario, come membro, come componente, ma vi assicuro che
nel momento in cui arrivavano le designazioni da parte di
sindacati, associazioni o altri Enti, si teneva conto della persona
che aveva, nell'ambito di una votazione, ottenuto il maggiore
consenso! In alcuni casi, quando c'era magari una discriminante di
pochi punti percentuali, ecco, in quel caso, si interveniva e si
potevano fare delle valutazioni, ma, di fronte ad una percentuale
così schiacciante, perché andare a stravolgere quella che era la
volontà dell'associazione? Veramente, non riusciamo a capirlo.
Sosterremo ovviamente la mozione, perché non potremmo fare
diversamente. Un altro brutto segnale - e tutto avviene nello
stesso giorno, dopo la questione Co.re.com. - denota effettivamente
una politica che è rimasta legata al vecchio sistema di occupazione
sistematica di tutte le poltrone.
Président -
Est-ce qu'il y a quelqu'un d'autre? Il n'y a
pas d'autres? La parole au collègue Viérin.
Viérin L. (UVP) -
Sì, per dichiarazione di voto, se non
ci sono altri interventi.
Solo per ribadire il nostro sostegno a questa mozione e per
ribadire il fatto che, visto che c'è stata all'interno di
quest'aula un'interpretazione del pensiero di qualcun altro che
purtroppo non è qui e che ci ha costretti a verificare la
veridicità di queste dichiarazioni, noi siamo disponibili al
confronto, al pubblico confronto, a sentire anche il diretto
interessato, e mettere al corrente tutti di questa situazione
perché, al di là delle posizioni politiche, quello che è grave è
veramente che in quest'aula si venga a raccontare cose che non sono
vere.
Noi, quindi, ribadendo questa nostra volontà, siamo disponibili,
anche con gli organi di informazione e di stampa, a fornire gli
elementi per ricostruire - per onestà intellettuale - il pensiero
di chi è oggetto di questa vicenda: questo soprattutto perché le
persone non sono oggetti, le persone hanno delle sensibilità, delle
professionalità, una dignità e non è compito...e soprattutto non
abbiamo il diritto, noi, qui, di venire e di vendere, di spendere
la loro dignità come merce di scambio di altre questioni. Quindi,
al di là di tutta la vicenda, noi siamo veramente amareggiati per
come è stata gestita questa vicenda, anche oggi, in quest'aula, e
vi diciamo e vi richiediamo, soprattutto richiediamo a tutta la
maggioranza di riflettere su questa che è una brutta pagina che
oggi si scrive.
Presidente -
Grazie. Possiamo procedere alla votazione,
se non ci sono altre richieste d'intervento. Ha chiesto la parola
il collega La Torre, per dichiarazione di voto.
La Torre (UV) -
Io faccio una dichiarazione di voto,
perché è una situazione estremamente delicata evidentemente, anche
difficile per chi ascolta. Io non ero né là, né qua, sono qui,
oggi, quindi apprendo sentendo. Io, lo dico, voterò contro la
mozione, perché voglio dare fiducia al Presidente, gli voglio
credere. In questi giorni abbiamo discusso parecchie volte su
alcuni elementi, ci siamo detti che dobbiamo agire e muoverci in
modo diverso e io gli voglio credere, quindi io voterò contro.
Certo, devo dire che c'è un attimo di imbarazzo, da parte mia c'è
un attimo di imbarazzo, voterò contro, perché voglio dare fiducia
al Presidente e voglio credere alla sua ricostruzione dei
fatti.
Presidente -
La parola al collega Baccega.
Baccega (SA) -
Grazie Presidente.
Su questa vicenda sono anche stanco di farmi sentire dire che
sono un caprone, perché poi in sintesi lei, Ferrero, dà dei
caproni, a noi, della Giunta, che abbiamo votato. Noi abbiamo
votato coscienti del fatto che c'erano tre nominativi. Nessuno di
noi...perlomeno personalmente, non conoscevo nessuno dei tre
personaggi che erano iscritti in quella lettera che ha determinato
la nomina. Abbiamo chiesto alcune referenze rispetto ai tre
personaggi, ci sono state date delle referenze di atteggiamenti
eccezionalmente validi rispetto al candidato che abbiamo poi votato
perché, in ambito di protezione civile, aveva assunto degli
atteggiamenti e dei comportamenti efficaci per questa
Amministrazione e in questa logica l'abbiamo votato! Eravamo quindi
coscienti di quello che facevamo, coscienti del fatto che questa
persona si era comportata, già in passato, correttamente rispetto a
tutti gli interventi che aveva fatto. Quindi nessun atteggiamento
del tipo: "il capo dice questo e noi dobbiamo seguire"; c'è stato
un confronto serio e sereno sul quale abbiamo fatto dei
ragionamenti di capacità e di competenza rispetto al soggetto che
poi è stato votato.
Visto che ha tirato in ballo la Giunta, io parlo, per quanto mi
riguarda, come esponente di questa Giunta: ho votato coscientemente
quella persona perché aveva tutte le caratteristiche per poter fare
un buon servizio all'interno del comitato per il quale è stato
votato da questa Regione. Grazie.
Presidente -
Collega Ferrero, per dichiarazione di
voto.
Ferrero (M5S) -
Grazie Presidente.
Io, intanto, non ho dato del caprone a nessuno, per cui da
questo punto di vista probabilmente ha sentito male; d'altro canto,
continuate...ormai abbiamo capito che quello è il metodo...a
portare il discorso su argomenti che non sono pertinenti. Il
discorso deve essere limitato al fatto che c'è stata una votazione
che aveva avuto un esito scontato! L'esito era a favore di una
persona, ne avete scelta un'altra, avete fatto voi le vostre
valutazioni, avete scelto una persona che ha riscosso 15 voti
rispetto ai 64 che ha riscosso un'altra, per carità! Ma a quel
punto, allora, non chiedete neanche più le designazioni alle
associazioni di categoria, provvedete direttamente, scegliete voi
tra i vostri, prendete i tesserati, come avete fatto per il
Co.re.com., quelli che hanno dei precedenti, quelli che hanno
partecipato ai congressi e li mettete lì! Abbiate quella
tranquillità di spirito di farlo in maniera evidente, così almeno
ci togliamo anche quest'impiccio, evitiamo di portare in Consiglio
regionale questioni che sono veramente...veramente non stanno né in
cielo, né in terra!
Stiamo discutendo di cose che sono incredibili! In altri
posti...io penso che, nel momento in cui la gente si renderà conto
di quello che stiamo discutendo, effettivamente avrà anche tutti i
motivi di arrabbiarsi! Perché sono questioni che riguardano numeri,
numeri, i numeri parlano: 64, 16 e 15! Voi avete preso una persona
che ha ricevuto 15 voti, neanche 16, è il terzo! Quindi, niente, lì
sta nei numeri! E non avete rispettato la volontà espressa da
un'associazione, da un'assemblea! Non si tratta di essere dei
caproni, si tratta semplicemente di avere un concetto della
democrazia che...non lo so, è ispirato a qualche Paese dell'Estremo
Oriente, ma non certo a un Paese occidentale!
Presidente -
Per dichiarazione di voto, la parola al
collega Donzel.
Donzel (PD-SIN.VDA)
- Grazie Presidente.
Un po' a sorpresa, arriviamo anche qui, in Valle d'Aosta, a una
valutazione simile stile "fiducia al Governo perché non cada".
Personalmente, la fiducia, la fede, la riservo ad altri campi della
vita spirituale, quindi la fiducia al capo mi sembra un po'
surreale per dei Consiglieri regionali. Qui si tratta di fare delle
valutazioni, ogni Consigliere regionale deve prendersi la sua
responsabilità sul fatto concreto.
Mi sorprendono le argomentazioni dell'Assessore Baccega che
dice: "c'è stato un dibattito su un ragionamento di capacità, non
capacità"...si poteva farlo qui! Quel dibattito che avete avuto in
Giunta perché non farlo qui? Perché non spiegare qui le tante
qualità dell'uno e le non qualità dell'altro? Qui ci è stato detto
che uno aveva "osato" ribellarsi ad un'ingiustizia e pertanto non
era idoneo. Chi osa alzare la testa, alzare il capo in Valle
d'Aosta, deve capire, è un messaggio chiaro: qui, chi si ribella la
paga per sempre! La paga lui, la pagano i suoi familiari, non si
trova più lavoro...avanti così! Questo è il messaggio che date
oggi, da quei banchi! Questa è la fiducia che date ai giovani di
impegnarsi, di lottare, di diventare una brava guida alpina, il
migliore di tutti, però guai a dire: "no, questo non mi piace!",
perché allora per te sarà finita, sarai tagliato fuori, non ci sarà
posto per te! Questa è l'educazione alla libertà, ad una società
dove si parla di meritocrazia: "noi vogliamo premiare i meritevoli,
le borse di studio in Valle d'Aosta solo ai più bravi! Agli altri
no, agli altri no! Non ce n'è...è meritocrazia che uno venga
premiato, riconosciuto, stimato dai suoi colleghi? No, per te no,
non c'è posto! Quindi, Assessore Baccega, le ragioni avremmo voluto
sentire, ma non quelle che abbiamo sentito che sono anti-ragioni!
Che lottano contro la logica, che obbligano chi è leale alla
maggioranza a votare per fede, per fiducia...ebbene no! Noi
vogliamo votare per ragione, e la ragione ci dice che questa
nomina, così com'è stata condotta, è sballata, non sta in piedi,
non si regge!
Per questo votiamo no: votiamo no perché vogliamo una Valle
d'Aosta diversa da cima a fondo, vogliamo che chi è primo sia
primo, vogliamo che chi ha qualcosa da dire in Valle d'Aosta lo
possa dire ad alta voce, senza essere perseguitato nel suo lavoro,
"perseguitato nel suo lavoro"! Possa parlare liberamente in Valle
d'Aosta, possa fare un ricorso al TAR e rimanere un cittadino come
tutti gli altri! Perché è un diritto ricorrere al TAR! Non è un
atto, non è una colpa, non è un crimine! Ecco perché votiamo perché
questa nomina sia revocata.
Président -
Merci. La parole à la collègue Certan.
Certan (ALPE) -
Sì, grazie.
Io ho espresso le mie considerazioni riguardo a questo argomento
il giorno stesso della nomina e, ribadisco, io non conosco, come
molti di noi...probabilmente l'hanno già detto...non conosco
personalmente nessuna di queste guide, ma avevo sentito altri
cittadini e altre guide alpine che avevano espresso lo stesso
principio, lo stesso concetto: "ma allora, che cosa serve
un'assemblea di tutte le guide se poi comunque non se ne tiene
conto e non si danno neppure le motivazioni?" Non aggiungo altro su
questo, ma sono intervenuta perché ho apprezzato l'intervento
dell'Assessore Baccega, perché ha risposto d'impulso ed è anche
bello ogni tanto vedere che qualcuno reagisce, così come anche il
collega La Torre, ma nel suo intervento c'era tutta la
drammaticità...
Assessore Baccega, a parte il fatto che a me è sfuggito il fatto
che il collega Ferrero le abbia dato del caprone...ma se lei,
perché non ha ragionato molto su questa scelta e ha deciso, per
alcune motivazioni, così, dopo discussione in Giunta, ha deciso di
seguire quello e non le va di essere tacciato di "pecora che segue"
o di "caprone che segue il gregge", pensi a quello che hanno
provato 64 guide alpine che comunque avevano fatto una scelta!
Ecco, io ogni tanto mi metto da quella parte...spesso provo a
mettermi nei panni degli altri...allora dico: che senso ha che 64
persone, anzi 90, si siano riunite, un centinaio di persone si
siano riunite, abbiano fatto della valutazioni, abbiano
deciso...io, ripeto, non so, non conosco né uno, né l'altro, né
l'altro, né l'altro, quindi potrei andare anch'io su questa
fiducia, ma proprio perché ho fiducia in tutte queste persone, in
queste guide che si sono riunite...avranno discusso, avranno
valutato dei programmi. Ho ancora questa illusione: che quando
delle persone decidono di dedicare del tempo, la sera, per delle
riunioni, per incontrarsi, riunioni di categoria, sia proprio
perché ci credono ancora, quindi avranno fatto tutte delle
valutazioni, eccetera...fatto una scelta, e la Giunta, senza né
anticipare, né dire niente, trac! ne fa un'altra! Ecco, certo che
la Giunta ha agito in piena legittimità, nel senso che poteva
scegliere, quindi aveva questa facoltà.
A noi fa un po' strano che una larga maggioranza di questa
categoria non sia proprio stata presa in considerazione, e mi
riferisco proprio a questo atteggiamento...meno male che lei ha
reagito! Provi a pensare quello che hanno provato le 64 persone che
hanno votato, hanno preso una certa decisione e poi...si sono visti
ribaltare la scelta!
Presidente -
Grazie. Se non ci sono altre richieste
d'intervento possiamo...ha chiesto la parola il collega Fabbri.
Fabbri (UVP) -
Grazie Presidente.
Mi riallaccio a quello che ha detto il collega Ferrero circa la
democrazia...ecco, io inviterei tutti i colleghi a fare un esame di
coscienza e non infliggere un
vulnus
all'espressione di
democrazia di quell'assemblea delle guide. Grazie.
Presidente -
La parola al collega Guichardaz.
Guichardaz (PD-SIN.VDA)
- Grazie Presidente.
Anch'io non conosco i tre candidati, non conosco chi è stato
eletto e chi è stato escluso, ma arrivo da un'esperienza sindacale
in cui esistono dei percorsi, così come nei partiti democratici,
dei percorsi che esprimono dei candidati e che esprimono anche
delle preferenze in ordine a questi candidati. E nel momento in cui
un'assemblea si esprime con un'indicazione chiara, enormemente
chiara, (qua parliamo di quattro volte i voti e il gradimento
conferito a Paolo Comune rispetto a Favre), io credo che si debba
considerare il gradimento e si debbano considerare le preferenze
espresse dall'assemblea.
Mi chiedo per quale motivo in legge sia stato indicato, appunto,
che l'espressione della cosiddetta "terna" deve essere fatta
dall'assemblea: vuol dire che l'assemblea primariamente ha una
capacità, diciamo, di scegliere e di discernere...
Io faccio finta di non aver sentito la faccenda del TAR, e
quindi di non aver sentito che vi sono stati degli incontri che
hanno messo sul tavolo un ricorso a fronte di un cambio di
indirizzo rispetto ai criteri di valutazione...facciamo finta di
non aver sentito e che ci sia stata, così, una inopportuna
"confessione" da parte di qualcuno! Ma io chiedo e mi
piacerebbe...e poi è una domanda retorica, perché tanto,
difficilmente, la risposta arriverà, ma lo voglio chiedere lo
stesso: il fatto di aver scelto il signor Favre a gestire e a
dirigere...perché questo dice la legge, la legge dice che: "il
Direttore è il legale rappresentante del Soccorso alpino, gestisce
e dirige" secondo criteri che tengono in conto il valore, che
tengono in conto le capacità e le caratteristiche...ecco, che
qualcuno mi dica se l'assioma significa che Favre ha le capacità e
le caratteristiche e che Paolo Comune non ha le capacità e le
caratteristiche richieste! Se così fosse, allora probabilmente si
darebbe un'oggettività alla scelta che avete fatto; diversamente,
maliziosamente, posso pensare che la scelta sia la solita scelta
fatta secondo criteri non di merito, ma più di affinità e più di
vicinanza.
Presidente -
Ha chiesto la parola la collega Morelli.
Morelli (ALPE) -
Merci Madame la Présidente.
Mi pare che adesso il cuore di questo dibattito sia cambiato
rispetto a quando è iniziata la discussione. Se all'inizio la
nostra mozione era una mozione che chiedeva la revoca della
delibera perché non veniva rispettata la volontà dell'assemblea, mi
pare che adesso la questione sia un'altra, e il fatto che sia
cambiato il senso del dibattito lo dimostra la dichiarazione del
collega La Torre.
Noi non possiamo accontentarci, invece...non possiamo fare una
dichiarazione di fede nei confronti del Presidente Rollandin, il
quale afferma certe cose che vengono smentite in diretta,
pubblicamente, in aula, durante il dibattito. Io credo che questa
situazione vada chiarita, in che modo debba essere chiarita non lo
so, chiedo ai colleghi di indicare tempi e modi, ma penso che non
possiamo chiudere questa discussione in questo modo. Potremmo anche
votare adesso la mozione, ognuno rimane sulle sue posizioni, però
poi bisogna andare a fondo su questa questione, io credo.
Presidente -
Ci sono richieste? La parola al collega
Bertschy.
Bertschy (UVP) -
Come dichiarazione di voto, e anche a
conclusione di un dibattito che - come ha ricordato bene la collega
Morelli - ha spostato da un piano puramente amministrativo il
discorso a un piano più politico, ma anche il metodo di fare e i
contenuti.
Il problema oggi qua - e mi rivolgo anche agli altri colleghi di
maggioranza e di minoranza che, come me, sono fuori dalla Giunta,
come noi sono fuori dalla Giunta, quindi certe cose le sanno per
quello che possono leggere, per quello che possono prendere, per
quello che possono sentire oggi - è quanta veridicità c'è in tutte
le cose che sono state dette, perché sono state affermate cose
effettivamente contrapposte, soprattutto stiamo mettendo in
condizioni un organismo, che aveva fatto un percorso bello, libero,
semplice, come qualsiasi associazione, dalla più semplice di
volontariato ad associazioni più importanti...definendo, attraverso
una votazione, quella che poteva essere la persona che per
capacità, competenze, tempo, energia, voglia di dedicare qualcosa
di nuovo, meglio li rappresentava.
Siamo venuti a sapere che questa difficoltà era stata superata
da un accordo che, invece, a noi non risulta esserci, ed è chiaro;
veniamo anche a sapere altre cose che ci hanno un po' turbato,
perché non è questo l'oggetto del contendere. Quindi a noi viene
oggi da chiedere, veramente, al di là delle dichiarazioni di
fiducia o non di fiducia, dove si vuole arrivare con questo metodo
di agire e di fare, perché stiamo cercando veramente tutte le
possibilità per creare confusione nella comunità e difficoltà nella
comunità. Le due persone alle quali ci riferiamo non hanno bisogno
delle nostre valutazioni, soprattutto le valutazioni le hanno già
fatte le persone che le conoscevano meglio e che avevano bisogno
del loro appoggio per essere aiutate in un momento anche
difficile.
Quello che invece oggi a noi interessa è un'operazione verità
che, se non faremo noi, faranno sicuramente i mezzi d'informazione,
perché non immagino che non andranno a sentire Paolo Comune o
qualcun altro per capire poi alla fine dove sta la verità in questa
discussione, perché - come bene ha detto Patrizia Morelli - non è
più tanto un problema di revoca e di mettere in difficoltà le
persone, a questo punto, ma il problema è di capire dove sta la
verità delle cose che ci vengono raccontate. E, ripeto, come questa
verità la cerchiamo un po' noi della minoranza, credo che debba
riguardare un po' tutto il Consiglio, tutta questa operazione
perché altrimenti si fa difficoltà a seguire dei dibattiti
futuri.
E poi, riferito al modo di comportarsi, non è il caso, oggi, di
stare a ricordare le cose che si sentono sempre fuori dal
Consiglio, e non è il caso di accusare di "gregge", di "caproni"
nessuno e nessuno l'ha detto, però bisognerebbe essere coerenti con
i comportamenti che si tengono negli organi nei quali si vanno a
fare le votazioni, ecco. Non sempre tutto questo avviene, fuori
dall'aula si sentono dire delle cose, dentro l'aula se ne sentono
dire delle altre, e soprattutto, a seconda di chi si interpella, si
cerca di tenere un po' l'appoggio da una parte e un po' l'appoggio
dall'altra.
Facciamo in modo, intanto, che anche da questa brutta esperienza
si faccia un po' più di attenzione e si renda un po' più
democratico il lavoro che andiamo a fare e, nel caso che si debbano
assumere posizioni che vanno così, controcorrente rispetto alle
associazioni, lo si spieghi, almeno prima di assumerle, alle
associazioni interessate, perché le competenze - come avete detto
voi - le avevano tutti e le hanno tutti. Le differenze della
votazione sono talmente importanti che non credo, quando si sono
espressi, che qualcuno volesse mortificare qualcuno e glorificare
qualcun altro. Probabilmente chi conosceva bene la situazione, le
persone, il momento, ha fatto delle scelte nell'interesse
dell'associazione alla quale deve portare il proprio
contributo.
Anche in questa vicenda, quindi, auspichiamo che tutti quelli
che vogliono aiutare la VdA, tutti noi, ecco, a fare un percorso
per andare a cambiare un po' il modo di agire, di fare, il metodo
di governare, anche il metodo di rapportarsi e di relazionarsi con
le persone, abbiano il coraggio di farlo fino in fondo, anche con
dichiarazioni che ritengo oneste, corrette come quella del collega
Leonardo La Torre, perché quanto meno è un punto di partenza per
un'operazione che farà, credo, all'interno del proprio gruppo,
all'interno della propria maggioranza.
Presidente -
Ci sono altri che chiedono la parola? Ha
chiesto la parola l'Assessore Marguerettaz.
Marguerettaz (UV) -
Grazie Presidente.
Per dichiarazione di voto. Intervengo perché credo sia corretto
tranquillizzare tutto il Consiglio, perché effettivamente in Giunta
è stata fatta una valutazione molto serena, una valutazione dove le
varie designazioni che erano state fatte dall'assemblea sono state
attentamente ponderate. Voi sapete benissimo che, quando si
sceglie, si può scegliere bene, si può scegliere male a seconda di
quella che è la prospettiva. Io credo che chi sceglie si deve
prendere la responsabilità della scelta che ha fatto.
Allora, solo per chiarezza, l'articolo 8, il comma 3 - perché
sennò non ci capiamo - dice:
"il Direttore è nominato con
deliberazione della Giunta regionale nell'ambito di una terna
designata dall'assemblea tra soggetti di comprovate
esperienze"
, non dice viene scelto da una terna tra quelli che
sono più votati! Il concetto che viene espresso nella legge - voi
potete ridicolizzare - è "l'esperienza": è il termine che è
indicato nella legge.
Ora, siccome avete preso gli articoli di giornale, qualcuno di
voi, per gentilezza, può andare a prendere una delle dichiarazioni
che è stata fatta da Comune, quando, a caldo, gli hanno chiesto un
commento? Sui giornali è stato riportato - non so se l'ha detto o
non l'ha detto - ma cito: "probabilmente ha prevalso l'esperienza,
hanno scelto colui che aveva più esperienza". E io vi assicuro, con
tutta l'onestà intellettuale di cui sono capace, che all'interno
della Giunta questa è stata la valutazione. Quindi da questo punto
di vista io vi faccio anche un'altra richiesta: per favore, quando
qualcuno viene designato dalla Giunta, evitate, a mio modo di
vedere, di mettergli un bollo, perché tutti coloro che conoscono le
persone, tutti e tre i nominativi erano sicuramente nominativi
qualificati, nessuno lo ha messo in dubbio, ma quello che è stato
scelto è stato scelto perché aveva un curriculum, aveva un profilo:
questo è stato il criterio! E lo stesso Comune, a caldo, quando ha
avuto modo di commentare, ha detto: "probabilmente hanno scelto
colui che aveva più esperienza". Ecco la risposta!
Non mettiamo dei bolli politici, perché un professionista come
Favre, non credo che nessuno in questa sala possa mai aver detto
che è appiattito su posizioni politico-governative! È sempre stato
un professionista all'altezza; io ho avuto modo di conoscerlo
durante il Mezzalama, durante tutta una serie di iniziative che
hanno visto delle spedizioni himalayane, e abbiamo sempre trovato
una persona che ha dei rapporti qualificati, un'esperienza a
livello nazionale e internazionale di grande profilo! Dopodiché
potete anche dire: "ma non è stato il più votato": ma questo è
l'unico criterio che è stato adottato, quindi vi chiederei
veramente di prendere atto di questo ragionamento, dopodiché tutte
le altre valutazioni le lascio a voi, ma questa è la verità!
Presidente -
Ci sono altri? Se c'è ancora qualcuno che
vuole prendere la parola, lo invito a prenotarsi. Ha chiesto la
parola il collega Gerandin.
Gerandin (UVP) -
Merci Madame la Présidente.
Intervengo con assoluta pacatezza, proprio seguendo l'invito
dell'Assessore Marguerettaz; intervengo con assoluta pacatezza
perché, tra le altre cose, ho la fortuna di conoscere personalmente
molto bene una persona come Adriano Favre. È una persona di cui non
si può discutere esperienza, valore, per quello che possono essere
state le cause per cui è stato scelto...i motivi...chiesto scusa, i
motivi, per cui sono stati scelti.
Io mi aspettavo in quest'aula una difesa sulle competenze,
magari mettendo in risalto quello che potevano essere le competenze
aggiuntive rispetto a Paolo Comune che, peraltro, ha tutti i
requisiti per coprire questo ruolo. Però mi aspettavo che ci fosse
anche una sorta di motivazione sul fatto per cui non è stata
rispettata una volontà espressa dall'assemblea che si è
regolarmente riunita, regolarmente ha votato in merito a queste
candidature. E dicevo...ci sta la scelta, va solo difesa, va solo
giustificata, va solo motivata.
Lei, Assessore, è intervenuto, ha ripetuto un po' quello che ha
detto prima il Presidente, vale a dire nulla di nuovo in merito
alle motivazioni, nulla di nuovo, per la carità...ci ha pure detto
che tutto quello che viene deliberato in Giunta è decisione comune,
evviva! ecco, su questo nuovo sistema democratico e di condivisione
che si sta esprimendo in questo momento all'interno dell'Esecutivo
valdostano.
Io penso che in questo momento il vero problema siano questa
sorta di
"chantage"
di cui ci ha parlato il Presidente
prima, vale a dire il fatto che da un colloquio a tre - così come
ci è stato riferito - praticamente si sia detto: "benissimo,
cambiamo le regole, così non avrai problemi sul tuo
ricorso...ritiriamo, non ha più senso che il ricorso vada avanti,
l'importante che tu non cavalchi più questa mancata nomina". Io
penso che già quest'attitudine da parte di un Presidente sia
un'attitudine che lascia un po' a desiderare...beh...l'ha detto,
l'ha detto che veniva ritirato il ricorso e che venivano cambiate
le regole e che l'esame non era più con...non c'era più motivo di
questo ricorso, in quanto venivano cambiate le regole. Questo è
quanto è stato detto, almeno così noi abbiamo capito, può darsi che
abbiamo capito male.
Quello che è più grave in assoluto è che poi alla fine, dalle
comunicazioni che abbiamo, dai dati che poi comunque pubblicamente
emergeranno domani, è stato smentito quest'accordo; io penso che
questo sia grave, perché il ruolo di Presidente della Giunta
regionale, di capo dell'Esecutivo, in questo momento presupponga
un'informazione corretta, un'informazione che sia a prova di essere
di smentita...questo è quanto non è successo! Il fatto grave, al di
là, torno a dire, del fatto che si parli di due persone che hanno
comunque dei requisiti assolutamente non messi in discussione...in
questo momento si sta parlando di una gestione non corretta della
situazione, in quanto si è cercato di fare degli accordi in modo da
sistemare..."distribuiamo un po' pani e pesci e cambiamo le regole,
così nessuno si potrà più lamentare"... La cosa più grave è che
queste cose sono state smentite pubblicamente. Il fatto che
arrivino dei messaggi in cui si dice: "per fortuna mi avete salvato
la faccia, sennò passavo ancora per venduto"...questo è quanto è
successo...a me pare che sia un messaggio estremamente grave! Poi,
per la carità, è giusto, è legittimo che venga confermata la
fiducia, ci mancherebbe che la fiducia non venga confermata da
parte della maggioranza; però, sinceramente, io penso che alla fine
qualcosa cambierà, cambierà perché ognuno dovrà fare i conti con la
propria coscienza, ognuno dovrà fare i conti con i dubbi, e qui di
dubbi questa vicenda ne lascia veramente tanti: sul modo di
gestione, sui criteri di scelta e quant'altro! Grazie.
Presidente -
La parola al collega Chatrian.
Chatrian (ALPE) -
Grazie Presidente.
Non volevo intervenire. Ho ascoltato attentamente il dibattito,
ho ascoltato attentamente le riflessioni e le informazioni che il
Presidente della Regione ci ha fornito questa sera.
Il nostro Capogruppo Morelli ha ben confezionato, invece, il
"cuore" o, quanto meno, dove si è spostato il dibattito di questa
mozione. Purtroppo siamo in dichiarazione di voto, e non possiamo
permetterci di modificare questa nostra mozione perché, smentita
l'informazione che lei ha esplicitato in quest'aula, noi dovremmo
richiedere a lei, le dimissioni dal Governo regionale, se le sue
affermazioni non sono corrette e soprattutto sono false! Lei ha
parlato di "accordo a tre", me lo sono segnato, me lo sono
sottolineato, "accordo a tre", smentito pubblicamente dal collega
Viérin, non ho sentito delle sue smentite...
Io trovo gravissimo, dal punto di vista istituzionale, dal punto
di vista politico, un Consiglio che deve posizionarsi su una
mozione che dà un metodo, la forma diventa veramente
sostanza...dico questo quando stesse considerazioni erano state
dichiarate da lei più volte nel momento in cui noi, nella passata
legislatura e in questa legislatura, avevamo affrontato - non
c'entra nulla, ma il paragone è identico - come avvenivano i
reclutamenti a tempo indeterminato nelle società
partecipate...stessa identica cosa, stessa identica cosa!
Non ho altro da aggiungere, solo che il dibattito è spostato
completamente e, se questa sera o domani ci sarà comunque certezza
che lei ha esplicitato il falso in quest'aula, io penso che
politicamente non solo sia grave...questo Consiglio dovrà non solo
prendere atto, ma dovrà veramente modificare l'impianto del domani
del sistema Valle d'Aosta.
Presidente -
Ci sono altre richieste d'intervento? Non ci
sono altre richieste?
La parola al Presidente Rollandin.
Rollandin (UV) -
Nella mia esposizione ho precisato le
motivazioni che sono state alla base di una scelta, e qui voglio
ricordare che, se non si trattasse di scelta, tutto il ragionamento
che avete svolto sarebbe perfetto! Bisogna solo cambiare la legge!
E dire che è l'assemblea che sceglie il proprio Direttore. Molto
semplice! Perché questa è l'unica soluzione che ci toglie
dall'imbarazzo e non credo che ci sia nessunissima difficoltà a
immaginare un percorso diverso! Se si vuole fare in modo che sia la
categoria, l'associazione a scegliere, bisogna cambiare regola! E
non dire su una terna si sceglie, con una lettera inviata senza
l'esito delle votazioni, anche se gli organi di stampa le avevano
date. Questa è alla base del ragionamento falso che tutta la sera
abbiamo sentito in quest'aula di non rispetto della democrazia;
questo è un ragionamento falso! Perché il rispetto della democrazia
c'è nel momento in cui, a questo punto, si tiene conto del
risultato, e punto! Non si tiene più conto di altre valutazioni che
sono già state ricordate. Questa è la logica! Questo è quello che
sicuramente è alla base di un ragionamento diverso, si cambiano le
regole! Se le regole sono queste, noi non solo non abbiamo violato
quelle che sono le regole della democrazia e il rispetto di quella
che è la legge, ma, anzi, l'abbiamo applicato in pieno, tenendo
conto del massimo dell'esperienza che noi ritenevamo nel soggetto
che abbiamo indicato. Non abbiamo fatto delle valutazioni della
persona, abbiamo fatto la valutazione sulle funzioni che le persone
devono svolgere.
Per quanto riguarda quello che ho riferito in quest'aula, degli
incontri, non erano certo né per un baratto, né per altre
situazioni, ma erano per chiarire se c'erano delle possibilità di
uscire da dei dissapori che portavano difficoltà ai rapporti
nell'interno dell'associazione. Quello che ho riferito è quello che
è successo, non ero da solo, quanto è stato detto era nel rapporto
a tre, e quindi io non ero da solo, ma quando si è detto della
valutazione di un possibile cambiamento...e non c'entra niente il
baratto, difatti uno è libero di fare tutto quello che vuole...si è
detto che per il futuro c'era un impegno a intervenire in modo
diverso nell'ambito della valutazione, tenendo conto che l'ultimo
esame aveva fatto oggetto di una serie di difficoltà, di capire
quali erano i criteri per cui c'erano state delle bocciature!
Questo ho detto e questo riconfermo! Sul resto io mi sono fermato
lì a dire che, a questo punto, questo era quanto si era detto in
quella sede; quindi io sono pronto, come dico, a ribadire questo, e
l'ho ribadito adesso, che questo era il risultato di questo
incontro.
Noi abbiamo votato come Giunta il Favre e sfido chiunque a dire
che sia una scelta politica o partitica, perché non c'entrava
proprio niente! Gli stessi l'hanno detto e affermato, non
c'entrava...no, perché qui l'ho anche sentito dire! Sì,
politica...come no? Forse sarà perché erano altre le regole? No, le
regole erano solo queste! Voglio che sia chiaro! Purtroppo
l'informazione per come ne è uscita, proprio perché non
comprendendo, non essendo dette le regole del gioco...sembrava che
noi avessimo rivoltato un risultato dell'assemblea inficiando il
risultato dell'assemblea e votando qualcun altro! Era nella
possibilità, nell'ambito della terna, di poter scegliere, perché
sennò non l'avremmo fatto! Questo deve essere chiarissimo!
Sul resto io credo che ci siano tutte le possibilità, per cui io
riconfermo quello che ho detto nell'ambito di quello che è stato
l'incontro fatto a posteriori, quindi non c'entrava niente quello
che è...quindi, sul resto, io non entro nel merito. Voglio solo
riconfermare che questo è stato detto ed eravamo in tre a sentire,
quindi io mi fermo qui. Riconfermo la fiducia nella persona che
abbiamo indicato, sicuri che possa fare un buon lavoro, anche per
ricompattare l'associazione.
Presidente -
Grazie! Altri? Possiamo mettere in
votazione? La parola al collega Bertschy.
Bertschy (UVP) -
Grazie Presidente.
Intanto non vorrei che qui venisse premiato chi, con molta
educazione, evita di fare polemica sui giornali...perché avete
parlato più di uno questa volta sui banchi della Giunta, mi
riferisco all'intervento precedente...quando uno riesce sui
giornali magari anche a ridurre un pochettino quelle che sono le
affermazioni che poi vengono alimentate, viene definito come la
persona che assolutamente vuole trovare delle soluzioni o
altro.
Io l'ho quindi ritenuta una dichiarazione responsabile quella di
Paolo Comune, a caldo, qualche momento dopo, come ho ritenuto
responsabile la prima dichiarazione di Adriano Favre, ma, al di là
di questo, non credo che qui si tratti di dire chi è di un
movimento o chi è dell'altro, il ragionamento che le forze di
opposizione hanno fatto è stato un ragionamento molto semplice: non
mortifichiamo l'esercizio libero di un'espressione così netta di
un'associazione, così netta! Perché non stiamo parlando di
un'associazione che è arrivata a dire: "un voto in più, un voto in
meno, abbiamo due persone", quest'associazione non ha detto "uno è
più bravo dell'altro", ha detto: "in questo momento questa ci
sembra la guida, per noi, migliore".
Allora, la democrazia, come bene ci viene ricordato, passa per
le scelte, le scelte passano per le leggi, le leggi sono fatte
anche tenendo conto, visto che bisogna fare delle scelte, del
buonsenso che bisogna avere! Qui non ce n'è stato, a mio avviso!
Qui non ce n'è stato! Il buonsenso andava nella direzione di
cercare di accontentare ed accompagnare un'associazione che era in
difficoltà. E poi la democrazia...ci viene ricordato spesso che è
fatta di numeri, e qui ce l'avete detto a livello personale, a
livello di politica, di maggioranza, di gruppi!...no, no, ma
attenzione, mi lasci dire Presidente! Guardi...la democrazia è
fatta di numeri; quando questi numeri danno ragione a qualcheduno
per governare allora vanno rispettati, quando danno ragione a
qualcun altro per essere rispettati ci si dimentica un po' troppo
in fretta, a mio avviso! Poi, è vero che è una scelta, tant'è vero
che oggi, noi, non abbiamo detto che uno è migliore dell'altro!
Abbiamo detto che su questa scelta non riteniamo che si sia fatto
un percorso corretto nei confronti dell'associazione! Non abbiamo
fatto classifiche! Poi nelle scelte...nelle scelte evidentemente si
prendono delle responsabilità ed ognuno si assume le sue, e ci
siamo fermati lì...però, se permette, l'affermazione e il resoconto
che ha fatto nel suo primo intervento ha fuorviato un po' la
discussione che ne è venuta fuori! È sembrato...può darsi che tutti
abbiano capito male...però è sembrato un incontro a precedere
questa discussione oggi in aula, a cercare delle soluzioni, a
cercare anche forse delle soluzioni tra le file della
maggioranza...non è questo che ci interessa, tanto oggi credo che,
al di là di come andrà a finire la discussione, il buonsenso lo
dovranno mettere quelli che dovranno lavorare fuori di qua, perché
non siamo noi che dovremo trovare soluzioni.
Mi dispiace però che della democrazia ci si ricordi solo quando
deve dare ragione a qualcuno. Noi non abbiamo assolutamente
intenzione di creare sui nomi delle polemiche; abbiamo, dall'inizio
del Consiglio, fatto un ragionamento che va sui metodi, sul sistema
di lavorare insieme, sul sistema di accompagnare la comunità fuori
da quest'Assemblea, Questa scelta ci è sembrata assolutamente
incoerente con un metodo di pensare e di agire che noi abbiamo...e
l'abbiamo rivendicato senza, ripeto, fare false accuse o
affermazioni, abbiamo semplicemente rilevato quello che ci è stato
detto nel passaggio precedente. Saranno poi direttamente gli
interessati che dovranno chiarire le cose con lei, con voi.
Quello che noi speriamo è che questa sia l'ultima scelta fatta
contro natura e controtendenza, e soprattutto senza giustificare le
cose che si vanno a fare nei confronti delle associazioni, che
rappresentano degli interessi importanti per la nostra
comunità.
Presidente -
Altri iscritti a parlare? Possiamo procedere
alla votazione? La votazione è aperta. Tutti hanno votato? Possiamo
chiudere la votazione?
Presenti: 35
Votanti: 35
Favorevoli: 17
Contrari: 18
Il Consiglio non approva.
Colleghi, possiamo sospendere i nostri lavori che riprenderanno
domani mattina.
---
La seduta termina alle ore 21,04.
