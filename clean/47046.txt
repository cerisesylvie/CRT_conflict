Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 3377 del 7 marzo 2024 - Resoconto
OGGETTO N. 3377/XVI - Interpellanza: "Motivazione delle
mutate modalità di nomina degli organi sociali di Aosta Factor
SpA".
Bertin (Presidente) -
Punto n. 20.
Consigliere
Marquis per l'illustrazione dell'interpellanza: ne ha facoltà.
Marquis (FI) -
Nel 2021, con l'articolo 5 della legge 16,
Finaosta veniva autorizzata a cedere la partecipazione in Aosta
Factor, anche parzialmente, delle relative quote.
Da allora, ha avuto luogo un
iter
lungo direi di attività
peritali e valutative, che sono state anche oggetto di attività
ispettive in questa sede, che hanno poi esitato con un avviso
pubblico che è stato pubblicato nel mese di settembre 2023, con il
quale, sostanzialmente, si è deciso di cedere il 58% delle quote in
disponibilità a Finaosta, che detiene l'80% delle quote azionarie
della società.
Da allora, pare che sia arrivata un'offerta, però non si sa
nulla perché non sono stati prodotti degli atti consequenziali.
Stiamo parlando della società Aosta Factor, una società che
riveste una grande importanza, una società con un patrimonio netto
di circa 39 milioni di euro; stiamo parlando di circa 20 milioni di
valore, a patrimonio netto delle quote di cui si parla.
È una società che ha dato dei grandi risultati positivi,
risultati che sono in forte crescita, una società che è
amministrata anche in modo snello, con un Consiglio
d'Amministrazione, un dirigente, cinque quadri, undici impiegati,
di cui due soggetti che sono
part time
, con un volume di
impieghi medi di circa 200 milioni di euro all'anno.
Questo è stato evidenziato per quale ragione? Alla fine
dell'anno, con quest'esercizio finanziario, scadevano gli organi
sociali, che sono un Consiglio di amministrazione e il Collegio
sindacale. Il Consiglio di amministrazione era composto da un
Presidente, tre Consiglieri nominati da Finaosta e uno dal socio di
minoranza, che è la Banca BPM che detiene il 20% delle quote
azionarie.
In relazione al rinnovo, sostanzialmente, degli organi sociali,
quest'anno, rispetto al passato, si può notare che Finaosta si è
riservata la nomina di tre rappresentanti nell'organo
amministrativo, cioè si è riservata la nomina di tutti e tre i
Consiglieri che prima erano dei Consiglieri esterni, che venivano
scelti attraverso le apposite domande e la pubblicizzazione dei
relativi bandi.
Rispetto al passato, è stata data continuità al reperimento
della figura del Presidente a livello esterno, quindi quest'anno
sostanzialmente la situazione è completamente cambiata.
Quello che fa strano è che avvenga un cambiamento in un momento
che parrebbe, dalla lettura degli atti e dalle informazioni
ottenute, che si arrivi a completare un'operazione che da parecchio
tempo è stata imbastita, quindi, a fronte di una situazione
societaria di buoni risultati e a fronte di questa incombenza che
dovrebbe essere portata a termine, fa strano che ci sia un rinnovo
ed una sostituzione completa del Consiglio d'Amministrazione.
A questo riguardo abbiamo presentato quest'interpellanza, che
sostanzialmente chiede quali sono le motivazioni che hanno indotto
Finaosta a cambiare le modalità di nomina rispetto al passato; in
particolare, non si comprendono le ragioni della riserva di tre
posti di propri rappresentanti, non sottoposti quindi a bando
pubblico, differendo nel metodo rispetto a quanto fatto in
precedenza.
Il punto n. 2: in ragione delle previsioni della normativa
bancaria, quali valutazioni e presidi siano stati posti in essere
da Finaosta per garantire che i propri rappresentanti rispondano ai
requisiti di onorabilità, professionalità, ai criteri di
correttezza e competenza e soprattutto ai requisiti di indipendenza
di giudizio richiesti dalla normativa per gli intermediari vigilati
dalla Banca d'Italia, pena la decadenza dell'incarico.
Terza domanda: quali sono le motivazioni che hanno indotto
Finaosta a valutare l'opportunità di variare la composizione del
Consiglio di amministrazione di una società che ha prodotto
risultati economici coerenti con gli indirizzi programmatici e che
attualmente è coinvolta in un processo di cessione.
Si richiedono anche indicazioni circa le valutazioni effettuate
in merito alla possibile influenza di tale decisione sul processo
di cessione parziale della partecipazione e se/come la stessa possa
avere un impatto sull'esito della stessa procedura, sul mercato
bancario nel quale Aosta Factor attinge i propri capitali, nonché,
in definitiva, sulla possibile perdita di valore della
partecipazione stessa.
Infine, se si intende interloquire con Finaosta sugli aspetti
sopra indicati.
Presidente -
Risponde il Presidente della Regione: ne ha
facoltà.
Testolin (UV) -
In merito al punto 1, Finaosta ha
precisato di detenere la partecipazione in Aosta Factor pari al
79,31% del capitale sociale, a valere sulla gestione ordinaria, e
come a far data dal 2016 Finaosta SpA e Aosta Factor SpA abbiano
costituito il gruppo finanziario Finaosta iscritto all'albo, ex
articolo 109 del Testo unico bancario.
Stante il rapporto di controllo determinatosi tra le due entità,
che vede Finaosta come capogruppo e Aosta Factor come controllata,
è prerogativa della capogruppo nominare, in sede di assemblea, gli
organi sociali della propria controllata, fermo il diritto del
socio di minoranza BPM ad essere rappresentato in seno all'organo
amministrativo della società.
Tale prerogativa è peraltro garantita dalla normativa regionale
di riferimento, la legge regionale 20/2016, e dall'articolo 1,
comma 1bis.
Finaosta, nel rispetto della normativa vigente, nell'ambito
delle proprie esclusive facoltà di nomina dei propri rappresentanti
negli organi sociali della controllata, ha dunque ritenuto di
riservare l'individuazione di numero tre Consiglieri di
amministrazione nell'ambito dei propri amministratori dipendenti,
pubblicando un avviso di manifestazione di interesse per la sola
carica di Presidente del Consiglio di amministrazione per i
componenti dell'organo di controllo.
Per quanto riguarda il punto 2, Finaosta precisa come le
disposizioni normative citate si applicano indistintamente a tutti
gli esponenti aziendali e che lo stesso decreto 169/2020 precisa
come la verifica degli esponenti debba essere condotta dall'organo
di appartenenza, nel caso di specie successivamente alla nomina,
stante che questa è di competenza dell'assemblea dei soci della
società.
Sarà dunque onere del neo nominato Consiglio di amministrazione
della controllata verificare l'idoneità dei propri componenti.
Ciò premesso, Finaosta conferma come designerà, in seno agli
organi sociali della controllata, dei rappresentanti per i quali le
strutture interne preposte avranno previamente verificato la
sussistenza dei requisiti di idoneità previsti dalle norme ed il
rispetto delle previsioni riferite al cosiddetto divieto di
interlocking.
In tale senso, Finaosta si è dotata di una precipua policy a
regolamentazione del processo operativo, di verifica dei propri
esponenti, siano essi nominati nel rispetto dell'art. 2bis della
legge regionale 20/2016 e/o nel rispetto delle normative
civilistiche applicabili.
Finaosta comunica anche che entrambe le società si sono dotate
di apposite
policy
per regolamentare il progetto operativo
di verifica dei propri esponenti in materia di requisiti di
idoneità degli esponenti divieto di
interlocking
; dette
policy dettagliano il processo di verifica che gli organi preposti
debbono produrre in capo agli esponenti di appartenenza e
individuano la documentazione utile alla verifica che il singolo
esponente deve produrre.
Per quanto riguarda le domande 3 e 4, Finaosta precisa come la
normativa di vigilanza vigente le impone, in qualità di capogruppo
del gruppo finanziario Finaosta, di esercitare l'attività di
direzione e coordinamento nei confronti della propria
controllata.
Come capogruppo, poi, Finaosta è la referente della Banca
d'Italia per la vigilanza consolidata e risponde dunque in sede di
ispezione anche per le carenze organizzative ed operative della
propria controllata.
Considerato quanto sopra rappresentato, le motivazioni che hanno
indotto Finaosta a prevedere l'individuazione di tre componenti
dell'organo amministrativo della controllata nell'ambito dei propri
amministratori e del personale dipendente della stesse sono da
ricondursi nella necessità più volte ribadita dalla vigilanza anche
nell'ultima ispezione di dare concreta e piena attuazione alle
logiche del gruppo attraverso il pieno esercizio da parte della
capogruppo di poteri-doveri di coordinamento e direzione del gruppo
finanziario.
Tale previsione inoltre è in linea con gli obiettivi strategici
indicati nel DEFR 2024-2026 per Finaosta che indica, tra gli
obiettivi strategici, quello della prosecuzione nell'attività di
direzione e coordinamento nei confronti della controllata
nell'ambito del gruppo finanziario Finaosta, anche attraverso il
mantenimento dell'operatività dei comitati all'uopo costituiti
quali strumenti volti a garantire le logiche di coordinamento,
direzione e controllo richieste dalla disposizione di
vigilanza.
Si precisa infine che la controllante Finaosta garantisce una
rilevante provvista finanziaria alla controllata per le attività di
business
della stessa, e cioè a garanzia della solidità del
gruppo finanziario.
Alla luce di quanto sopra, non si ravvisano da parte di Finaosta
elementi che possano incidere negativamente sul valore della
società in parola. Da parte della Regione, non si ravvisano delle
eccezioni tali da rivedere quanto esplicitato dalla finanziaria
regionale in merito al percorso individuato.
Presidente -
Consigliere Marquis per la replica.
Marquis (FI) -
Grazie Presidente per la risposta. Le
chiederei se è possibile avere lo scritto, visto che è un argomento
abbastanza tecnico e la ringrazio già sin d'ora per la sua
disponibilità.
Due brevi considerazioni: è una scelta che mi pare
contestualizzata nel processo di gestione di una cessione che è
quanto meno inopportuna, non uso degli altri termini. Perché
sostituire completamente il Consiglio d'amministrazione di una
società che funziona bene e che sta dando dei buoni risultati, se
io fossi l'interlocutore che sono interessato ad un'acquisizione,
mi pongo dei dubbi e mi dico: "Forse c'è qualcosa che mi sta
sfuggendo su questa società", perché se una società va bene, ci
sono state delle interlocuzioni ed il socio controllante della
maggioranza dice: "Cambio tutto il Consiglio d'amministrazione" è
perché c'è qualcosa che non funziona, qualcosa che evidentemente
non è conosciuto a noi, ma così non credo che sia, perché i
risultati di bilancio sono dei risultati che sono in una crescente
soddisfazione.
Poi c'è un altro problema: se ci sono due società, prendo un
dipendente di una società e lo nomino nel Consiglio
d'amministrazione dell'altra società, un pari grado di altri
dipendenti, non mi sembra che sia neanche questa una cosa
ragionevole che possa funzionare, che un pari grado possa essere
Consigliere d'amministrazione di uno che dipende dall'altra
società. Oltretutto, mi fa specie anche capire quali sono i criteri
di indipendenza laddove il dipendente di una società, che deve
rispondere al suo direttore generale e alla sua struttura
gerarchica, viene individuato per andare a coprire dei ruoli nella
società controllata, quindi credo che qualche piccolo problema ci
possa essere sotto questo profilo di indipendenza e di terzietà;
però questi saranno problemi che la società si dovrà risolvere.
È una cosa molto strana, credo che non sia rinvenibile in tutto
il territorio nazionale, che quando ci sono dei processi di
cessione di un'azienda e le cose funzionano, in genere si fanno
delle
prorogatio
su Consigli di amministrazione per portare
a termine l'operazione.
O qua c'è una volontà diversa di sospendere la cessione, e
allora posso magari capire questa scelta, ma se la volontà di
Finaosta è quella di portare a termine la cessione della quota,
credo che sia una scelta quanto meno discutibile e anche
preoccupante sotto il profilo della trattativa che ci dovrà essere
per concludere l'operazione.
