Classificazione
INDUSTRIA



Oggetto del Consiglio n. 2445 del 8 novembre 2016 - Resoconto
OGGETTO N. 2445/XIV - Interpellanza: "Individuazione di
soluzioni per la fruibilità dell'area ex Tecdis in comune di
Châtillon".
Rosset (Presidente) -
Punto n. 20 dell'ordine del giorno.
Per l'illustrazione, ha chiesto la parola il Consigliere Chatrian,
ne ha facoltà.
Chatrian (ALPE) -
Come gruppo ALPE, insieme al collega
Gerandin, abbiamo voluto presentare questa iniziativa anche a
seguito del dibattito che abbiamo fatto in quest'aula solo due
settimane fa discutendo nel dettaglio quelle che erano, dal nostro
punto di vista, le criticità a livello di comunità valdostana e
avevamo declinato un po' le tre marce del sistema Valle d'Aosta: la
prima con una velocità superiore, quella delle località turistiche;
la seconda con una marcia sempre importante di tutte le comunità
attorno alla città di Aosta e poi avevamo messo in evidenza una
parte di comunità: la Media-Bassa Valle, ma in questo caso
soprattutto la Media Valle. Proprio con il Presidente della Regione
due settimane fa, discutendo sul documento finanziario, mi è
sembrato di cogliere da parte del Governo, del Presidente stesso,
che comunque è in questo momento una delle difficoltà principali a
livello proprio di creare occupazione, utilizzare al meglio le
proprietà pubbliche e noi pensiamo che quest'area ormai vuota,
sfitta da 11 anni abbia tutta una serie di potenzialità: l'ex
Tecdis a Châtillon. Abbiamo voluto ripresentare proprio questa
iniziativa per l'impatto importante di questa superficie di
proprietà pubblica: parliamo di 18.000 metri quadrati lordi, 11.000
metri quadrati di superficie commerciale, quindi parliamo di
potenzialità comunque di un certo livello, di un certo peso. In
questi 11 anni diverse volte in Consiglio abbiamo affrontato questo
tema, questa infrastruttura, questo immobile sfitto e negli ultimi
tre anni-tre anni e mezzo sembrava ci fosse una possibilità, che si
muovesse qualcosa: c'erano delle azioni che Vallée d'Aoste
Structure ha fatto insieme a Finaosta, insieme all'Assessorato, ma
poi l'operazione non è andata a buon fine. La faccio breve quindi,
non so se il collega Gerandin vuole integrare ulteriormente le
premesse, l'illustrazione di questa iniziativa: interroghiamo il
Governo regionale, l'Assessore competente per sapere quali siano le
soluzioni che si prospettano ad oggi in ordine alla fruibilità
dell'area Tecdis e le sue valutazioni in merito.
Presidente -
Per la risposta, ha chiesto la parola
l'Assessore Donzel, ne ha facoltà.
Donzel (PD-SIN.VDA) -
Non posso che ringraziare i
colleghi Chatrian e Gerandin per l'attenzione che danno a questo
tema, che in qualche modo riprende un'attività che anch'io svolgevo
anni fa: quella di tenere l'attenzione sulle aree di criticità di
questa Regione. Soprattutto mi riconosco nella ricostruzione fatta
dal collega Chatrian, che parla di un'area di alto valore
strategico, che però da 11 anni non trova risposta. Proprio per
questo abbiamo cercato, come per altre aree di grande criticità, di
attirare un'attenzione che non fosse soltanto mediatica ma che
fosse di soggetti imprenditoriali su queste aree per capire se
avevano delle potenzialità. Non è questa la sede in cui ricostruire
le interpellanze in cui ho relazionato delle condizioni di quello
stabile, che ovviamente in 11 anni ha subito un forte degrado,
ciononostante l'area rimane strategica e proprio a seguito di una
visita che abbiamo fatto, che ha acceso un po' l'attenzione su
questo stabilimento, ci è stato chiesto di poter visitare il sito e
il 26 maggio 2016 abbiamo ricevuto da parte di un imprenditore la
richiesta di un interessamento su quest'area. Da lì è seguita
un'ulteriore visita ispettiva e in questo momento l'imprenditore ci
ha chiesto del tempo per elaborare un
business plan
che
possa prevedere il riutilizzo di una parte significativa
dell'impianto, proponendoci l'idea di sviluppare una possibilità di
tornare in quell'area con un sito produttivo che guardi a "Impresa
4.0, fabbrica intelligente". Io mi scuso questa mattina per
l'assenza: ero ad un convegno organizzato da Confindustria digitale
con Confindustria Canavese proprio su questo tema "Industria 4.0" e
la trasformazione competitiva digitale, che è una delle sfide che,
in collaborazione con la Regione Piemonte, stiamo cercando di
portare anche in Valle d'Aosta, che in qualche modo si lega a
questo progetto che sto enunciando. Io penso che la tempistica
potrebbe essere che, entro la fine dell'anno, potremmo avere
finalmente un business plan da valutare, naturalmente con tutta la
delicatezza che hanno queste cose, perché bisognerà capire se è
necessario anche un intervento diretto su parte dell'immobile da
parte di VdA Structure o se ci possiamo limitare ad un intervento
finanziario con Finaosta. Parlo sempre di mutui, non parlo di
nessun contributo a fondo perso, ciò non è possibile, però in
qualche modo c'è la volontà di sostenere un'iniziativa che potrebbe
davvero rilanciare lo stabilimento.
Presidente -
Per la replica, ha chiesto la parola il
Consigliere Chatrian, ne ha facoltà.
Chatrian (ALPE) -
Abbiamo ascoltato attentamente la
replica, la risposta dell'Assessore su questo tema importante per
quella zona - lo ha ribadito lo stesso Assessore - per diverse
ragioni: lontani da una parte rispetto alla città di Aosta e
dall'altra rispetto alla Bassa Valle, che in questo momento,
soprattutto nella zona di Pont-Saint-Martin, sta dando dei discreti
risultati a livello sia occupazionale che anche di investimenti in
essere, quindi, dal punto di vista strategico, potrebbe essere
molto interessante. Adesso, al di là di chi è l'imprenditore, se
c'è veramente l'intenzione da parte di una società, di un privato
di investire e soprattutto mettere in campo le nostre leve
finanziarie a livello di mutui e di investimenti, ritengo che
questa sia la strada più corretta da percorrere. Speriamo, è un
augurio proprio perché la zona in questo momento ne risente in
maniera violenta, pesante e si percepisce proprio in tutta la
comunità attorno a Châtillon e Saint-Vincent. In un momento,
peraltro, in cui anche l'altra impresa ha delle difficoltà che ben
conosciamo, nonostante le centinaia di persone che hanno ancora un
legame diretto, e quindi occupazionale, all'interno della Casa da
gioco e dei due hotel, per cui in pochi anni centinaia di posti di
lavoro si sono persi. Questo fa sì che se ci fosse la possibilità
per creare queste condizioni, dal nostro punto di vista, potrebbe
dare veramente un po' di concretezza e possibilità in più.
Cercheremo comunque di seguire il dossier proprio perché siamo
molto interessati e chiediamo all'Assessore competente, se non in
commissione, di illustrarci lo stato dell'arte a questo punto dopo
il mese di dicembre, quindi le prime settimane del mese di
gennaio.
Presidente -
Ha chiesto la parola il Consigliere
Gerandin, ne ha facoltà.
Gerandin (GM) -
Intervengo solo per aggiungere proprio
due considerazioni in merito. Ci tengo a sottolineare che questa
vicenda, che ha visto coinvolta Vallée d'Aoste Structure, VdA Tech
con queste società, è del 2012, per cui io penso che lei,
Assessore, abbia ben coscienza del fatto che già in quell'occasione
si sia in parte illusa la gente. Io le do atto che in questo suo
intervento c'è stata molta moderazione, c'è un'attesa, c'è una
speranza, che è la speranza di tutti noi, perché è un peccato che
un patrimonio di questo interesse, di questo valore non sia
utilizzato. Io non so, non ho seguito bene se è stato un contatto
diretto suo come Assessorato, se c'è stata Vallée d'Aoste Structure
a fare da regia. Poco importa, l'importante è che ci sia qualche
risultato attendibile perché già in un'altra occasione abbiamo
potuto fare delle considerazioni: è un intervento che, al di là
della qualità dell'area che interessa, necessita di interventi e di
investimenti importanti, chiunque venga dovrà investire. È un'area
però che, a mio parere, è un peccato non valorizzare, ma
soprattutto dobbiamo in questo momento di grande difficoltà dare
alcune prospettive. È un po' il seguito di quell'interrogazione che
abbiamo fatto l'altra volta sulla Lavazza: riguarda sempre
quell'area e noi crediamo che in questo momento di grande
difficoltà bisogna fare sinergia e apprezzo che non ci siano state
certe dichiarazioni, ma molta buona volontà. Ci torneremo, su
questo non c'è ombra di dubbio, perché - l'ho già detto in altre
occasioni - i cittadini devono essere informati perché aspettano
alcune risposte da parte della politica.
