Classificazione
ASSISTENZA SANITARIA E OSPEDALIERA



Oggetto del Consiglio n. 1267 del 9 febbraio 2022 - Resoconto
OGGETTO N. 1267/XVI - Interpellanza: "Motivi della minore
copertura del servizio di guardia medica nel distretto socio
sanitario 1 rispetto agli altri distretti presenti sul territorio
regionale".
Bertin (Presidente) -
Punto n. 43 dell'ordine del giorno.
Per l'illustrazione la consigliera Foudraz.
Foudraz (LEGA VDA) -
L'interpellanza portata oggi pone
l'attenzione sull'argomento della guardia medica. Nello specifico
sono state effettuate segnalazioni relative a funzionamenti un
pochino zoppicanti nel distretto USL n. 1, avvenuti nel periodo
delle festività natalizie. A questo proposito, prima di presentare
quest'iniziativa, è stato richiesto un accesso agli atti, ai sensi
dell'articolo 116 del Regolamento interno del Consiglio regionale,
con il quale nello specifico chiedevo il numero degli operatori a
disposizione sul territorio regionale, con suddivisione giornaliera
nei vari distretti nel periodo dal 24 dicembre fino al 9 gennaio.
Dai prospetti che ho poi ricevuto dalla USL emerge una minore
copertura nell'arco delle ventiquattro ore del servizio di guardia
medica del distretto n. 1, rispetto agli altri distretti presenti
sul territorio regionale.
Le segnalazioni di cui si è a conoscenza riguardano un
determinato giorno ricompreso nel periodo delle festività
natalizie, periodo che tra l'altro interessa non solo i residenti
dei comuni appartenenti al distretto n. 1, ma anche i numerosi
turisti che, fortunatamente, in quel periodo avevano scelto la
Valle d'Aosta come meta di vacanza per trascorrere appunto le loro
festività natalizie. Il distretto n. 1 della USL ricopre un vasto
territorio che ricomprende ben due Unités des Communes, l'Unité
Valdigne-Mont-Blanc e la Grand-Paradis con un importante numero di
persone assistite. Si tenga presente che all'interno di quelle due
Unité vi sono comprensori sciistici di tutto rispetto, che
richiamano una miriade di persone.
Alla luce dei dati esaminati a seguito della richiesta che ho
effettuato, è emerso subito che la copertura del servizio di
guardia medica non è assolutamente proporzionato al numero dei
possibili fruitori del servizio. Non è pensabile che un soggetto
che necessita di questo tipo di servizio si senta rispondere che il
medico gli farà visita quanto prima, per poi successivamente
sentirsi dire che non può recarsi presso l'abitazione e non può
nemmeno fargli pervenire il certificato medico di giustifica per
l'assenza lavorativa, perché risulta essere da solo in turno e che
venga inoltre consigliato all'utente di recarsi all'ospedale.
Sicuramente queste persone che sono in servizio fanno il possibile,
ma per i miracoli purtroppo non si sono ancora attrezzati. Credo
che dovrebbe forse essere opportuno rivedere e ripianificare le
varie turnazioni, garantendo la stessa copertura di personale
sanitario su tutto il territorio regionale, perché si può star male
a Courmayeur come a Cervinia, senza che l'utenza patisca rispetto a
scelte fatte con criteri che non si riescono forse sempre a
capire.
Per questa motivazione io interpello l'Assessore competente per
conoscere quale sia la motivazione per la quale il distretto USL
n.1 abbia avuto meno personale a disposizione nel periodo che ho
indicato e se sia intenzione dare maggiore copertura al
distretto.
Presidente -
Risponde l'assessore Barmasse.
Barmasse (UV) -
Questo delle guardie mediche è un
argomento veramente importante, il problema è che non ce le
abbiamo.
Per quanto riguarda la motivazione sul distretto n. 1, l'azienda
USL indice i bandi di disponibilità per i distretti, come previsto
dall'accordo collettivo nazionale, ma quelli relativi al distretto
n. 1, nonostante con incentivo economico che abbiamo previsto
dall'AIR, cioè l'accordo integrativo regionale, di cui alla
deliberazione della Giunta regionale 1398/2021, di cui ho già dato
ampia e dettagliata illustrazione nella precedente seduta di questo
Consiglio - mi rendo conto che l'argomento sia scottante e
importante - non ha purtroppo visto adesione; i bandi vengono fatti
per distretto. Abbiamo previsto un incentivo economico, però
nonostante questo per adesso non c'è stata una risposta.
Se sia intenzione dare maggiore copertura di presenza anche al
distretto 1. In data 10 dicembre 2021, così come da deliberazione
del direttore generale n. 609, è stato pubblicato l'avviso per
costituire la graduatoria per l'anno 2022-2023 attualmente
visionabile sul sito dell'azienda USL. Inoltre, a conferma della
volontà da parte dell'azienda USL di non sottovalutare la
criticità, si informa che nell'anno 2021 sono stati pubblicati
undici avvisi a fronte dell'unico previsto dalla delibera.
Purtroppo la carenza di medici è una criticità che riguarda non
solo la nostra regione. Confidiamo che le azioni di attrattività
che stiamo elaborando, anche alla luce delle norme approvate
nell'ultima legge di stabilità che ci dà ulteriori disponibilità
economiche, con particolare riferimento all'articolo 19 relativo
alla medicina convenzionata, possano produrre gli effetti che tutti
ci auspichiamo, cioè quello di avere una maggiore partecipazione a
questi bandi.
Presidente -
Per la replica la consigliera Foudraz.
Foudraz (LEGA VDA) -
Grazie assessore Barmasse. Capisco
che non sia facile trovare soluzione a questa problematica, anche
con le varie iniziative messe in campo, però purtroppo un utente
non si può sentire rispondere "vai all'ospedale". Stiamo cercando
di fare di tutto per decentrare sul territorio l'assistenza
sanitaria, proprio per non appesantire il presidio ospedaliero, che
è già duramente messo alla prova in questi ultimi due anni.
Ci auguriamo tutti che al più presto si possa giungere a una
soluzione, perché veramente il numero delle persone che potrebbero
accedere a questo servizio è importante. Soprattutto nei periodi di
festività o sul sabato e la domenica quando uno si deve magari
assentare dal lavoro perché non sta bene, non poter neanche
ricevere il certificato e dover arrabattarsi per averlo, è una
situazione che è un po' incredibile. Mi auguro veramente che si
riesca prima o poi a trovare una soluzione positiva per tutto
questo.
