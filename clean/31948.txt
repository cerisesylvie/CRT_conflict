Classificazione
AMBIENTE
TRASPORTI E VIABILITÀ
Viabilità



Oggetto del Consiglio n. 798 del 21 ottobre 2009 - Resoconto
OGGETTO N. 798/XIII - Interrogazione: "Problematiche relative
al fenomeno dell'ingiallimento del terreno lungo i bordi delle
strade statali".
Interrogazione
Constatato che i bordi delle strade statali sul territorio
valdostano presentano spesso un innaturale ingiallimento del
terreno, preoccupante e paesaggisticamente sgradevole;
Ricordate le preoccupazioni sollevate dall'Associazione
Coltivatori nel loro organo di informazione regionale e da alcuni
cittadini al riguardo;
i sottoscritti Consiglieri regionali
Interrogano
gli Assessori competenti per sapere:
1) se sono a conoscenza del problema;
2) se è stata individuata la causa di tale fenomeno;
3) se l'ingiallimento comporta conseguenze sulla qualità
dell'erba dei prati limitrofi e indirettamente sulla salute dei
cittadini;
4) se sono state avviate iniziative per la soluzione della
questione.
F.to: Bertin - Giuseppe Cerise - Louvin - Patrizia
Morelli
Presidente
- La parola all'Assessore al territorio e
ambiente, Zublena Manuela.
Zublena (UV)
- Grazie, Presidente. In relazione ai
quesiti dell'interrogazione, punto uno, il problema
dell'ingiallimento dell'erba lungo i bordi delle strade statali è
stato rilevato fin dal mese di maggio ed è stato subito sottoposto
per chiarimenti al compartimento ANAS della Valle d'Aosta;
parallelamente poi è stata coinvolta l'ARPA per tutti i necessari
approfondimenti tecnici e per seguire la questione.
ANAS ha fornito i primi chiarimenti con una nota del 22 giugno
2009, nella quale ha comunicato che ha realizzato la manutenzione e
la pulizia dei bordi strada attraverso dei metodi diserbanti; per
la realizzazione dei quali si è avvalsa di ditte esterne. In
particolare, sono risultate due le ditte subappaltanti: una ditta
ha operato da Sarre al Piccolo S. Bernardo e verso il tunnel del
Monte Bianco (statale 26); in questa tratta il trattamento non
risulta aver dato dei problemi. Una seconda ditta, Ecopan di
Taurianova, ha operato sulla strada statale 26 da Pont-Saint-Martin
ad Aosta e sulla statale 27 verso il Gran S. Bernardo; in questi
tratti, viceversa, si sono verificati gli inconvenienti di
ingiallimento e disseccamento dell'erba lungo il bordo strada.
Il diserbante, che ANAS ha dichiarato essere stato utilizzato, è
il glyfos che è un sale organico; si tratta di un erbicida
sistemico, che penetra all'interno delle foglie, non è selettivo
per cui agisce su tutte le specie vegetali, non è residuale, cioè
non lascia residui nel terreno perché si degrada nell'arco di
alcuni giorni (da 3 a 15 giorni) secondo le dichiarazioni della
scheda tecnica. Sempre dalla scheda tecnica del composto si legge
che non sono state trovate evidenze di effetti cancerogeni. L'EPA
americana ha classificato il glyphosate, che rappresenta il
principio attivo del glyfos, in categoria E, cioè sostanze con
evidenza di non cangerogenicità. Si tratta di un diserbante
impiegato piuttosto comunemente anche nel diserbo di colture a
melo, pero, vite. È poi indicato nel diserbo di aree non destinate
a colture agrarie come piazzole, parchi, banchine stradali, argini
di canali e giardini.
In una seconda lettera dell'11 agosto 2009, su continue
sollecitazioni, ANAS ha dichiarato di non poter escludere che lo
spargimento del sale glyfos da parte della ditta appaltatrice del
servizio sia avvenuto anche oltre la fascia dei 50 centimetri di
diserbo richiesto dalla normativa vigente. A seguito di questa
constatazione ANAS ha dichiarato di aver ordinato alla ditta
appaltatrice di non fare più uso in futuro di prodotti diserbanti,
ma di limitarsi alle operazioni di sfalcio di tipo tradizionale
come avveniva negli anni passati, cioè metodi meccanici.
Circa il secondo punto:
"se è stata individuata la causa di
tale fenomeno"
... sì, la causa dell'ingiallimento è da
attribuire al sale sparso come diserbante, come ha dichiarato ANAS
stessa.
Terzo quesito:
"se l'ingiallimento comporta conseguenze sulla
qualità dell'erba"
... certamente, il danno è visibile, quindi
l'erba danneggiata è quella ingiallita che non può più essere
successivamente utilizzata, ma - come detto - il sale glyfos che è
stato utilizzato non è considerato sostanza tossica.
Infine:
"se sono state avviate iniziative per la soluzione
della questione"
... tutto questo interessamento e queste
sollecitazioni hanno portato alla scelta da parte di ANAS di non
ricorrere più a questo metodo diserbante, bensì di ritornare alla
pratica di sfalcio di tipo tradizionale. Quindi questa pratica
preverrà il ripetersi del fenomeno denunciato e direi che, già
nella seconda parte dell'estate, il problema non si è più
presentato e si può dire essere stato risolto.
Presidente
- La parola al Consigliere Bertin.
Bertin (VdAV-R)
- Ringrazio l'Assessore per la risposta.
In effetti questa estate il fenomeno era piuttosto impressionante,
soprattutto ad inizio estate, dove si andava molto al di là dei 50
centimetri previsti dalla normativa, con effetti paesaggistici
piuttosto inquietanti per i cittadini che vedevano questo fenomeno
piuttosto strano. Visto che non erano stati gli UFO, era
prevedibile che fosse stata l'ANAS con dei diserbanti, ma usati in
modo eccessivo, con conseguenze paesaggistiche notevoli.
Pertanto l'invito all'Amministrazione regionale è di seguire il
dossier, perché non si ripeta una situazione del genere.
Oggettivamente è un biglietto da visita per il turista, ma in
generale per il cittadino piuttosto negativo.
