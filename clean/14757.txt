Classificazione
ACQUE
Acque pubbliche


Resoconto integrale del dibattito dell'aula
Oggetto del Consiglio n. 1193 del 22 febbraio 1995 - Resoconto
SEDUTA POMERIDIANA DEL 22 FEBBRAIO 1995
OGGETTO N. 1193/X Approvazione dei criteri provvisori di
valutazione per l'esame delle domande di concessione e
subconcessione di derivazione di acqua. Approvazione di ordine del
giorno.
Deliberazione Considerato che, ai sensi dell'articolo 5 dello
Statuto regionale, sono trasferite al demanio della Regione le
acque pubbliche in uso di irrigazione e potabile, mentre le acque
che non fanno parte del demanio regionale sono state date in
concessione gratuita per 99 anni alla Regione (articolo 7 della
Statuto) e possono essere subconcesse (articolo 8 dello Statuto)
purché la loro utilizzazione avvenga nel territorio dello Stato,
sia conforme ai voti del Comitato misto e le pratiche di
subconcessione vengano istruite secondo le procedure e le norme
tecniche per le concessioni rilasciate dallo Stato, contenute nel
T.U. sulle acque e sugli impianti elettrici (R.D. 11 dicembre 1933,
n. 1775);
Richiamate le precedenti deliberazioni della Giunta
regionale:
- n. 7265, in data 4 agosto 1989, con la quale è stato disposto
di impegnare gli uffici regionali competenti a soprassedere al
rilascio di subconcessioni o rinnovi di subconcessioni di acque
fino alla predisposizione ed all'approvazione, da parte degli
organi competenti, del "Piano regionale per lo sfruttamento delle
acque";
- n. 5947, in data 21 giugno 1991, con la quale sono state
autorizzate le istruttorie per 26 domande di piccole derivazioni
esenti da sovracanone ad uso idroelettrico con potenza inferiore a
220 KW e 18 ad uso diverso dall'idroelettrico;
- n. 1133, in data 5 febbraio 1993, con la quale sono state
autorizzate le istruttorie relative ad altre 28 domande ad uso
idroelettrico e a 5 ad uso diverso dall'idroelettrico;
Preso atto di quanto contenuto in due recenti provvedimenti
legislativi che hanno meglio fissato i criteri che devono essere
seguiti dalla Pubblica Amministrazione nel rilascio di concessioni
di derivazione di acqua a qualsiasi uso adibita e più
precisamente:
1) Decreto legislativo 12 luglio 1993, n. 275 "Riordino in
materia di concessioni di acque pubbliche" il quale stabilisce
che:
a) nel rilascio di concessioni di derivazioni d'acqua,
l'utilizzo di risorse qualificate, con riferimento a quelle
prelevate da sorgenti o da falde, può essere assentito per usi
diversi da quello potabile solo nei casi di ampia disponibilità
delle risorse predette o di accertata carenza di fonti alternative
di approvvigionamento;
b) il provvedimento di concessione deve tenere conto del minimo
deflusso costante vitale da assicurare nei corsi d'acqua, ove
definito, delle esigenze di tutela della qualità e dell'equilibrio
stagionale del corpo idrico, delle opportunità di risparmio,
riutilizzo e riciclo della risorsa, adottando le disposizioni del
caso anche come criteri informatori del relativo disciplinare;
2) Legge 5 gennaio 1994, n. 36 "Disposizioni in materia di
risorse idriche" la quale stabilisce che:
a) tutte le acque superficiali e sotterranee ancorché non
estratte dal sottosuolo, sono pubbliche e costituiscono una risorsa
che è salvaguardata ed utilizzata secondo criteri di
solidarietà;
b) qualsiasi uso delle acque è effettuato salvaguardando le
aspettative ed i diritti delle generazioni future a fruire di un
integro patrimonio ambientale;
c) gli usi delle acque sono indirizzati al risparmio e al
rinnovo delle risorse per non pregiudicare il patrimonio idrico, la
vivibilità dell'ambiente, l'agricoltura, la fauna e la flora
acquatiche, i processi geomorfologici e gli equilibri
idrologici;
Considerato inoltre che:
- risorse idriche, ambiente e fabbisogni costituiscono parti
interdipendenti di un unico complesso sistema, la cui
ottimizzazione può essere realizzata ricercando la migliore
combinazione di tutte le sue componenti, con modalità adeguatamente
flessibili per potersi adattare alle modifiche di carattere
socioeconomico, territoriale, ambientale ed alle nuove conoscenze
tecnico-scientifiche, per un'efficace difesa dell'ambiente e il
miglioramento delle condizioni economiche della Regione;
- l'utilizzo ottimale delle risorse idriche dipende in larga
misura dalla loro conoscenza acquisita in termini globali,
superando l'orizzonte della pianificazione del semplice consumo,
per passare invece ad un approccio globale del problema idrico,
elaborando un'organica ed efficace politica dell'acqua in grado di
razionalizzare l'uso della stessa (ottimizzazione dell'uso, equa
distribuzione e risparmio), mirando a conseguire una visione
sistemica e coordinata di tutto il ciclo dell'acqua, al fine di
garantire un'equilibrata e costante fruibilità di tale risorsa nei
diversi settori di utilizzazione (potabile e civile, industriale,
agricolo, idroelettrico) e di superare la frammentazione e la
settorializzazione delle norme e delle competenze in relazione alle
diverse modalità e destinazioni d'uso della risorsa;
Rilevato che solo con l'approvazione della legge 36/94 sono
state fissate le azioni pubbliche in materia di razionale e
solidale utilizzazione, di tutela e di salvaguardia delle risorse
idriche che devono trovare la loro esplicitazione:
- nei piani di settore (piani regionali di risanamento delle
acque, piano regolatore generale degli acquedotti), da aggiornare
anche secondo le indicazioni delle più recenti Direttive CEE in
materia di tutela delle acque dall'inquinamento;
- nel piano di bacino, previsto dalla legge 18 maggio 1989, n.
183, che rappresenta il momento più avanzato di integrazione e
coordinamento anche con le politiche di difesa dell'assetto fisico
del territorio, e per il quale, relativamente al bacino del fiume
Po, sono stati definite da poco le linee guida;
Evidenziato quindi che la definizione di un piano di utilizzo
delle acque, così come stabilito nella deliberazione della Giunta
n. 7265 in data 4 agosto 1989, sarebbe stata di difficile
elaborazione, in quanto mancava un contesto generale di riferimento
delle politiche di governo delle risorse idriche, che richiede
notevoli tempi di realizzazione;
Considerato che alla data del 30 aprile 1994 erano giacenti
presso l'Ufficio concessioni acque, dell'Assessorato dei Lavori
Pubblici 129 domande di subconcessione, di cui 102 ad uso
idroelettrico e 27 ad uso diverso (industriale, irrigazione,
potabile, innevamento artificiale, ecc);
Rilevato che, per la necessità di bilanciare le esigenze
economiche, connesse con l'utilizzo delle risorse idriche, con
quelle ambientali di interesse pubblico generale, al fine di
garantire l'equa distribuzione della risorsa idrica nei diversi
settori di utilizzo a scopo potabile, agricolo, industriale,
idroelettrico, occorre fissare criteri provvisori per la
valutazione delle domande di concessione e di subconcessione di
derivazione d'acqua;
Richiamate le precedenti deliberazioni della Giunta regionale n.
1264 in data 21.02.1994 e n. 1987 in data 11.03.1994 con le quali è
stato costituito un gruppo tecnico di lavoro per la redazione di
una proposta di criteri provvisori tecnico-economici, di
salvaguardia ambientale ed amministrativi per l'istruttoria delle
domande per il rilascio di concessioni e subconcessioni di
derivazione di acqua;
Considerato che il Gruppo tecnico di lavoro interassessorile, di
cui sopra ha trasmesso in data 07.06.1994 la propria relazione
conclusiva nella quale i criteri da osservare nella valutazione
delle domande sono stati ordinati in 3 gruppi:
a) criteri tecnici e di salvaguardia ambientale per garantire il
rispetto dell'equilibrio naturale dei corsi d'acqua, dell'ambiente,
nonché per motivi igienico-sanitari, di salvaguardia della
ittiofauna e antincendio, fatto salvo l'esame di valutazione di
impatto ambientale secondo le procedure della Legge regionale 4
marzo 1991, n. 6 e successive modificazioni;
b) criteri amministrativi coerenti con quanto disposto nelle
prime linee del Piano energetico regionale, relativamente ai
vincoli e alle priorità;
c) criteri economici finalizzati a valutare la bontà
dell'iniziativa per l'assentimento della subconcessione, nonché ad
individuare, ove necessario, gli elementi di priorità per la
valutazione delle iniziative proposte da soggetti omogenei, secondo
la classificazione di cui al punto precedente;
Esaminata la relazione del Gruppo di lavoro di cui sopra, nonché
le proposte avanzate relativamente ai criteri di valutazione delle
domande sotto l'aspetto tecnico-ambientale, amministrativo ed
economico;
Individuati, alla luce delle proposte formulate dal suddetto
gruppo di lavori, i criteri di valutazione delle domande di
concessione e di subconcessione di derivazione d'acqua;
Ritenuto, in particolare, di rivedere le indicazioni proposte
dal gruppo, considerando i criteri tecnico-ambientali alla stregua
di requisiti per l'accoglimento delle domande e quelli
amministrativi quali criteri di priorità;
Evidenziato, inoltre, che i criteri amministrativi sono
sussidiari rispetto a quelli tecnico ambientali, mentre i criteri
economici sono sussidiari rispetto a quelli amministrativi;
Stabilito che l'esame di ammissibilità è effettuato dal Servizio
assetto e tutela del territorio dell'Assessorato dei Lavori
Pubblici, mentre gli aspetti amministrativi ed economici sono
valutati dal Servizio Industria, Artigianato ed Energia
dell'Assessorato dell'Industria Commercio ed Artigianato;
Visto il parere favorevole rilasciato dal Dirigente del Servizio
Assetto e Tutela del Territorio dell'Assessorato dei Lavori
Pubblici, ai sensi del combinato disposto dell'articolo 72 della
legge regionale n.3/1956 e successive modificazioni e dell'articolo
21 della legge regionale n. 18/1990 e successive modifcazioni in
ordine alla legittimità della presente proposta di
deliberazione;
Delibera
1) di approvare, in attesa della predisposizione degli opportuni
strumenti di pianificazione sull'utilizzo delle risorse idriche,
criteri di valutazione per l'esame delle domande di concessione e
subconcessione di derivazione di acqua allegati alla presente
deliberazione;
2) di stabilire che l'ammissibilità delle domande è valutata dal
Servizio assetto e tutela del territorio dell'Assessorato dei
Lavori Pubblici, sulla base dei criteri tecnico-ambientali, mentre
la valutazione della priorità di accoglimento delle richieste è
realizzata dal Servizio Energia dell'Assessorato dell'Industria
Commercio ed Artigianato, sulla base dei criteri amministrativi ed
economici;
3) di stabilire che gli Uffici regionali competenti diano corso
all'istruttoria delle domande giacenti presso l'Assessorato dei
lavori Pubblici e delle future domande sulla base dei criteri di
cui al punto 1);
4) di sottoporre la presente deliberazione al controllo della
Commissione di Coordinamento per la Valle d'Aosta, ai sensi e per
gli effetti dell'articolo 8, lettera b), del decreto legislativo 22
aprile 1994, n. 320.
Presidente Pongo in votazione l'ordine del giorno presentato dai
consiglieri Parisi, Borre, Chiarello, Florio, Lanièce e Perrin
Carlo, il cui testo recita:
Ordine del giorno Considerata l'importanza che il problema
dell'utilizzo delle acque ha per l'economia regionale;
Considerata la necessità che la Regione abbia in materia un
atteggiamento chiaro, propositivo e finalizzato;
Invita la Giunta regionale a individuare una unica struttura che
sovrintenda allo sfruttamento delle acque, avente le seguenti
funzioni:
a) coordinare le istruttorie tecnico-ambientali con quelle
economico-amministrative, svolte dagli uffici competenti sulla base
dei criteri di cui all'allegato 1B dell'atto amministrativo in
questione;
b) predisporre graduatorie sintetiche di priorità sui progetti
già istruiti in sede tecnico-ambientale ed
economico-amministrativa;
c) promuovere la realizzazione di un Piano regionale di utilizzo
delle acque a scopo idroelettrico, che sarà sottoposto
all'approvazione del Consiglio regionale, avente come specifica
finalità il raggiungimento dell'autonomia energetica regionale;
d) garantire che il rilascio delle subconcessioni avvenga sulla
base di criteri definitivi, in linea con il Piano di cui al punto
c) e, nell'attesa della sua redazione ed approvazione, nel rispetto
della graduatoria di cui al punto b), esprimere alla Giunta
regionale un parere sugli atti amministrativi che saranno
sottoposti all'esame del Consiglio regionale;
e) predisporre una relazione annuale sullo stato di attuazione
del Piano regionale di utilizzo delle acque a scopo idroelettrico
che, previo esame da parte della Giunta regionale, sarà trasmesso
al Consiglio regionale.
Presenti: 30
Votanti e favorevoli: 28
Astenuti: 2 (Marguerettaz e Viérin M.)
Il Consiglio approva
Presidente Adesso passiamo all'esame della deliberazione. Do
lettura degli emendamenti presentati dalla III Commissione:
Emendamento n. 1 Allegato 1A
Al punto 2.b cancellare, al terzo capoverso, le parole "in linea
di massima".
Emendamento n. 2 Il punto 3.2.c. è sostituito dal seguente:
"alle disposizioni devono adeguarsi tutti i progetti di
derivazione non ancora approvati dal Consiglio regionale; nel caso
di rinnovi di concessioni o subconcessioni l'adeguamento alle
disposizioni dovrà essere realizzato nell'arco temporale massimo di
10 anni".
Emendamento n. 3 Il punto 3.2.e. è soppresso.
Emendamento n. 4 L'allegato 1B viene sostituito dal
seguente:
"Allegato 1B
Criteri amministrativi ed economici
1. Criteri amministrativi
Le subconcessioni e le concessioni sono assentite dando la
precedenza nell'ordine agli usi idropotabili e a quelli
irrigui.
Le subconcessioni sono assentite secondo il seguente ordine di
priorità:
1) Consorzi o società a maggioranza di capitale pubblico;
2) comuni e/o Comunità montane;
3) Consorzi o società a partecipazione di capitale pubblico non
inferiore al 35 percento;
4) Cooperative di utilizzatori;
5) Consorzi o società a partecipazione pubblica;
6) Consorzi di privati utilizzatori;
7) Privati utilizzatori;
8) Altri privati.
A parità di condizioni hanno la precedenza le domande presentate
da soggetti che hanno la loro residenza o la sede in Valle
d'Aosta.
2. Criteri economici
Nell'esame delle domande di concessione e subconcessione occorre
analizzare:
a) le ricadute di rilevanza economica sulla collettività
locale;
b) l'affidabilità economica del soggetto richiedente;
c) il rapporto fra producibilità ed investimenti;
d) la quota di finanziamento del progetto con mezzi propri;
e) il vantaggio economico dell'investitore, che eserciti
attività di impresa, conseguente all'utilizzo dell'energia
prodotta.
Per potenze nominali medie superiori a 2000 KW le subconcessioni
saranno rilasciate ad Enti pubblici, consorzi e società a
maggioranza di capitale pubblico. Sempre per tali potenze nominali,
le richieste presentate da altri soggetti saranno assentite
unicamente, con vincolo di utilizzo in Valle d'Aosta almeno per il
70 percento dell'energia prodotta, con finalità di sviluppo di
attività produttive o di pubblica utilità o di rilevante interesse
sociale".
Do lettura degli emendamenti presentati dal Consigliere
Lanièce:
Emendamento n. 1 Sostituire nell'allegato B, Criteri
amministrativi, la frase:
"Le subconcessioni e le concessioni per derivazioni ad uso
industriale ed idroelettrico sono assentite secondo il seguente
ordine di priorità..."
con la seguente frase
"Le subconcessioni e le concessioni per derivazioni d'acqua ad
uso industriale ed elettrico, fatto salvi i diritti di prelazione
previsti da leggi statali, sono assentite secondo il seguente
ordine di priorità..."
Emendamento n. 2 Sostituire nell'allegato B, Criteri economici,
la frase:
"Per potenze nominali medie superiori a 2000 KW le
subconcessioni saranno rilasciate ad Enti Pubblici, consorzi e
società a maggioranza di capitale pubblico."
con la seguente frase
"Per potenze nominali medie superiori a 2000 KW le
subconcessioni saranno rilasciate ad Enti Pubblici Valdostani,
consorzi e società a maggioranza di capitale pubblico, con sede in
Valle d'Aosta".
Il Consigliere Mostacchi ha presentato un emendamento che
ripristina il punto 3.2.e., soppresso dalla III commissione con
l'emendamento n. 3.
Si procede alla votazione dell'articolato così previsto come nei
punti, quindi andiamo a votare l'articolo soppresso, che era il
punto 3.2.e., se si intende respingerlo per ripristinare la
situazione originaria in commissione, quindi di fatto l'emendamento
Mostacchi, bisogna votare contro, chi vota sì accetta l'emendamento
previsto dalla III commissione.
Ha chiesto la parola il Consigliere Mostacchi.
Mostacchi (UV) Voterò contro la soppressione dell'emendamento,
pertanto contro l'emendamento n. 3 della III Commissione.
Presidente Ha chiesto la parola il Consigliere Florio.
Florio (VA) Voglio sottolineare l'importanza di questo
emendamento, così come accolto dalla III commissione.
La III commissione ha proposto e propone la soppressione della
possibilità contemplata dal punto 3.2.e., perché? Lo proposi a suo
tempo e ancora oggi qui lo confermo e lo conferma il gruppo: perché
non vogliamo che accada che su nessuna asta né della Dora nè dei
torrenti ci sia la possibilità per alcun tratto di avere un valore
di minimo deflusso vitale inferiore a quello fissato, che deriva
dalla valutazione che viene effettuata utilizzando dei coefficienti
che già sono presenti nella restante parte del documento. Cosa
potrebbe succedere invece, approvando la presenza di questo
capoverso 3.2.e.?
Può succedere ed è già successo e già oggi succede, soprattutto
su corsi d'acqua non Dora Baltea, che una serie successiva a catena
di derivazioni e di restituzioni faccia sì che sulla lunghezza
intera o su lunghi tratti dei corsi d'acqua stessi la presenza
dell'm.d.v. sia pari alla metà di quella fissata dalla norma
precedente, e questo già avviene, nel senso che già su alcune asti
fluviali sono presenti prelevamenti, derivazioni e restituzioni a
cascata, senza soluzione di continuità.
Presidente Ha chiesto la parola il Consigliere Borre.
Borre (UV) Mi asterrò su questo punto, perché la mia intenzione
in commissione all'approvazione di questo punto era contraria alla
filosofia espressa dal Consigliere Florio. Avevo presentato degli
emendamenti in commissione che andavano totalmente al contrario,
cioè cercavo di premiare chi riusciva a costruire delle strutture
nell'arco più breve all'interno del torrente, quindi con
restituzione più ravvicinata, ed andare a premiare chi produceva di
più.
In commissione avevo votato questo emendamento, perché credevo
di poter proporre un ragionamento di maggioranza; ho ritirato gli
emendamenti perché questa era una mediazione già ottenuta.
Presidente Pongo in votazione l'emendamento presentato dalla III
Commissione, soppressivo del punto 3.2.e:
Presenti: 30
Votanti: 24
Favorevoli: 4
Contrari: 20
Astenuti: 6 (Borre, Dujany, Lanièce, Linty, Perrin C.,
Tibaldi)
Il Consiglio non approva
Presidente Passiamo all'esame degli emendamenti presentati dal
Consigliere Lanièce.
Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Sul primo emendamento del Consigliere
Lanièce, come il Consigliere sottolineava, aveva chiesto anche
chiarimenti ai tecnici dell'Assessorato, i quali mi hanno
confermato che questo tipo di problema è superato già all'interno
del contenuto dell'elaborato stesso proposto all'approvazione del
Consiglio. Quindi sull'emendamento n. 1 proporrei l'astensione.
Invece a nome della Giunta propongo di accettare l'emendamento n.
2, e quindi la rimodulazione, aggiungendo Enti pubblici valdostani,
consorzi e società a maggioranza di capitale pubblico, con sede in
Valle d'Aosta.
Presidente Ha chiesto la parola il Consigliere Lanièce.
Lanièce (GA) Ritiro l'emendamento n. 1.
Presidente Visto che il Consigliere Lanièce ha ritirato il primo
emendamento, pongo in votazione l'emendamento n. 2.
Presenti: 30
Votanti e favorevoli: 28
Astenuti: 2 (Linty, Tibaldi)
Il Consiglio approva
Presidente Pongo in votazione la deliberazione nel testo
emendato, comprensivo degli emendamenti presentati dalla III
Commissione e degli altri emendamenti recepiti dal Consiglio.
Presenti: 30
Votanti: 25
Favorevoli: 24
Contrari: 1
Astenuti: 5 (Florio, Lanièce, Linty, Riccarand, Tibaldi)
Il Consiglio approva
