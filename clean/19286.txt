Classificazione
DEMANIO E PATRIMONIO REGIONALE



Oggetto del Consiglio n. 652 del 9 giugno 2004 - Resoconto
OGGETTO N. 652/XII - Interventi circa il recupero di una
struttura immobiliare di proprietà regionale in Comune di Aosta.
(Interpellanza)
Interpellanza
Premesso che:
- da tempo immemore giace in stato di abbandono la struttura
di proprietà regionale sita in Aosta via Clavalité denominata
"magazzini generali", per la quale in passato la precedente Giunta
aveva ipotizzato un suo recupero finalizzato alla realizzazione di
una "cittadella degli archivi";
Il sottoscritto Consigliere regionale
Interpella
Il Presidente della Regione e l'Assessore delegato per
conoscere quali sono le intenzioni in merito a tale immobile e
quali i tempi per giungere ad un suo reale riutilizzo.
F.to: Frassy
Presidente - La parola al Consigliere Frassy.
Frassy (CdL) - La mia illustrazione sarà molto breve, perché
ritengo che il problema sia ben noto e nel testo, peraltro
sintetico, dell'interpellanza venga evidenziato: solo alcune parole
ad ulteriore precisazione del contenuto di questa iniziativa. La
struttura dei magazzini generali, quella che è sita in Aosta, via
Clavalité, è una struttura in stato di abbandono ormai da tempo
immemore. Su quella struttura vi erano state una serie di
valutazioni espresse nel tempo dalle varie Giunte regionali e
sembrava che l'ultima suggestione, ossia quella di costituire una
"cittadella degli archivi", fosse la soluzione per recuperare
quella struttura. Rileviamo che nel frattempo non è successo nulla
su quella struttura, ma l'Amministrazione regionale ha nel tempo
continuato ad alimentare con istituzione di sedi nuove o affitto da
privati di sedi per le sue funzioni... evitando di andare a
recuperare immobili in proprietà.
Vorremmo capire qual è il punto sulla vicenda e dal lato
progettuale, e da quella che sarà la destinazione reale e la data
stimabile per un pieno riutilizzo di quella struttura; una
struttura importante per dimensioni, che ha una posizione
interessante perché, pur non essendo centrale nella città, è
facilmente raggiungibile. Su queste premesse auspichiamo delle
risposte che siano esaustive rispetto all'indirizzo che questa
Giunta ritiene di aver assunto sulla materia.
Si dà atto che dalle ore 12,01 presiede il Vicepresidente
Lanièce.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - La vicenda della "cittadelle des archives" è
piuttosto lunga e anche molto complessa e ha inizio nella seconda
metà degli anni '90. Era stato presentato un progetto preliminare
che prevedeva l'insediamento di un edificio, peraltro di una certa
complessità, dove avrebbero trovato ospitalità tutti gli archivi
della documentazione in possesso dell'Amministrazione regionale,
l'archivio storico e l'archivio di Stato. Si sarebbe composta
questa costruzione di 3 torri con una specie di torre di servizio
in mezzo, con funzione di collegamento fra i 3 edifici in cui si
realizzava il plesso. A seguito della vicenda alluvionale del 2000,
quest'area è stata parzialmente interessata dalla laminazione del
Buthier; in realtà, si tratta di un incidente più che di
un'effettiva area di esondazione del torrente, incidente dovuto
all'occlusione di un ponte che ha determinato la fuoriuscita
dell'acqua, in particolare in sinistra orografica, determinando
questa laminazione. Questo episodio ha portato a rideterminare
quell'area in parte come area potenzialmente assoggettabile a
fenomeni di questo tipo; questo ha imposto una determinazione da
parte del Comitato scientifico dell'ambiente, che ha espresso un
parere negativo soprattutto per questo aspetto...
(interruzione del Consigliere Frassy, fuori
microfono)
... in data 13 novembre 2002 il rilascio di un parere negativo
da parte del Comitato per l'ambiente.
Un'altra area nella quale ipotizzare la realizzazione di una
struttura così complessa non è facilmente individuabile in Aosta e
dintorni, per cui è ferma la determinazione della Giunta di
proporre quella area come sede per la realizzazione della
"cittadelle des archives". Ricordo che comunque sia questa è una
valutazione effettuata da una serie di uffici che sono stati
contattati al riguardo, l'attuale struttura è completamente
irrecuperabile, quindi il progetto deve prevedere l'abbattimento
degli attuali stabili e la costruzione "ex novo" del progetto;
questo è lo stato dell'arte. L'Assessorato su mandato della Giunta
ha fatto riprendere la riprogettazione di questa costruzione. Per
quanto riguarda i tempi tecnici, ammesso di poter rimodulare il
precedente progetto preliminare - e "rimodulare" significa che
dobbiamo recuperare gli spazi che non possono più essere
utilizzati, perché potrebbero essere interessati da processi di
laminazione, per destinarli a spazi tecnici come garage o altri
utilizzi -, se si immagina di concludere nel tempo di un anno circa
la realizzazione del progetto in maniera definitiva, dobbiamo
pensare che l'esecuzione di un'opera di questo tipo - compresi
collaudi e verifiche tecniche, in quanto si tratta di una struttura
che deve essere dotata di moderni strumenti per archiviare secondo
le logiche moderne tutta la documentazione - richiede perlomeno 5
anni. L'attuale progetto ha un costo previsto intorno ai 20 milioni
di euro, quindi si tratta di un'opera piuttosto impegnativa...
(nuova interruzione del Consigliere Frassy, fuori
microfono)
... 40 miliardi.
Presidente - La parola al Consigliere Frassy.
Frassy (CdL) - Penso che non si possano che esprimere forti
perplessità non tanto sulla risposta dell'Assessore, ma
sull'orientamento della Giunta nel suo complesso, nel senso che è
evidente che la scelta di recupero di una struttura del genere
penso che sia una scelta che vada al di là della determinazione in
capo all'Assessore delegato alle opere pubbliche.
L'imbarazzo dell'Assessore Cerise nella materia era palpabile
nella risposta che ha fornito, che giocoforza è stata una risposta
fornita con i pochi elementi che aveva a sua disposizione, in
quanto erano considerazioni ad alta voce, più che puntualizzazioni
di dati e fatti precisi e mi sembra di capire che, nonostante il
tempo trascorso su questa vicenda, passi avanti non ne siano stati
fatti. Questo è grave per almeno due ordini di motivi: il primo,
perché quella struttura contribuisce al degrado di quell'area, che
è probabilmente un'area sfortunata perché fra fallimenti, opere
incompiute e opere dismesse è un pessimo biglietto da visita per il
turista che entra in Aosta da quella direttrice. Il fatto che il
progetto risalga alla seconda metà degli anni '90 è la
dimostrazione che arrivando a 10 anni da quella idea, ben che vada,
ci sembra di capire che ne serva ancora uno per la progettazione,
ma una volta che saranno definite le linee politiche, poi ancora 5
anni - e questa è una previsione e sappiamo che le previsioni è più
facile che siano fatte in difetto che non in eccesso - per vedere
il recupero di quella zona. A conti fatti perciò, senza andare a
vedere a quando risale lo stato di abbandono di quell'area, che è
sicuramente antecedente di gran lunga alla metà degli anni '90,
possiamo dire che in orizzonte temporale che superi i 15 anni non
riusciamo ad attuare il recupero di quell'area e di quei volumi.
Questo è un dato negativo, che pesa sulla Giunta, ma anche sulla
maggioranza. È un'area strategica che potrebbe essere riutilizzata
insieme ad altre aree importanti, ne cito una a caso: l'area della
"Multibox", che da area periferica è un'area che si inserisce in
una zona commerciale e a uso terziario di grande espansione. Queste
sono le evidenze di come nemmeno su quelle opere necessarie, su
quelle decisioni che comunque vanno assunte, questa maggioranza
riesca più a prendere delle decisioni.
Il giudizio non può che essere negativo, perché dalla risposta
mi sembra di aver intuito, anche se l'Assessore non lo ha voluto o
potuto dire in maniera esplicita, che non vi siano delle novità. È
uno dei tanti problemi che è rimasto abbandonato in un cassetto e
su quel problema la Giunta dovrà trovare un accordo politico.
Evidenzio un'altra questione paradossale: il parere negativo del
comitato tecnico sul presupposto che quella sia un'area esondabile.
Penso che, nel momento in cui si ha un'area inglobata in un tessuto
urbanizzato, connotato da strutture importanti, si debba fare un
ragionamento inverso: quello di attuare tutta una serie di opere
idrauliche o quant'altro a salvaguardia del tessuto urbanizzato,
perché mi sembra paradossale esprimere un parere del genere quando
sappiamo che a est, come a ovest di quella struttura vi sono altre
strutture. Questo perciò mi sembra il paradosso di come poi anche
nell'ambito dei comitati tecnici si operi. Devo dire che la cosa
non ci preoccupa, perché sappiamo che la Giunta, quando aveva
l'interesse politico di "cavalcare" certe soluzioni, e una per
tutte, recentissima e nota, più volte portata in dibattito, la
ricollocazione della nuova partenza della funivia del Monte
Bianco... a quel punto non vi erano zone rosse, non vi erano
pericoli vari che fermassero la volontà politica. Ho la sensazione
che il 13 novembre 2002 quel comitato abbia operato su un
suggerimento politico: quello di dare uno "stop" tecnico ad una
vicenda che politicamente non eravate in grado di gestire.
Voglio dire anche che l'Assessore Pastoret la pensava
diversamente - è vero che non è più Assessore, però è anche vero
che questa maggioranza è la continuità della maggioranza precedente
- e nel giugno 2002 dava una risposta... mi correggo, era
l'Assessore Vallet... dove diceva che il progetto della "cittadella
degli archivi" era stato accantonato in relazione non ai problemi
di esondazione fluviale, ma in relazione ai problemi di tipo
finanziario derivati dall'alluvione. È un destino che questa
Regione, dopo essere stata duramente colpita dall'alluvione, debba
ancora per parecchio tempo fare i conti con questo fantasma o alibi
dell'alluvione, che spesso è usato a pretesto di quella scarsa
propensione ad assumere decisioni importanti. Non so se nel
prosieguo della giornata, parlando di Casinò, l'Assessore
Marguerettaz farà riferimento anche lui all'alluvione in relazione
alle decisioni non assunte in quel di Saint-Vincent... a questo
punto non ci stupiremmo, perché abbiamo capito che tutto ciò che
non accade è perché è stato precluso vuoi dalla forza
dell'alluvione, vuoi dalle sue conseguenze.
