Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1506 del 18 ottobre 1990 - Resoconto
OGGETTO N. 1506/IX - Istituzione di un corso biennale di
aggiornamento e di formazione per gli assistenti educatori operanti
presso i centri educativi di sostegno per portatori di handicap
gravi della Valle.
Presidente - Do lettura del testo della delibera:
Il Consiglio
- richiamata la legge regionale 19 febbraio 1987 n. 10 e, in
particolare, l’articolo 1 secondo comma, che dispone
che le iniziative formative e di riqualificazione nel settore degli
operatori sociali e assistenziali sono approvate e disciplinate con
singoli provvedimenti del Consiglio regionale;
- richiamata la legge regionale 23 giugno 1983 n. 66 "Piano
socio-sanitario della Regione Valle d’Aosta per il
triennio 1983/85" ed in particolare il punto 1.4.4. b) relativo ai
Centri educativi di sostegno per portatori di handicap gravi;
delibera
1°) di istituire un corso biennale di aggiornamento e di
formazione per gli assistenti educatori operanti presso i Centri
educativi di sostegno per portatori di handicap gravi della Valle,
secondo il disciplinare allegato alla presente deliberazione che ne
fa parte integrante;
2°) di approvare e impegnare la spesa di L. 10.000.000
(diecimilioni) per gli interventi formativi per
l’anno 1990 con imputazione della stessa sul
Capitolo 49025 del bilancio di previsione della Regione per
l’anno 1990 "Spese per la formazione,
riqualificazione e aggiornamento degli operatori dei servizi
socio-assistenziali" che presenta la necessaria disponibilità;
3°) di rinviare a successivi provvedimenti deliberativi
l’approvazione, l’impegno e la
liquidazione delle spese previste per gli anni 1991 e 1992;
4°) di rinviare a successivi provvedimenti deliberativi le
modalità per la liquidazione delle spese per il funzionamento del
corso.
Presidente
- Ha chiesto di parlare
l’Assessore alla Sanità ed Assistenza Sociale
Beneforti, ne ha facoltà.
Beneforti (DC)
- La Giunta propone al Consiglio regionale
di approvare questo provvedimento in quanto è di competenza dello
stesso, come è previsto dall’articolo 1, 2° comma,
della legge n. 10/87.
Detto comma infatti dispone che le iniziative formative e di
riqualificazione nel settore degli operatori sociali e
assistenziali siano approvate e disciplinate dal Consiglio
regionale.
La spesa del corso per il 1990 ammonta a 10 milioni; il corso di
aggiornamento e di formazione è riservato, come è scritto nella
relazione al provvedimento, agli assistenti ed educatori operanti
presso i centri di sostegno per portatori di handicaps gravi
operanti nella nostra Regione.
Detti assistenti sentono l’esigenza di avere una
sempre maggiore professionalità in modo da migliorare anche il
servizio offerto agli handicappati.
Pertanto la Giunta, facendo proprio il desiderio di questi
educatori, propone al Consiglio l’approvazione del
provvedimento.
Presidente
- Pongo in votazione la delibera in
oggetto.
Esito della votazione:
Presenti, votanti e favorevoli: 27
Il Consiglio approva all’unanimità.
?-
Presidente
- I lavori sono terminati, riprenderanno oggi
pomeriggio alle ore 16.
La seduta è tolta.
?-
