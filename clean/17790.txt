Classificazione
TURISMO E INDUSTRIA ALBERGHIERA
Contributi, incentivi


Resoconto integrale del dibattito dell'aula
Oggetto del Consiglio n. 952 del 17 novembre 1999 - Resoconto
OGGETTO N. 952/XI Iniziative per l'incentivazione del turismo
nella "terza stagione" e risultati conseguiti.
(Interrogazione)
Interrogazione Ricordate le dichiarazioni
dell’Assessore competente in ordine alle necessità
di ampliare l’offerta turistica regionale alla
cosiddetta "terza stagione";
Rilevato come anche i rappresentanti delle categorie interessate
abbiano sottolineato che la "terza stagione" non è decollata;
Ritenuto opportuno conoscere le motivazioni dello scarto tra
obiettivi annunciati e obiettivi raggiunti;
i sottoscritti Consiglieri regionali
Interrogano
l’Assessore competente per sapere:
1) quali sono state le iniziative concretamente promosse dalla
Regione per incentivare il turismo nella "terza stagione";
2) quali sono stati i risultati effettivamente conseguiti;
3) cosa pensa dei commenti improntati alla delusione dei
rappresentanti delle categorie di settore.
F.to: Curtaz – Beneforti
PrésidentLa parole à l'Assesseur au tourisme, aux sports, au
commerce et aux transports, Lavoyer.
Lavoyer (FA)
Viste le affermazioni in premessa potrei
anche rispondere semplicemente che non mi risulta che i
rappresentanti delle categorie interessate siano insoddisfatti di
quanto si sta facendo, di conseguenza lo scarto fra obiettivi
annunciati e obiettivi raggiunti non lo intravedo, comunque
cercherò d'inquadrare meglio la problematica che non può essere
liquidata con queste affermazioni così tranchantes anche perché il
problema non investe soltanto l'operato dell'Amministrazione
regionale, pertanto cercherò di dire quello che stiamo facendo come
Giunta regionale e come assessorato e cercherò anche di
sottolineare qual è il compito degli operatori da una parte e di
coloro che devono vendere il prodotto "Valle d'Aosta" dall'altra
per raggiungere l'obiettivo finale.
A questo proposito voglio comunicare all'interrogante che dal 12
aprile 1999 è stato formato un gruppo di lavoro, dove sono presenti
tutti gli operatori del settore, tanto per intendersi: gli
operatori turistici, le categorie commerciali, ASCOM, FACOM,
presidenti delle APT, CELVA, ADAVA, tour operators e non ultimo in
questo sforzo di riorganizzazione complessiva la presenza
interdisciplinare dell'Assessorato dell'agricoltura e
dell'Assessorato della pubblica istruzione.
Nell'illustrazione poi di quanto è stato fatto andrò a
sottolineare perché è determinante la presenza di questi due
assessorati per sviluppare la terza stagione, quindi non credo che
si possa da parte dei rappresentanti di categoria manifestare
insoddisfazione visto che sono direttamente interessati nella
realizzazione del progetto.
Posso condividere che, visto che questo progetto si sta
impostando in questo momento, ci possono già essere dei risultati
concreti in questo primo anno legati al discorso della terza
stagione, ma fatte queste premesse, nell'intento di stimolare lo
sviluppo e addirittura la creazione ex novo di un turismo della
cosiddetta "terza stagione", l'assessorato ha concretamente
orientato il proprio messaggio pubblicitario istituzionale verso
quei prodotti legati ad esempio all'enogastronomia, al patrimonio
storico e culturale e alle tradizioni che presentano le maggiori
potenzialità di fruizione nel periodo indicato e parliamo nel
periodo autunnale.
Questo fatto si è tradotto già nelle campagne pubblicitarie
attuate quest'anno mediante una presentazione ed illustrazione
dell'offerta turistica regionale non più incentrata solo sul
classico messaggio del prodotto estivo, relax e passeggiate, ed
invernale lo sci, ma estesa ad una promozione dei succitati
elementi che suggeriscono la Valle d'Aosta come meta turistica di
particolare interesse anche e soprattutto al di fuori dei
tradizionali periodi dell'alta stagione. Se qualcuno di voi ha
avuto l'occasione di vedere lo spot pubblicitario, questo contiene
non solo il messaggio dell'ambiente e della neve, ma contiene il
messaggio della cultura, dell'architettura, dei castelli, della
tradizione e chiude con un messaggio forte legato all'accoglienza
della nostra Regione.
Questa precisa strategia si è poi recentemente rafforzata
nell'ambito della definizione dei contenuti del capitolato speciale
dell'appalto, recentemente bandito, per l'individuazione
dell'agenzia pubblicitaria da incaricarsi per l'effettuazione delle
campagne promozionali fino a tutto il 2003. Su questo tipo di
filone rafforzeremo la campagna pubblicitaria che andremo ad
appaltare entro la fine dell'anno. Chiaramente per quest'anno
bisogna tenere conto che il treno era in corsa e quindi c'era a
valle tutta una campagna promozionale che non poteva essere
integralmente corretta.
Non capisco perché la Consigliera Squarzino debba sempre
ridere?
Président
? è di buon umore oggi la Consigliera
Squarzino!
(commenti scherzosi in Assemblea)
Lavoyer (FA)
Infatti c'è da stupirsene?
Tale capitolato pone infatti fra gli obiettivi strategici
primari da perseguire proprio quello d'ideare sotto l'aspetto
creativo e pianificare per quanto riguarda i mezzi da utilizzare e
i periodi di effettuazione una campagna pubblicitaria in grado di
mettere in pieno risalto le già accennate componenti dell'offerta
regionale ed i benefici, prezzi più convenienti, minore
affollamento, migliori livelli qualitativi dei servizi derivanti
appunto dalla fruizione di una vacanza in Valle d'Aosta nel periodo
della terza stagione.
Nell'ultimo anno si sono inoltre poste le premesse per una più
sinergica collaborazione con gli altri assessorati, in particolare
la pubblica istruzione, l'industria e l'agricoltura "in primis"
oltre che con la stessa Presidenza della Giunta per raccordare
meglio tutte le manifestazioni.
Tutto ciò e quanto di più sicuramente si può ipotizzare per il
futuro non avrebbe alcun sbocco se all'attività promozionale del
soggetto pubblico non si accompagnasse una parallela e coerente
attività di vendita del prodotto appunto "terza stagione" mediante
la creazione di specifici pacchetti di offerta d'immediata
fruizione.
Anche da questo punto di vista occorre riconoscere che da un
anno a questa parte le cose si stanno muovendo in direzioni che
vanno rendendo interessante la promozione di questa terza stagione.
Infatti, se avete avuto occasione di verificare come sono stati
impostati gli ultimi opuscoli dei tour operators, propongono una
"Aosta tutto l'anno"; questo significa proporre la
commercializzazione del capoluogo regionale in questo caso in
particolare, ma non solo nei periodi di bassa stagione proponendo
itinerari e visite guidate alla scoperta delle vestigia storiche,
dei siti museali, delle produzioni tipiche e delle tradizioni
locali.
Tutto questo sembra confortare l'impressione che dei risultati
concreti e positivi si stanno ottenendo, almeno dal punto di vista
della concretizzazione delle premesse.
Voglio anche ricordare che nessun nuovo prodotto turistico, per
quanto ben congegnato e promozionato, può garantire immediatamente
dei sensibili risultati in termini di affluenza turistica.
Qualunque operatore del settore sa che i risultati possono essere
riscontrati e valutati solo dopo almeno 2-3 anni dall'introduzione
del nuovo prodotto sul mercato ma, fatta questa premessa su quanto
si sta impostando dal punto di vista progettuale, mi pare che sia
doveroso riconoscere quali sono i ruoli per fare decollare questo
nuovo tipo di progetto.
Allora, sul gruppo di lavoro e sulla sua importanza abbiamo già
parlato; se vogliamo proporre una terza stagione, oltre alla
tipologia della promozione, come ho già sottolineato, il messaggio
promozionale deve contenere non solo più gli aspetti tradizionali
che può offrire la Valle d'Aosta, ma l'arte, la cultura, la
tradizione, l'architettura medioevale, tutto quanto può offrire
complessivamente la nostra Regione, dai parchi al più grande casinò
d'Europa. E questo è il ventaglio complessivo dell'offerta.
A valle è necessario poi che vengano fatti dei pacchetti di
vendita di questo prodotto complessivo che comprendano tutte queste
opportunità. ma è anche necessario che le strutture ricettive
applichino dei prezzi competitivi e soprattutto è necessario che le
strutture ricettive rimangano aperte nel periodo della terza
stagione perché se queste si comportano come alcuni alberghi di
Courmayeur che il 31 agosto chiudono i battenti e li riaprono
all'inizio della stagione invernale, chiaramente non possiamo
promuovere la terza stagione.
Allora sulla sollecitazione che l'Amministrazione ha avuto nel
promuovere questo tipo di opportunità, penso che l'assessorato e la
Giunta regionale stiano facendo tutto quanto è nei suoi compiti
istituzionali per cercare di realizzare quest'obiettivo. È chiaro
che a valle è necessario che chi vende il prodotto "Valle d'Aosta"
materialmente proponga dei pacchetti complessivi e chi poi deve
occuparsi dell'accoglienza, effettivamente crei questi presupposti
affinché il turista che finalmente ha deciso di venire a
trascorrere le vacanze in autunno, trovi gli alberghi aperti.
Questo era per sottolineare che il progetto non può realizzarlo
solo l'Amministrazione regionale.
Ma sempre per quanto attiene l'azione dell'Amministrazione
regionale, sulla promozione abbiamo già detto, ma tutta l'azione
dell'assessorato va in questa direzione.
L'ultimo piano di bacino di traffico che pone una grande
attenzione ai collegamenti e al trasporto non solo per i residenti,
ma soprattutto per le potenzialità turistiche, va appunto nella
direzione di far sì che qualunque soggetto scelga di venire a
trascorrere le vacanze in Valle d'Aosta nella terza stagione, abbia
la possibilità e l'opportunità, visto che non ci sono le condizioni
ambientali tradizionali che ci sono in estate o in inverno quando
si scia, di spostarsi sul territorio regionale per avere tutta una
serie di opzioni.
Ad esempio, uno può andare in vacanza a Saint-Nicolas,
trascorrervi una settimana, e da là può andare una sera al Casinò
di Saint-Vincent, un giorno può venire a visitare l'Aosta romana,
un altro giorno può andare a visitare i castelli che sono aperti,
un'altra giornata può essere programmata una visita
all'architettura medioevale di Aosta.
Quindi il prodotto che deve essere venduto, chiaramente deve
essere complessivo, come devono essere competitivi i prezzi perché
sappiamo che il segmento di mercato su cui si basa l'offerta
turistica della terza stagione è prevalentemente il segmento della
terza età che ha da un certo punto di vista molto tempo libero, ma
che è molto attento alla qualità del prodotto che gli viene offerto
e soprattutto al prezzo a cui questo prodotto gli viene offerto,
quindi è importante che ci sia, oltre all'azione dell'ente
pubblico, un coordinamento che faccia sì che ci siano i presupposti
per far decollare quest'aspetto.
L'altro aspetto molto importante è quello
dell'informatizzazione. Con la concretizzazione del Progetto
"Tourist" ci sarà la possibilità di avere un centro di elaborazione
dati a livello regionale, dove in tempo reale ci sarà l'invenduto
su tutto il territorio regionale ed è molto importante, sempre
legato agli operatori del settore, avere la possibilità di creare
quegli strumenti che possano proporsi per essere competitivi, fra
cui ad esempio lo strumento dei consorzi alberghieri perché se ci
sono delle località come Châtillon e Saint-Vincent che vanno a
proporre i pacchetti alberghieri con le associazioni divise in tre
tronconi, diventa difficile andare a fare delle proposte concrete
perché normalmente questa tipologia di turismo prevede una
necessaria possibilità di offerte di posti letto piuttosto
importante dal punto di vista della quantità.
Penso che, per quanto attiene l'Amministrazione regionale, si
stia facendo tutto quanto è nei suoi compiti istituzionali, è
chiaro che per poter concretizzare in modo efficiente questo tipo
di progetto occorre una crescita di mentalità complessiva, un
coinvolgimento complessivo di tutti gli operatori del settore e
soprattutto una volontà di lavorare in una certa direzione e di
agire sull'offerta turistica non solo per quanto riguarda la
qualità, ma anche la competitività dei prezzi.
Président
La parole au Conseiller Curtaz.
Curtaz (PVA-cU)
Come altre volte avevo lamentato
l'insufficienza delle risposte date dall'Assessore Lavoyer, oggi
voglio dargli atto che la risposta è stata esauriente ancorché
parzialmente non condivisibile.
Condivido molto la seconda parte della risposta dell'Assessore
laddove indica come sia necessario in generale un coinvolgimento da
parte degli operatori del settore. Condivido anche io gli esempi
che ha fatto, se vi sono albergatori che chiudono gli alberghi a
fine estate, non si può pretendere di fare del turismo autunnale,
anche se bisogna dire che specialmente in alcune piccole località
vi sono albergatori che attraverso un sistema di rotazione riescono
a mantenere un albergo aperto per ogni comune e questa mi sembra
una linea condivisibile.
Quello che invece non mi soddisfa della risposta dell'Assessore
è la prima parte che riguarda l'impegno specifico dell'assessorato.
Se non ho capito male, l'Assessore ci dice di aver fatto due cose:
una è quella di costituire un gruppo di lavoro, l'altra è quella di
proporre un messaggio pubblicitario che preveda una strategia
turistica più ampia, "Aosta tutto l'anno", eccetera.
A me sembra che non sia sufficiente perché sarà pur vero, come
dice l'Assessore, che gli effetti concreti si vedranno nel giro di
2-3 anni, però è altrettanto vero che per quanto riguarda
quest'anno effetti concreti non ne abbiamo visti.
Vorrei rassicurarla, Assessore, che queste lamentele non me le
sono inventate io, a me non piace tirare in ballo terzi, ma le farò
leggere, se non le ha lette, delle osservazioni che sono state
fatte su organi ufficiali da parte di categorie interessate, dove
dicono testualmente che la terza stagione non decolla, è questo il
punto. Credo quindi che, al di là dell'enfasi con cui è stata
presentata quest'iniziativa della terza stagione, poi
effettivamente si è già verificato uno scarto notevole fra gli
obiettivi da perseguire e gli obiettivi raggiunti.
Verificheremo se, come oggi ci promette l'Assessore, i risultati
ci saranno fra 2-3 anni. Fra 2-3 anni, se la salute ci assiste,
saremo ancora qua? Vicquéry permettendo vedremo se saremo ancora
qua? il riferimento a Vicquéry viene bene perché ho visto che, da
quando abbiamo fatto il dibattito sulla sanità, ci sono stati una
serie di servizi al TG3 a favore di Vicquéry che è proprio rinato,
a leggere la tivù pubblica è rifiorito, almeno due servizi alla
settimana sulle iniziative di Vicquéry e dell'USL, bisogna fare i
complimenti a Vicquéry, ha riconquistato il campo dell'informazione
pubblica.
Chiusa la parentesi. Verificheremo fin dalla prossima stagione
se qualche risultato in più c'è stato anche perché, e mi sembra di
dire una cosa ovvia, credo che il futuro turistico della Valle
d'Aosta si giochi molto sulla differenziazione dell'offerta e
quindi la terza stagione può essere un passo non dico decisivo, ma
sicuramente importante per l'allargamento dell'offerta
turistica.
