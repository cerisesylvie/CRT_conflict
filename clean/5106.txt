Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2659 del 11 marzo 1987 - Resoconto
OGGETTO N. 2659/VIII - PROGETTO DI REALIZZAZIONE DI UN STRADA
CON PIAZZALE E ABBEVERATOIO LAVATOIO IN COMUNE DI PONT BOSET.
(Interrogazione).
PRESIDENTE:
Do lettura dell'interrogazione in oggetto
presentata dal Consigliere Sandri:
INTERROGAZIONE
VISTA la deliberazione n. 103 del 14.11.1986 adottata dal
Consiglio Comunale di Pontboset avente per oggetto "Approvazione
progetto costruzione strada per allacciamento alla borgata
Savin-Piazzale parcheggio abbeveratoio lavatoio";
CONSIDERATO che l'Amministrazione regionale, attraverso
l'Assessorato ai Lavori Pubblici, deve esprimere il competente
parere in merito a detti lavori;
APPRESO che il tracciato in questione si sovrapporrebbe ad
una mulattiera ancora in buone condizioni portando alla distruzione
di una vecchia fontana, e che la nuova strada rappresenterebbe un
doppione rispetto all'esistente strada regionale;
SI INTERROGA
l'Assessore ai Lavori Pubblici per conoscere:
1) se l'Amministrazione regionale ha valutato con attenzione
sotto tutti i profili, economico, ambientale, geologico, ecc., i
lavori in questione;
2)
se ha già espresso il parere di competenza;
3) se non l'avesse ancora formulato qual è l'orientamento di
massima per l'espressione di detto parere.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Il progetto relativo alla "costruzione di
strada per allacciamento alla borgata Savin-Piazzale parcheggio
abbeveratoio lavatoio in Comune di Pontboset" è un lavoro di
stretta competenza comunale, nel senso che, data la modestia
dell'opera e dato l'interesse esclusivamente comunale, verrà pagato
con i fondi di competenza del Comune. Non c'è quindi nessun
intervento finanziario diretto da parte della Regione. Detto
questo, la deliberazione del Consiglio comunale di Pontboset, del
14 novembre 1986, per ottenere il visto della Commissione regionale
di controllo, deve avere i pareri, dal punto di vista tecnico,
degli Uffici della Regione.
Per quello che riguarda la richiesta del Consigliere Sandri ("se
l'Amministrazione regionale ha valutato con attenzione sotto tutti
i profili, economico, ambientale, geologico, ecc., i lavori in
questione"), io rispondo, per quello che riguarda l'Assessorato ai
Lavori Pubblici, dicendo che, in data 26 novembre 1986, dallo
stesso Assessorato, è stato espresso il parere favorevole dal punto
di vista economico, perché i prezzi esposti nell'elenco prezzi sono
congrui e, dal punto di vista geologico, perché, allegata al
progetto, c'è una relazione geologica, che esprime parere
favorevole alla costruzione dell'opera.
Aggiungo che il progetto è stato inviato, per i pareri di
competenza, che riguardano il parere ambientale previsto dalla
legge n. 431, alla Sovraintendenza per i Beni Culturali e, per
quello che riguarda il parere dal punto di vista del vincolo
idro-geologico, perché si tratta di una zona sottoposta al vincolo
stesso, al competente Servizio dell'Assessorato all'Agricoltura e
Foreste. Questi uffici, per quanto è di loro competenza,
esprimeranno i rispettivi pareri.
Torno a ripetere che il parere espresso dall'Assessorato ai
Lavori Pubblici è stato formulato sul progetto, rispetto al quale
sono stati ritenuti congrui i prezzi e valida la relazione
geologica, che esprimeva ed esprime parere favorevole alla
realizzazione dell'opera.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Voglio ringraziare pubblicamente il
Sindaco ed il Segretario comunale di Pontboset che, a differenza di
altri comuni, che citerò prossimamente, mi hanno fatto pervenire la
documentazione richiesta in tempi rapidissimi e con grande
solerzia.
Questa strada, più che problemi di tipo economico e geologico,
incontra problemi di tipo ambientale e culturale, nel senso che
distruggerebbe una mulattiera in ottime condizioni, che potrebbe
essere usata anche dal punto di vista carrabile, e una vecchia
fontana; inoltre, non rappresenterebbe un grosso vantaggio per il
fatto che c'è già una strada regionale che collega le due località.
Poiché tutte queste circostanze rendevano di difficile comprensione
l'utilità di questo intervento comunale, con l'interrogazione si
chiedeva all'Amministrazione una sua valutazione di merito.
Ringrazio l'Assessore per la risposta che mi ha fornito e
chiederò alla Sovraintendenza ai Beni Culturali e all'Ufficio
competente per la Tutela dell'Ambiente, dipendente dall'Assessorato
Regionale all'Agricoltura, Foreste ed Ambiente Naturale, i criteri
ai quali si ispireranno per esprimere il rispettivo parere, sul
quale darò una mia valutazione finale.
