Classificazione
BILANCIO E CONTABILITA' REGIONALE



Oggetto del Consiglio n. 2348 del 4 aprile 2012 - Resoconto
OGGETTO N. 2348/XIII - Comunicazione di provvedimenti
amministrativi di variazione al bilancio.
Il Consiglio
Premesso che l'articolo 29, sesto comma, della legge
regionale 4 agosto 2009, n. 30 (Nuove disposizioni in materia di
bilancio e di contabilità generale della Regione autonoma Valle
d'Aosta/Vallée d'Aoste e principi in materia di controllo
strategico e di controllo di gestione), stabilisce che le
deliberazioni della Giunta regionale che dispongono le variazioni
al bilancio sono trasmesse al Consiglio regionale entro quindici
giorni dalla loro adozione;
Rilevato che la legge regionale di approvazione del bilancio
di previsione della Regione per il triennio 2012/2014 ha
autorizzato la Giunta regionale ad apportare, con proprie
deliberazioni, variazioni al bilancio;
Richiamata la legge regionale n. 30/2009, nonché la legge
regionale di approvazione del bilancio di previsione per il
triennio 2012/2014;
Prende atto
della comunicazione delle seguenti deliberazioni della Giunta
regionale:
Oggetto n. 446 in data 2 marzo 2012:
Variazione
al bilancio di previsione della Regione per il triennio 2012/2014 e
conseguente modifica al bilancio di gestione in attuazione del
programma annuale degli interventi di politiche attive del lavoro,
delle azioni di formazione professionale, delle attività di
orientamento e di sviluppo delle azioni per favorire l'impiego e
l'occupazione di cui alla deliberazione della Giunta regionale n.
44 del 13 gennaio 2012 e al provvedimento della direzione Agenzia
regionale del lavoro n. 890 del 29 febbraio 2012.
Oggetto n. 447 in data 2 marzo 2012:
Attribuzione alla competenza del bilancio di previsione per il
triennio 2012-2014 di somme derivanti da trasferimenti statali e
comunitari assegnati al bilancio della Regione per l'anno 2011 e
non impegnati, ai sensi dell'articolo 29, commi 1 e 2 della legge
regionale 4 agosto 2009, n. 30. Variazione al bilancio di
previsione e conseguente modifica al bilancio di gestione.
Oggetto n. 448 in data 2 marzo 2012:
Variazioni
al bilancio di previsione della Regione per il triennio 2012/2014
per storno di fondi tra unità previsionali di base diverse
nell'ambito della stessa funzione obiettivo e conseguente modifica
al bilancio di gestione.
Oggetto n. 458 in data 9 marzo 2012:
Attribuzione alla competenza del bilancio di previsione per il
triennio 2012/2014 di somme derivanti da trasferimenti statali e
comunitari assegnati al bilancio della Regione per l'anno 2011 e
non impegnati, ai sensi dell'articolo 29, commi 1 e 2 della legge
regionale 4 agosto 2009, n. 30. Variazione al bilancio di
previsione e conseguente modifica al bilancio di gestione.
Oggetto n. 518 in data 16 marzo 2012:
Variazioni al bilancio di previsione della Regione per il
triennio 2012/2014 per storno di fondi tra unità previsionali di
base appartenenti alla medesima area omogenea e conseguente
modifica al bilancio di gestione.
Presidente
- La parola al Consigliere Donzel.
Donzel (PD)
- Grazie Presidente.
Mi riferisco al verbale di deliberazione adottato nell'adunanza
in data 2 marzo 2012, n. 448: premesso che l'obiettivo di
finanziare corrispettivi per contratti di servizio per il trasporto
pubblico di autobus e servizi integrativi, che si riferisce agli
alunni delle scuole di Saint-Pierre ci vede assolutamente
d'accordo, quindi assolutamente siamo convinti che bisogna
sostenere questo trasporto perché parliamo di scuola dell'obbligo,
il problema nasce nel vedere che questi soldi sono stati prelevati
dal capitolo che si riferisce a spese per l'applicazione del
contratto di servizio integrativo con Trenitalia S.p.A., ma la
motivazione sarebbe che lo stanziamento residuo viene ritenuto
sufficiente alla copertura degli obiettivi prefissati. Abbiamo
approvato un bilancio a dicembre, la delibera per essere votata a
marzo è stata preparata, penso - vista la bravura dei nostri
dirigenti - in 15-20 giorni per arrivare, poi avranno dovuto
studiare se gli obiettivi erano raggiungibili...cioè quello che ci
chiediamo è come è possibile in un mese valutare - approvato il
bilancio a dicembre - che i soldi messi su quel capitolo sono
sufficienti per gli obiettivi prefissati? Allora abbiamo sbagliato,
a dicembre, a fare il bilancio! Come è possibile che con un mese
già abbiamo capito che quei soldi erano troppi, fra l'altro su un
tema come quello del contratto di servizio di Trenitalia! Dico: ci
sono anche dei fondi globali.
Sicuramente - ribadisco - l'operazione va fatta, però è curiosa
la motivazione addotta: lo stanziamento residuo viene ritenuto
sufficiente alla copertura degli obiettivi prefissati. Ma come si
fa in un mese a sapere se gli obiettivi li raggiungiamo oppure
no?
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Ringrazio il collega per avere condiviso la scelta con cui si è
fatta questa variazione di bilancio, cioè per sostenere le scuole
che sono scuole dell'obbligo. C'è stato quel problema di cui
abbiamo già discusso, che meritava tutta l'attenzione necessaria.
Il fatto di aver tolto dal contratto di Trenitalia e chiedersi "ma
come possiamo già da subito accorgerci che non serve", è perché noi
abbiamo detto che con Trenitalia il momento topico scatterà nel
momento in cui ci sarà l'accordo, che stiamo ancora perseguendo. Ci
sarà un incontro, a giorni, con i ministeri competenti in
riferimento all'applicazione della norma di attuazione, che oggi
non abbiamo ancora potuto attivare, perché il totale delle spese
che abbiamo nel contratto con Trenitalia, quantificate in
23.000.000 di euro all'inizio, non è in realtà 23, ma 25, però fin
quando non ci sarà l'accordo rimangono in capo a Trenitalia che le
gestisce. Quindi, passando i mesi, la somma che avevamo previsto a
inizio dell'anno, non essendoci ancora l'accordo, non è più
necessaria. È solo per quel problema.
Presidente
- Se non vi sono altri interventi, il
Consiglio prende atto.
