Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1680 del 5 dicembre 1985 - Resoconto
OGGETTO N. 1680/VIII - STUDIO SULLE RISORSE PAESISTICHE DELLA
CITTA' DI AOSTA E SULLA LORO POSSIBILE FRUIZIONE.
(Interpellanza)
PRESIDENTE:
Do lettura dell'interpellanza in oggetto
presentata dai Consiglieri Breuvé e Torrione:
INTERPELLANZA
La Giunta regionale con propria deliberazione n. 467755 in
data 11 ottobre 1985 ha incaricato gli architetti Gaetano Pesce e
Vittorio Valletti di Torino di uno studio-quadro sul centro storico
di Aosta attribuendo ai medesimi un compenso di f. 100 milioni
lordi.
Nelle premesse della predetta deliberazione si afferma tra
l'altro testualmente che "l'Assessore al Turismo, Urbanistica e
Beni Culturali, Geometra Borbey, propone alla Giunta che la Regione
si faccia promotrice di uno studio a carattere generale sulle
"risorse paesistiche della città di Aosta e sulla loro possibile
fruizione" e ancora ".... fa notare come infatti Aosta presenti
ancora molti aspetti di alto interesse storico, artistico e di
paesaggio urbano, che sono totalmente ignorati tanto per l'uso
turistico quanto per una possibile fruizione da parte dei
residenti" e infine "... ritiene perciò che venga iniziato uno
studio delle potenzialità della città di Aosta che fornisca una
fase di partenza per il lavoro da svolgersi fra Regione e Comune
per il riassetto interno della città di Aosta".
Tutto ciò premesso i sottoscritti Consiglieri
regionali
INTERPELLANO
l'Assessore competente
per conoscere:
a) se la
decisione di commissionare lo studio-quadro
sul centro storico di Aosta
è
stata assunta in accordo
con
il Comune di Aosta;
b)
se ritiene compatibile uno studio del genere con le
indicazioni e le prescrizioni già contenute nel Piano Regolatore
della Città di Aosta e con le indicazioni emergenti per una
verifica del Piano Regolatore stesso;
c)
se nell'incontro recente fra la Giunta regionale e
il Comune di Aosta sia emersa la tematica della revisione degli
strumenti urbanistici cittadini nei termini che rendano
giustificabile e compatibile uno studio del genere con gli
orientamenti comunali in materia;
d)
come intende la Giunta utilizzare detto
studio.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Per sgombrare il campo da qualsiasi
equivoco dico subito che un simile studio forse arriva un po' in
ritardo, anche se alcune considerazioni di carattere generale
presenti nella deliberazione non possono non trovarci
consenzienti.
Noi però contestiamo il metodo, per ché riteniamo che uno studio
che può incidere profondamente il tessuto urbanistico della città
debba essere commissionato almeno in accordo con il comune di
Aosta. Ritengo infatti che il comune di Aosta, come del resto tutti
i comuni della Regione, abbia una sua autonomia che deve essere
rispettata. Inoltre, non credo che la Regione, se il comune di
Aosta non è d'accordo, possa procedere a livello operativo
imponendo una propria impostazione che, pur valida, verrebbe a
collocarsi in una posizione conflittuale fra Comune e Regione.
Io credo che ci sia accorti in ritardo che alcune zone della
città sono in uno stato di sottoutilizzo e di vergognoso degrado e
questo è un aspetto estremamente negativo per la città, che deve
veder rivalutata la propria immagine. Lo studio intorno ai
"percorsi", che è uno degli elementi caratterizzanti dell'opera
degli architetti Pesce e Valletti, dovrebbe tener conto anche della
realtà nascosta del capoluogo regionale, che non è quella più nota
e che è rappresentata dalle solite vie e dalle solite piazze.
Per esemplificare dirò che Piazza Arco d'Augusto, Piazza Chanoux
e via De Tillier hanno un loro aspetto ormai consolidato ed un loro
assetto caratteristico, mentre altre zone del centro storico non
hanno questo assetto, basta pensare a tutte le piccole ruelles che
esistono intorno alla via Aubert o alla stessa via Croce di Città,
dove c'è tutta una parte nascosta di Aosta che, a mio avviso, vale
la pena di recuperare.
Se però questa iniziativa dell'Assessore Borbey, encomiabile
nelle finalità, non trova un certo riscontro nel comune di Aosta, e
stando alle informazioni in mio possesso non sembra che questo
riscontro possa essere facilmente trovato, essa rischia di restare
come uno dei soliti studi, di cui esiste una casistica quanto mai
ricca, che finiscono nei cassetti per essere casualmente riscoperti
un giorno quando qualcuno ci dirà: "Abbiamo anche uno studio degli
architetti Gaetano Pesce e Vittorio Valletti".
Il senso della nostra interpellanza si condensa nelle precise
domande che abbiamo rivolto all'Assessore. Concludo facendo una
considerazione di carattere generale che, per qualche verso,
attiene anche a questa specifica deliberazione. Se si vuole
procedere senza un previo accordo con le realtà locali più piccole,
in questo caso rappresentate dal Comune di Aosta, non si tiene
conto del fatto che ogni Comune ha delle proprie esigenze
amministrative e che quindi è costretto a sopportare, con scarso
senso di collaborazione, questa ingerenza continua della Regione
verso le sue prerogative decisionali.
Io aspetto la risposta dell'Assessore anche perché, pur essendo
gli architetti Gaetano Pesce e Vittorio Valletti, di cui faccio
anche i nomi perché non sto formulando degli apprezzamenti su di
loro, delle persone validissime, io ritengo però che intorno a
questo argomento si poteva procedere in modo diverso. In certi casi
infatti gli studi sono stati forniti da veri e propri concorsi di
idee che hanno anche offerto l'opportunità di promuovere il
dibattito culturale durante la fase della discussione dei vari
studi e di selezionare in modo più rigoroso la qualità del lavoro
finale.
La Giunta ha invece ritenuto opportuno procedere diversamente e
sentiremo dall'Assessore quali sono stati gli elementi di
valutazione alla base della sua decisione.
PRESIDENTE:
Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Premetto che già prima delle elezioni
comunali, ma anche dopo, ho parlato con il Sindaco, perché era
intenzione dell'Amministrazione regionale collaborare con il comune
di Aosta per mettere a fuoco tutte le risorse paesistiche e
culturali della città per agevolare una futura fruizione più idonea
rispetto al presente, sia sotto l'aspetto turistico sia sotto
l'aspetto della qualità della vita per i suoi residenti. Il sindaco
di Aosta si era dichiarato consenziente e si era anche prospettata
l'opportunità di interpellare l'architetto Piano, che non figura in
questa delibera, ma che è risultato irreperibile per diversi mesi
(mentre più tardi il sindaco di Aosta è riuscito ad
incontrarlo).
L'Amministrazione regionale ha sempre avuto l'intenzione di
collaborare con il Comune di Aosta, rendendo però attivamente
partecipi anche alcuni funzionari regionali (e mi riferisco in modo
particolare al Sovraintendente ai Beni Culturali) che poi sono i
veri responsabili ed i veri competenti a livello decisionale,
specie su alcune zone della città: il Consigliere Torrione sa
benissimo che ogni concessione edilizia rilasciata nel centro
storico deve avere il benestare della Sovraintendenza ai Beni
Culturali.
Ricordo che sovente in quest'aula anche il Consigliere Torrione
ha giusta mente sollecitato la conclusione di que sto studio, ormai
in grave ritardo, e quindi noi abbiamo pensato di anticipare i
tempi, sempre però restando in sintonia con quanto il Comune di
Aosta cercherà di fare in un prossimo futuro, preoccupati anche dal
fatto che il Comune di Aosta potrà solo con notevole ritardo
affrontare con decisione il problema urbanistico. Della nostra
iniziativa era al corrente in modo particolare il Sindaco che era
stato informato due volte dal sottoscritto, mentre l'Assessore
comunale all'Urbanistica è stato informato solo di recente
dell'intenzione della Giunta regionale e comunque si è detto
pienamente d'accordo...
(.... INTERRUZIONE ....)
Caro Consigliere Torrione, ad un certo punto non bisogna
confondersi, specie se a livello di Consiglio comunale una forza
politica annuncia che c'è una certa delibera! Quando ciò è accaduto
l'attuale assessore non era al corrente della presente delibera e
pertanto è stato colto alla sprovvista. Poi è stata chiarita la
volontà della Giunta regionale di collaborare con il Comune e con
l'Assessorato comunale all'Urbanistica per iniziare uno studio di
larga massima al fine di individuare le potenzialità paesistiche e
culturali per dare un valido aiuto ai tecnici ai quali il Comune
riterrà opportuno delegare lo studio per la revisione del piano
regolatore.
Nostri obiettivi fondamentali sono: concordare con la Regione le
strategie del piano urbanistico regionale e riconoscere la
competenza del Comune nello studio del piano urbanistico comunale
del quale dovrà fornire gli studi dettagliati. A monte di tutto ciò
ci sarà questo studio, che ha la funzione di promuovere e provocare
una certa discussione sul problema, creando nuovo spazio per i
singoli interventi progettuali che possono via via essere messi a
punto dal Comune. Nulla quindi è tolto alla competenza del
Comune.
L'Amministrazione regionale e la Sovraintendenza manifestano con
questo intervento solo la volontà di dare alcuni spunti e di
suggerire alcune idee affinché gli esperti, che in futuro saranno
incaricati dal Comune di redigere il Piano regolatore, abbiano uno
studio a monte che definisca anche in dettaglio e varie possibili
fruizioni che consentano di valorizzare i beni culturali della
città di Aosta.
Per esemplificare ricordo che, per quanto concerne la via Antica
Zecca, lo stesso Consigliere Torrione invitava il sottoscritto a
promuovere un concorso d'idee o ad assegnare uno studio per tutta
la zona archeologica del teatro romano e dintorni, o a prendere in
considerazione l'eventuale copertura dell'area archeologica di St.
Martin de Corléans. L'incarico di cui stiamo trattando mira a
preparare tutti questi aspetti particolari e ad evidenziare tutto
il potenziale paesistico e dei beni culturali della città di Aosta,
per avviare poi i più dettagliati progetti esecutivi o i concorsi
d'idee. Ricordo che anche i bandi per i concorsi di idee debbono
essere preparati da specialisti ai quali debbono essere fornite
delle indicazioni.
La ragione che ci ha spinti ad incaricare i due architetti,
Pesce e Valletti, è stata appunto la promozione di un dibattito tra
gli esperti, i professionisti e gli operatori di vario genere,
compresi gli artigiani ed i commercianti, per evidenziare le
potenzialità paesistiche della città. La Giunta regionale vuole
pertanto collaborare e dare un ulteriore aiuto al Comune di Aosta,
che resta competente in modo esclusivo nella ricerca di una
soluzione a questi problemi, sempre però con l'aiuto della
Sovraintendenza che, come tu sai benissimo, ha delle specifiche
competenze in materia di beni culturali.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
La risposta dell'Assessore ha un
taglio diverso rispetto a quello della relazione. Mi auguro solo
che la sua intenzione di collaborare con il Comune di Aosta con
l'aiuto della Sovraintendenza risulti essere una costante del
comportamento della Regione nei riguardi del Comune.
In via preliminare io ho detto che non sono contrario, e sarei
anzi contraddittorio se dicessi una cosa del genere, a che si
intraprenda questo studio, ritengo però che il metodo più corretto
sia quello di trovare una equilibrata collaborazione con il Comune
di Aosta. Non si può nascondere che que sto studio ha per oggetto
delle presenze paesistiche, archeologiche e culturali, che
insistono sul suo territorio, e quindi lo studio dovrà tenere nel
debito conto le decisioni che il Comune assumerà verificando il
piano regolatore comunale.
Io credo che si sarebbe potuto procedere anche in modo diverso e
non so se, per quanto concerne la sintonia con il Comune di Aosta,
l'Assessore...
No, no! Non voglio assolutamente fa re una polemica con
l'Assessore all'urbanistica del Comune di Aosta, perché ciò
finirebbe per svilire tutto il problema e questo non è nelle mie
intenzioni.
Credo però che in questo caso si opererà in maniera diversa,
perché occorrerà mettere a frutto le conclusioni di questo studio e
io mi auguro che la Sovraintendenza regionale e gli uffici del
Comune di Aosta addetti all'urbanistica imparino a lavorare
insieme. Finora infatti ciò si è verificato solo di rado ed il più
delle volte accade anzi che "la mano destra non sa quello che fa la
mano sinistra", con negative conseguenze per il tessuto urbano
della città.
Chiedo in aula all'Assessore, così non si dimenticherà della mia
richiesta, di poter vedere lo studio degli architetti Pesce e
Valletti, che desidererei che fosse portato in Commissione
consiliare prima di essere inviato al Comune di Aosta, in modo che
anche il Consiglio regionale possa esprimere una sua prima
valutazione.
