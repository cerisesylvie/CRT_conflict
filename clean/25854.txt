Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ASSISTENZA SOCIALE
Assistenza socio-sanitaria



Oggetto del Consiglio n. 300 del 14 gennaio 2009 - Resoconto
OGGETTO N. 300/XIII - Interpellanza: "Motivi del mancato
rinnovo della convenzione tra l'Azienda USL e la Casa di riposo
J.B. Festaz per la gestione del centro diurno per i malati di
Alzheimer".
Interpellanza
Appreso che non è stata rinnovata, per l'anno 2009, la
convenzione tra l'Azienda USL della Valle d'Aosta e la Casa di
riposo J.B. Festaz per la gestione del centro diurno destinato alle
persone affette dal morbo di Alzheimer;
Appreso inoltre che la convenzione è stata prorogata di pochi
mesi per permettere un accompagnamento ad altri servizi di
assistenza agli utenti del centro diurno;
Ricordato che l'attivazione del centro diurno e,
successivamente, del nucleo residenziale destinati alla assistenza
dei malati affetti dal morbo di Alzheimer è stata conquistata
grazie all'impegno e alla tenacia dell'Associazione Alzheimer Valle
d'Aosta;
Ricordato inoltre che il centro diurno e il nucleo
residenziale sono servizi socio-sanitari alla persona capaci di
rispondere efficacemente alle esigenze dei malati e dei loro
familiari;
Constatato che l'aumento dell'età media ha come conseguenza
diretta un aumento delle persone che si ammalano e che sono affette
da patologie croniche;
i sottoscritti Consiglieri regionali
Interpellano
l'Assessore competente per conoscere:
1) i motivi che hanno portato alla chiusura del centro diurno
per malati affetti dal morbo di Alzheimer collocato nella Casa di
riposo J.B. Festaz;
2) le azioni e le iniziative atte a rispondere, nei prossimi
anni, in maniera efficace alla linea della cronicità.
F.to: Rigo - Carmela Fontana
Presidente
- La parola al Consigliere Rigo.
Rigo (PD)
- Grazie, Presidente. Mi preme subito
premettere che non contestiamo astrattamente la decisione di
chiudere il centro diurno per malati affetti dal morbo di Alzheimer
o di non rinnovare la convenzione in atto, contestiamo invece con
forza e stigmatizziamo il metodo, la forma scelta ed adoperata.
Ancora una volta la pubblica amministrazione, in questo caso l'USL,
non ha saputo coinvolgere e accompagnare gli utenti e le loro
famiglie in una decisione che poteva essere concertata e non
subita. In questa società dell'immagine non riusciamo più ad avere
rapporti normali fra le persone e i servizi: questo significa
dialogo, confronto, guardandosi negli occhi e non attraverso
burocratiche lettere, carte o il video dei computer.
Il centro diurno è collocato all'interno della casa di riposo
Festaz ed è in grado di ospitare contemporaneamente dieci persone
malate di Alzheimer e sindromi correlate. Un servizio alla persona
inaugurato nel 2007 che è stato in grado, e per la verità lo è
ancora, di rispondere attraverso un'assistenza professionale di
qualità alle esigenze dei malati e dei loro familiari.
Non mi sembrava allora per la verità una proposta coordinata
rispetto ai programmi e ai servizi messi in campo dagli enti
gestori delle strutture residenziali e semiresidenziali, cioè le
comunità montane: corretta, perché la programmazione degli orari di
apertura e chiusura del centro ed i servizi offerti non erano
simili a quelli dei centri diurni operanti sul territorio; non
coordinata, perché il centro Festaz era a mio avviso un pezzo a sé
stante del sistema socioassistenziale presente nella nostra
regione. Oggi è una esperienza che forse si chiude, purtroppo male,
quando invece c'era tutta la possibilità per decidere in modo più
professionale, anche se mi dicono che ci sarà una proroga di tre
mesi per valutare ancora più approfonditamente questa attività.
Però non possiamo più andare avanti a tentoni, come quando si gioca
da ragazzi a mosca cieca.
Questa vicenda mi dà l'opportunità di offrire a tutti voi uno
spunto di riflessione. Oggi la popolazione valdostana si aggira
intorno ai 125.000 abitanti e grazie al saldo migratorio esterno
possiamo registrare un piccolo incremento; la speranza di vita si
allunga sempre più e l'indice di vecchiaia, il rapporto percentuale
fra la popolazione di 65 anni e più e la popolazione di età 0-14 è
di 156,2, mentre l'indice di dipendenza anziani, il rapporto
percentuale fra la popolazione di 65 anni e più e la popolazione di
età 15-64 è di 30,8. Un dato su tutti: oggi le persone che hanno
più di 90 anni sono quasi mille, nel 2050 saranno oltre
quattromila: per quella data raddoppierà l'indice di vecchiaia e
salirà di molti punti l'indice di dipendenza strutturale, il
rapporto percentuale fra la somma della popolazione di età 0-14
anni e di 65 anni e oltre sulla popolazione di età 15-64 anni, il
rapporto cioè fra i potenziali occupati 15-64enni e chi invece non
può produrre reddito, 0-14 e 65 anni e oltre. In questa regione i
grandi anziani, coloro che hanno una età di oltre 75 anni, sono
oltre 11.000 e più di 1000 (8-9 percento) sono ospiti in strutture
residenziali, un buon rapporto. Immaginate per un momento come si
presenterà la nostra regione nel 2030-2050: immaginando che il
rapporto rimanga costante nel tempo fra anziani e posti in
struttura, dovremmo raddoppiare l'attuale disponibilità, con una
spesa pubblica conseguente che già oggi si aggira sopra i 30
milioni di euro.
Invecchiare non è una malattia, ma ci sono le conseguenze. La
politica allora, prima ancora delle medicine, deve dare delle
risposte. Deve dare risposte all'aumentata incidenza e prevalenza
delle malattie cronico degenerative e delle disabilità, conseguenze
dirette del sensibile aumento della aspettative media di vita. È
proprio questo fenomeno che metterà in crisi il modello
assistenziale tradizionale. Leggo velocemente un passo della
relazione del professore universitario, già presidente della
commissione igiene e sanità del senato, Ignazio Marino, relazione
presentata ad un convegno promosso da italiani ed europei sul
sistema salute, indicazioni che molto bene conoscono il dr. Lanièce
e la collega Impérial. "In particolare - leggo - si è assistito
alla crescita rapidissima di un nuovo gruppo di pazienti di età
avanzata o molto avanzata con comorbidità, polifarmacoterapia ed
una o più condizioni disabilitanti quali la compromissione della
funzione fisica e/o cognitiva, le incontinenze sfinteriche, i
deficit nutrizionali, le anemie, la sarcopenia, la osteoporosi, con
il conseguente rischio di cadute e fratture, fenomeni di
depressione, problematiche di tipo socioeconomico quali soprattutto
solitudine e povertà. Caratteristica di questi pazienti è l'estrema
vulnerabilità per l'incapacità di reagire efficacemente ad eventi
che turbano la loro precaria omeostasi, quali ad esempio una
importante variazione della temperatura ambientale, vedi
l'emergenza anziani durante i mesi estivi, il riacutizzarsi di una
malattia cronica, l'instaurarsi di una malattia acuta, anche se di
modesta entità, un evento traumatico sia di natura fisica che
psichica, quale la perdita del coniuge, così come un semplice
procedimento diagnostico o un comune intervento terapeutico".
Si tratta di una realtà dal forte impatto sul servizio
sociosanitario e socio assistenziale e sulle nostre qualifiche di
welfare
. Vedete, la nostra organizzazione con affanno riesce
a rispondere, in questo caso male e in ritardo, alla chiusura di un
centro diurno di poche persone: come pensiamo allora di garantire a
migliaia di anziani fragili una qualità di vita adeguata? Occorre
rinnovare e qualificare i nostri interventi, e i punti nodali sono
quattro: strutturale, organizzativo, finanziario e, non ultimo,
quello di nuove figure professionali. Sollecito quindi il governo
regionale ad attivare e coordinare al più presto un lavoro sul
nuovo piano della salute, con una particolare attenzione al
fenomeno sopradescritto, a quei pazienti cioè definiti anziani
fragili, cioè a quella Valle d'Aosta che si presenterà da qui a
pochi anni. In questi pazienti le uniche possibilità di garantire
una qualità di vita adeguata sono affidate non solo alla medicina
geriatrica, ma anche alla presenza di una rete integrata di
strutture e servizi, anche perché fatalmente dovremo ridurre
l'ospedalizzazione e/o l'istituzionalizzazione, migliorando la
qualità dell'assistenza in toto.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie, Presidente. Condivido le
preoccupazioni del collega Rigo: è un po' la sfida del futuro della
sanità.
La risposta è in due parti, la prima sulla chiusura del centro
diurno Alzheimer e la seconda su quali sono le iniziative a
riguardo della cronicità. I requisiti organizzativi per l'esercizio
dell'attività socio-sanitaria nell'ambito delle strutture pubbliche
e private, residenziali, semiresidenziali e residenziali destinate
alla cura delle persone affette dal morbo di Alzheimer e persone
con sindromi demenziali complicate da disturbi comportamentali,
sono state approvate con delibera di Giunta 2419/2006 e 1030/2007.
In Valle d'Aosta sono attualmente attive due tipologie di strutture
per la cura del morbo di Alzheimer, presso la casa di riposo Festaz
di Aosta, nucleo residenziale, e la casa di riposo Domus Pacis di
Donnas, residenza a ciclo continuativo e diurno. Entrambe le
strutture sono gestite sulla base di una convenzione stipulata con
l'Azienda USL della Valle d'Aosta: i servizi resi sono sottoposti
alla disciplina nazionale e regionale, che regola l'autorizzazione
all'esercizio delle strutture sanitarie e socio-sanitarie pubbliche
e private che erogano prestazioni sul territorio regionale e
costituisce il presupposto amministrativo per la concessione
dell'accreditamento, che è il procedimento amministrativo mediante
il quale è attribuito alle strutture pubbliche e private già
autorizzate che ne facciano richiesta e ne possiedano i requisiti,
lo stato giuridico di soggetti idonei ad erogare prestazioni
sanitarie, socio-sanitarie, socio-assistenziali, socio-educative
per conto dell'Azienda sanitaria nazionale. Esso implica
l'accertamento delle capacità di soddisfare determinati livelli di
assistenza, la garanzia della qualità della offerta,
dell'appropriatezza dell'uso delle risorse, della modalità di
accesso di strutture e di professionisti nella organizzazione del
servizio sanitario pubblico, nonché la sicurezza del permettere nel
tempo i presupposti di cui trattasi.
Ciò premesso, il 24 ottobre è scaduto l'accreditamento presso la
struttura Festaz, relativo al centro diurno per malati affetti da
morbo di Alzheimer e l'ente non ha rinnovato la richiesta di
accreditamento, provocando la decadenza della convenzione con
l'Azienda USL. La motivazione alla base della mancata richiesta del
centro diurno è stata la non sostenibilità dal punto di vista
economico dell'erogazione di tale servizio, a causa del troppo
basso numero di utenti che vi afferiscono; in questo momento sono
tre a fronte di dieci posti disponibili, con un trend in
diminuzione. Il tutto è iniziato dalla richiesta della casa di
riposo di non convenzionarsi più: una lettera firmata dal
Presidente del Festaz che è il Vescovo, il 25 novembre 2008, dove
si dice che i costi sono troppo alti a fronte di una diminuzione
(erano 7-8 utenti lo scorso anno in media, quest'anno sono tre), e
poi vi dirò i motivi per cui si è avuta questa diminuzione. Alla
luce di quanto sopra, si è avviato un confronto fra le parti
interessate e l'Associazione Alzheimer - infatti ho convocato la
Presidente per sapere cosa ne pensava - e preso atto della
situazione si è proposta la soluzione di avviare un percorso di
accompagnamento verso altri servizi di assistenza per gli utenti
che utilizzano il centro diurno, in considerazione del loro numero
esiguo. Sull'ultima proposta sia l'Assessorato che l'Azienda e
l'Associazione Alzheimer hanno condiviso questa strategia; in
questo senso è stata prorogata di tre mesi la convenzione per
permettere l'ottimale collocazione dei pazienti. Io ho comunicato
al Presidente della associazione che se non si trovano nel
frattempo delle soluzioni, i pazienti saranno seguiti ancora nella
struttura.
Ho chiesto una relazione al dr. Coccovilli che è responsabile
del centro Alzheimer e lui stesso mi ricordava come i centri diurni
rivelano criticità per la presenza contemporanea di malati con
disturbi comportamentali in diverse fasi di sviluppo: questo fatto
porta a fenomeni di rispecchiamento da parte di pazienti meno
gravi, con conseguente peggioramento delle condizioni e addirittura
un rifiuto della convivenza. Negli ultimi tempi si è visto un
maggior riscontro delle famiglie all'assistenza da badanti, che
consente al malato di restare al proprio domicilio, alternativa
preferibile in tutti i casi in cui è attuabile. Alcuni malati hanno
optato per l'inserimento nei nuclei residenziali di Donnas e Aosta,
e questa è una delle cause principali per cui, quando è nato il
nucleo residenziale al Festaz, le famiglie hanno preferito che i
pazienti fossero dirottati verso il nucleo residenziale che
permette uno sgravio sulla famiglia per la gestione dei loro cari.
Altre criticità: sicuramente sono nati quest'anno dei nuovi farmaci
antipsicotici che controllano i momenti di agitazione psicomotoria
e questo permette un miglior controllo a domicilio. C'è una
maggiore sensibilizzazione e migliore formazione degli operatori di
base (OSS e ADEST) nelle strutture non specifiche (assistenza
domiciliare e microcomunità), attraverso corsi di formazione tali
per cui nelle microcomunità della valle ci sono pazienti Alzheimer
che sono gestiti in regime diurno, senza alcun problema
particolare.
Ribadisco: in questi tre mesi, i pochi pazienti potranno con
l'aiuto dell'azienda e degli assistenti sociali, trovare una
collocazione adeguata al loro quadro clinico. Per quanto riguarda
le iniziative atte a rispondere nei prossimi anni in maniera
efficace alla linea della cronicità, penso alla casa di riposo
Festaz, dove resta attivo il nucleo residenziale attivato secondo
quanto previsto dall'obiettivo 11 del piano regionale per la salute
e il benessere 2006-2008, e alla casa di Donnas Domus Pacis, con la
residenza a ciclo continuo attivo e diurno.
Esperienze nazionali e internazionali indicano che il centro
diurno non è la risposta ottimale delle esigenze di questa
tipologia di pazienti e le azioni e le iniziative, per rispondere
in maniera efficace alle esigenze di coloro che sono affetti dal
morbo di Alzheimer e delle loro famiglie, sono orientate a:
- sostenere e promuovere l'attività dei centri residenziali
attualmente presenti sul territorio, che rendono disponibili 26
posti letto aumentabili in caso di richiesta e che non registrano
liste di attesa;
- garantire nel prosieguo quanto stabilito dall'obiettivo 11 del
piano regionale, altre forme di sostegno alle famiglie grazie al
potenziamento dei servizi di assistenza domiciliare (l'assistenza
domiciliare integrata è stata estesa a tutto il territorio) e semi
residenziali come i centri diurni. L'Amministrazione regionale
interviene inoltre al fine di promuovere la domiciliarità e
sostenere le famiglie di coloro che sono affetti da patologie
croniche, con l'erogazione di contributi economici a favore di
coloro che sostengono costi per l'assistenza domiciliare privata,
fornita con regolare rapporto di lavoro (la famosa legge 22 per la
quale ci sono ulteriori facilitazioni in sede di calcolo IRSEE per
le famiglie).
Nell'ambito delle azioni intraprese è importante sottolineare
che, in considerazione dell'incremento delle patologie croniche
degenerative nelle persone anziane, si sta provvedendo a rivedere
l'organizzazione e la destinazione delle strutture
socio-assistenziali presenti sul territorio regionale, al fine di
renderle funzionali a rispondere a nuove patologie. Con
deliberazione di giunta 2282/2007 sono stati stabiliti i requisiti
minimi strutturali e organizzativi dei servizi socio-assistenziali
e residenziali per anziani pubblici e privati in valle, colmando un
vuoto normativo e rendendo possibile, grazie alla delega alla
gestione delle Comunità Montane, la riorganizzazione delle
strutture in tre livelli di assistenza socio-sanitaria, che reputo
molto importanti: struttura di primo livello a prevalente
accoglienza alberghiera, bassa intensità assistenziale, a media
complessità organizzativa, idonea ad ospitare persone anziane
autosufficienti o parzialmente autosufficienti in base
all'applicazione congiunta dei criteri di valutazione geriatrici;
struttura di secondo livello a media intensità assistenziale ed
elevata complessità organizzativa, idonea ad ospitare persone
anziane parzialmente non autosufficienti; struttura di terzo
livello ad elevata intensità assistenziale e complessità
organizzativa, idonea ad ospitare persone anziane gravemente non
autosufficienti che, in base all'applicazione congiunta dei criteri
di valutazione, hanno un determinato punteggio e questi sono i
pazienti classificati N3 (N2 i primi, N1 quelli
autosufficienti).
A seguito del lavoro svolto dai quattro gruppi
interdisciplinari, a livello del subambito distrettuale della
Regione in collaborazione con il CPEL, è stata approvata una prima
classificazione delle strutture socio-assistenziali e residenziali
per anziani pubbliche e private. Anche al fine di attivare un
programma di interventi condiviso per l'adeguamento strutturale
degli stessi edifici standard per ogni singola struttura presente
sul territorio regionale, tenendo conto dell'ambito distrettuale e
quello di ogni singola comunità montana, è stato approvato per
ciascuna struttura pubblica e privata, un piano di programmazione
pluriennale di posti disponibili e una loro prima ripartizione
secondo i tre livelli strutturali previsti, con particolare
attenzione a quello con elevata intensità assistenziale e
complessità organizzativa.
Ricordo che sul territorio c'è l'azione dei medici di famiglia,
che possono assistere i pazienti che non possono recarsi nelle
strutture ambulatoriali in regime di assistenza domiciliare
programmata (non propriamente l'ADI), per ricettazione e visite. Ci
sono le RSA: è previsto quando un paziente arriva ricoverato in
ospedale e ci si accorge che si tratta di un caso sociale, il
paziente è preso in carico dal servizio socio-assistenziale e,
finché non viene trovata una idonea soluzione sociale, il paziente
non viene dimesso. Questo ritengo sia un importante filtro che
garantisce a tutti una minima assistenza decorosa di tipo
socio-assistenziale.
Per terminare, visto che sulla linea della cronicità riteniamo
di aver messo in campo tanti progetti, che sono stati attuati e che
si stanno sviluppando, ci sono tre strutture per disabili, i CEA
che nasceranno a Hône, a Morgex e a Gressan, e poi le strutture per
psichiatrici e a fine mese ne inaugureremo una ad Aosta.
Presidente
- La parola al Consigliere Rigo.
Rigo (PD)
- Lo abbiamo detto prima: non entriamo nel
merito delle indicazioni, venute anche dagli specialisti, rispetto
alla non opportunità di rinnovare la convenzione in atto con il
centro diurno per malati di Alzheimer. Ma sarebbe stato più
opportuno avere una maggiore considerazione delle famiglie
coinvolte, anche se poche, quatto o cinque, avere con loro un
rapporto più efficace, perché in queste ultime settimane sono state
interessate da informazioni diverse e contrastanti; la lettera
apparsa su un settimanale in questi giorni ne è una esplicita
testimonianza. Occorre avere la capacità, quando si assumono delle
decisioni, di confrontarsi con i diretti interessati e vedere come
ottenere un risultato positivo. Credo che parlarsi sia il primo
obiettivo che si deve porre una pubblica amministrazione,
specialmente nei confronti di chi vive situazioni di disagio.
Mi auguro che su questo tema epocale per il vivere quotidiano
della Valle d'Aosta del domani, la Regione si doti di un piano
specifico per la cronicità. L'Assessore ci ha elencato una serie
corretta e giusta di interventi che sono stati fatti in questi
ultimi anni, dell'impegno non solo finanziario ma anche
professionale che la Regione sta mettendo in campo con tutti gli
attori, Comuni e Comunità montane, operatori, ASL, in un campo
molto importante per le famiglie e le persone che vivono e lavorano
in valle. Credo che ci sia comunque la necessità di un piano
specifico per la cronicità, accompagnato da un'ipotesi di risorse
finanziarie, di come poter recuperare risorse finanziarie che oggi
non ci sono.
