Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 219 del 9 ottobre 1970 - Resoconto
OGGETTO N. 219/70 - Disegno di legge regionale concernente le
spese annue per il funzionamento dell'Emoteca Regionale (Centro
Trasfusionale) istituita con legge regionale 21 luglio 1961, n.
6.
Benzo
(D.P.)
- Per assicurare l'efficienza dei
servizi di trasfusione del sangue nel campo dell'assistenza
sanitaria ospedaliera ed infortunistica, funziona, dal 1961, presso
l'Istituto di Assistenza Materna ed Infantile di Aosta, oggi in
parte conglobata nell'Ente Ospedaliero regionale, una Emoteca
regionale - centro trasfusionale.
L'emoteca provvede, con l'osservanza delle leggi vigenti in
materia, ai prelievi di sangue e alla sua classificazione
sistematica mediante i necessari esami di laboratorio, alla sua
eventuale trasformazione, nonché alla conservazione del sangue, del
plasma e di altri derivati del sangue, alla destinazione del
sangue, del plasma e di altri derivati occorrenti per l'assistenza
sanitaria ospedaliera ed infortunistica.
Negli ultimi anni le spese per la gestione dell'Emoteca
regionale hanno registrato un progressivo considerevole aumento,
tant'è che il Consiglio regionale ha dovuto intervenire a più
riprese, con successivi provvedimenti legislativi, per aumentare lo
stanziamento degli appositi capitoli di bilanci della Regione.
Questi aumenti delle spese sono da individuare nei seguenti
principali motivi:
1°) il notevole incremento dei donatori volontari che sono
attualmente 1.026, incremento che determina un maggior onere per la
liquidazione del compenso, fissato in lire 2.500, che viene
corrisposto all'AVIS per ogni prelievo, e un maggior onere per
l'acquisto del materiale sanitario occorrente. Infatti ogni
prelievo comporta una spesa viva di lire 1.500.
Sono abbastanza significativi, a questo riguardo, i seguenti
dati statistici: prelievi di sangue ad uso trasfusionale in unità:
ogni unità corrisponde a 250 mg.: nel 1964 avevamo 586 unità, nel
1965 1.103, nel 1966 1.783, nel 1967 2.036, nel 1968 2.241, nel
1969 2.487 unità e nel 1970, a tutto il 30 settembre 1970, sono già
state effettuate 2.142 unità di prelievo di sangue ad uso
trasfusionale.
Devo precisare che tutto il sangue prelevato viene utilizzato
per le necessità della nostra Regione.
2°) motivo dell'aumento delle spese - l'acquisto, il rinnovo e
la manutenzione dell'attrezzatura sanitaria indispensabile per un
regolare funzionamento dell'attività trasfusionale.
Si deve tenere presente inoltre che i compensi corrisposti
attualmente ai sanitari addetti al centro trasfusionale,
medico-direttore, medico-prelevatore, medico-analista e medici di
guardia, dovranno essere riveduti in quanto gli importi attuali
sono rimasti inalterati dal 1964. In tal senso il Consiglio
regionale sarà prossimamente chiamato a determinare l'adeguamento
dei predetti compensi corrisposti ai medici, i quali ora, per le
loro prestazioni, percepiscono 2.500 lire all'ora.
Montesano (P.S.D.I.)
- Chi chiede la parola? Allora si
passa alla votazione articolo per articolo.
Articolo 1 - Chi approva alzi la mano. Se è giusto quello che
osserva l'Assessore all'Istruzione di chiamare un po' per la
votazione, è stato fatto sempre ... Non c'è nessun altro lì
nell'atrio? Allora chi approva l'art. 1 alzi la mano; contrari?
Astenuti? Il Consiglio approva.
Articolo 2 - Idem.
Articolo 3 - Idem.
Si passa alla votazione a scrutinio segreto.
Risultato della votazione: presenti 33 - votanti 33 -
Maggioranza 17 - favorevoli 31 - contrari 2 - Il Consiglio
approva.
