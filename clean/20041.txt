Classificazione
ASSISTENZA SANITARIA E OSPEDALIERA
Presidio ospedaliero
EDILIZIA
Edilizia pubblica


Resoconto integrale del dibattito dell'aula
Oggetto del Consiglio n. 26 del 23 luglio 2003 - Resoconto
OGGETTO N. 26/XII - Modalità di attuazione della terza fase di
interventi di ristrutturazione presso il Presidio ospedaliero di
Viale Ginevra. (Interrogazione)
Interrogazione
Preso atto che nel programma di governo la maggioranza, nel
paragrafo concernente i servizi socio-sanitari, indica come
obiettivo "il completamento della terza fase degli interventi
presso il presidio ospedaliero di Viale Ginevra", confermando in
tal modo una scelta politica del passato Governo regionale;
Vista la DG n. 229 del 27 gennaio con la quale, dopo la
conclusione negativa dell'iter per la individuazione di una
proposta da attuare all'interno di un project financing, per
realizzare la terza fase di interventi presso il presidio
ospedaliero di Viale Ginevra, viene istituito un gruppo di lavoro
incaricato di proporre all'organo politico chiamato a decidere
elementi per scegliere la soluzione più efficace e più conveniente
per l'ente pubblico;
Vista la D.G. n. 1523 del 22 aprile 2003, con la quale viene
ridefinito nel 30 maggio 2003 il termine entro cui tale gruppo di
lavoro deve presentare le sue conclusioni che dovrebbero consentire
all'amministrazione regionale di scegliere tra diverse possibilità
la modalità attuativa ottimale per realizzare la terza fase di
interventi preso il presidio ospedaliero di Viale Ginevra;
Atteso che è ormai trascorso il termine fissato per la
presentazione di tale studio.
La sottoscritta Consigliera regionale
Interroga
L'Assessore competente per conoscere:
1) se lo studio è stato consegnato e quali sono i
risultati;
2) quali sono i tempi che la Giunta si è data per definire le
modalità di attuazione della terza fase;
3) quante risorse sono necessarie per realizzare la terza
fase e dove saranno reperite tali risorse.
F.to: Squarzino Secondina
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Lo studio concernente la terza fase, di cui lei
chiede notizie, è stato consegnato in tempi precisi ed è stato
accompagnato anche da un aggiornamento architettonico, fatto dallo
studio Limacher, che aveva già fatto i precedenti accertamenti.
Quali sono i risultati? Lo studio fornisce delle indicazioni di
massima rispetto agli interventi previsti dal piano sanitario;
queste indicazioni di massima si possono concentrare in quattro
punti.
Il primo punto è un ampliamento della sede di Viale Ginevra,
tale da portare un aumento di 130 posti letto; questo permetterà di
trasferire le parti attualmente alloggiate in sede Beauregard nella
sede di Viale Ginevra, concentrando gli interventi e soprattutto il
blocco operatorio.
Secondo punto: l'Ospedale Beauregard, dopo il trasferimento dei
suoi reparti nella sede di Viale Ginevra, sarà ristrutturato e
portato a contenere 120 posti letto, che saranno divisi 60 per
lungodegenti e 60 per riabilitazione.
Terzo punto: la costruzione di un parcheggio nell'attuale sede,
nella vecchia sede della Palestra CONI, che prevede 750-800 posti
macchina.
Quarto punto: una possibile istituzione di un "global service"
di servizi non medicali.
Parallelamente in questo studio, come era atteso, c'è una
considerazione su quello che è definito "projet financing", e viene
definito "scarsamente conveniente"; d'altronde, già nel rapporto
del 29 aprile, presentato in Giunta, la commissione aveva definito
questo progetto con assenza di pubblico interesse. Lo studio
recentemente presentato afferma anche che sono preferibili forme di
intervento di gestione in proprio o di operazioni finanziarie di
altro tipo.
Alla seconda questione a cui lei fa riferimento, dico che lo
studio è stato subito portato in Giunta e sarà discusso a breve
tempo. In base a questo i tempi da lei richiesti sono sicuramente
prevedibili in tempi lunghi, nel senso che quest'aula nuova di
Viale Ginevra inizierà ad essere costruita quando saranno terminati
i lavori di seconda fase che attualmente sono in corso. Possiamo
prevedere un inizio dei lavori di Viale Ginevra all'inizio del 2006
e chiaramente, quando questi lavori saranno terminati e i malati
del Beauregard saranno trasferiti in Viale Ginevra, si potrà
provvedere alla ristrutturazione dell'attuale Beauregard. Altro
discorso è la costruzione del parcheggio, che può essere iniziata
forse fra le due fasi.
Terzo problema: quali risorse e quante? La previsione stimata al
25% di correttezza prevede la spesa di 85 milioni di euro; in
questa cifra sono previste anche le infrastrutture, le strutture
medicali per attrezzare questi nuovi corpi ospedalieri. Dove si
troveranno queste risorse? Lei mi vuole molto bene e mi stima molto
se pensa che dopo quindici giorni e con i problemi che ho
incontrato io le possa dire dove troveremo i soldi per fare queste
cose, quando nei precedenti anni si è discusso a lungo su questo! È
comunque mia intenzione portare lo studio anche in commissione, di
verificare tutte le proposte serie che vi sono in questo senso e di
confrontarle. Come lei sa, una delle priorità indicate dal
programma di maggioranza è proprio la costruzione e la
realizzazione di questa terza fase; io le assicuro su questo un
impegno serio e quanto mai rapido.
Président - La parole à la Conseillère Squarzino Secondina.
Squarzino (Arc-VA) - Ringrazio per le informazioni che
l'Assessore ha voluto fornire; mi sembra che anche nella sua
risposta abbia ricordato qual è l'elenco delle opere che sono
collegate alla terza fase, cioè non solo la costruzione dell'ala
nuova di Viale Ginevra, non solo la ristrutturazione del
Beauregard, ma anche la costruzione del parcheggio e la gestione
dei servizi non medicali di tutto il Presidio ospedaliero.
La proposta del "projet financing" è stata accantonata, ma credo
che anche alcune opere previste nella terza fase vadano
accantonate, perché se l'Assessore dice che la scelta che è stata
fatta è di una gestione in proprio, visto che è scarsamente
conveniente il "projet financing", penso che anche la gestione dei
servizi non medicali da dare all'esterno sia da stralciare! Vorrei
capire se non esiste contraddizione fra la scelta della gestione in
proprio e la scelta di dare all'esterno dei servizi non
medicali!
Seconda osservazione: prendo atto della lunghezza dei tempi.
Intanto una premessa, che non le ho fatto, Assessore - ma che credo
lei sapesse, visto il nostro programma elettorale -, noi siamo per
un nuovo ospedale e vediamo con molta preoccupazione questo punto
del programma di maggioranza, di passare ai lavori della terza
fase: le spiego perché. Lei non ha bisogno che la gente la informi,
perché è sicuramente in grado di dare delle opinioni. Lei stesso,
parlando adesso di tempi molto lunghi, ha previsto - e la ringrazio
per la chiarezza dei dati che ci ha fornito - nel 2006 il possibile
inizio di questa terza fase. Questo significa che partirà solo
quando sarà finito, e i tempi per finirlo non so quali saranno:
2008-2010? Forse i tempi per un nuovo ospedale sarebbero diversi,
ma se cominciamo a vedere, Assessore - la prego di fare questa
verifica - i tempi che sono stati indicati per le varie fasi di
ristrutturazione ed ampliamento dell'attuale struttura di Viale
Ginevra, i tempi previsti e i tempi effettivi, lei vede che c'è un
divario enorme, per cui, i lavori previsti come fine nel 2000-2002,
al limite sono stati iniziati solo in quegli anni! Il 2006 è quindi
veramente un dato che può essere l'inizio, ma non sappiamo poi
quando i lavori finiranno! E lei, giustamente, ha ricordato che
solo quando sarà finita l'ala di Viale Ginevra, le unità budgetarie
attualmente al Beauregard possono essere trasferite in Viale
Ginevra e là si potrà riutilizzarlo adattandolo per lungodegenza.
Questo vuol dire che almeno fino al 2010 la Valle d'Aosta
continuerà ad essere carente di 120 posti letto per lungodegenti, e
quindi noi continueremo ancora per anni a mantenere una carenza di
posti per lungodegenti e per la riabilitazione.
Assessore, la pregherei inoltre di verificare alcuni tempi di
attuazione delle nuove strutture ospedaliere. Lei vedrà che in
altre regioni, sia a statuto normale che a statuto speciale, in 3-4
anni sono riusciti a realizzare un ospedale nuovo: mi chiedo perché
questo non può essere possibile in Valle!
Se vuole, l'ultima domanda era un po' provocatoria, capisco
benissimo, apprezzo anche la sua onestà intellettuale e la
ringrazio.
