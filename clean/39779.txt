Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 2857 del 13 luglio 2017 - Resoconto
OGGETTO N. 2857/XIV - Interpellanza: "Risoluzione delle
problematiche contrattuali riguardanti ausiliarie operanti presso
la Radiologia dell'USL".
Rosset (Presidente) -
Punto n. 16 all'ordine del giorno.
Ha chiesto la parola il Consigliere Guichardaz per l'illustrazione;
ne ha facoltà.
Guichardaz (PD-SIN.VDA) -
Le iniziative discusse in
questo Consiglio hanno un senso e trovano una risposta se danno il
via ad un processo possibilmente virtuoso; non lo hanno, invece, se
restano sospese, se sono cioè solo degli
spot
per riempire
qualche minuto di una seduta consiliare.
Nello specifico, questa interpellanza sulle ausiliarie della
Radiologia - dieci o dodici, adesso non ricordo quante erano -
assunte tramite agenzia interinale e licenziate o non riassunte,
che poi in questo caso mi sembra la stessa cosa, alcune addirittura
dopo dieci, dodici anni di onorato servizio a favore dell'USL, ha
avuto una risposta parziale, attendista e, da quello che mi
risulta, nessun seguito, almeno per quanto riguarda le
interessate.
Per memoria di chi ci ascolta, circa tre mesi fa chiedevo il
motivo di tale licenziamento, di tale mancata riassunzione dopo
tanti anni di onorato servizio, e se l'USL o la Regione, tramite le
sue strutture, intendesse prendersi carico di un eventuale percorso
di formazione che permettesse a queste operatrici - tra l'altro
sono tutte donne di una certa età, lavorativamente parlando sono
fuori dal circuito di recupero, perché hanno tutte oltre i
cinquant'anni e qualcuna supera anche i sessant'anni - di poter
accedere ad un concorso come ausiliarie o, in subordine, come
operatrici sociosanitarie, considerato che parte delle funzioni
svolte da tale personale di supporto, pur essendo inquadrate come
ausiliarie, hanno spesso sconfinato nei compiti attribuiti dalle
declaratorie contrattuali agli operatori sociosanitari. Suggerivo
di operare il riconoscimento di eventuali crediti dovuti alle
funzioni riconducibili al profilo dell'operatore sociosanitario,
che sappiamo esserci state, Assessore, malgrado l'USL continui a
dire che tutti i compiti svolti dalle operatrici in questione
rientravano esclusivamente nella declaratoria delle ausiliarie, di
scontare questi crediti, in base all'esperienza, a quelli richiesti
per un percorso di qualificazione che, come noto, presuppone il
percorso completo e quindi con un'organizzazione diversa, da quello
che mi risulta, rispetto ai corsi avviati sino ad ora dalla
Regione. Parlo della Regione, non dell'USL, perché quest'ultima
nella sua storia ha organizzato, tramite la Scuola infermieri,
diversi corsi di qualificazione per conferire proprio il titolo di
"operatore sociosanitario".
Lei, Assessore, intanto rispose che la figura dell'ausiliario è
ad esaurimento - non so se si ricorda, ma io ho riguardato il video
e ho letto la sua risposta - e poi che avrebbe verificato di
persona la possibilità di procedere ad una riqualificazione
nell'ambito dei corsi di riqualificazione già attivati dalla
Regione per il personale ADEST e per il personale assistenziale
delle ex Comunità montane, scontando gli eventuali crediti maturati
proprio con l'esperienza fatta direttamente in reparto con funzioni
tipiche della declaratoria dell'OSS presso la Struttura complessa
Radiologia. L'esperienza come OSS - lei lo sa bene, Assessore - è
stata anche dichiarata dalle interessate attraverso la
sottoscrizione autografa di documenti ed inoltre emerge dai verbali
delle riunioni periodiche che le signore facevano saltuariamente in
reparto, e che lei sicuramente ha.
Le faccio notare ad ogni buon conto che la figura
dell'ausiliaria non è ad esaurimento nel senso classico del
termine; almeno, io non ho trovato alcun riferimento contrattuale
che la definisca in modo chiaro ed inoppugnabile come tale, al
contrario dell'infermiera generica, per esempio, o dell'operatore
tecnico assistenziale, l'OTA di vecchia memoria, per dirne due,
profili professionali che sono contrattualmente ad esaurimento e
che quindi, volendo, può essere immaginato un percorso.
Assessore, io le suggerisco un percorso assunzionale anche
nell'ambito della figura di ausiliarie, anche per tale categoria,
considerato tra l'altro che mi giungono voci di lamentele da parte
del personale OSS che ha sostituito le ausiliarie in Radiologia, il
quale personale - ma vorrei che lei me lo confermasse - sosterrebbe
di fare funzioni in parte non consone rispetto alle funzioni
proprie degli operatori sociosanitari. È quello che le dicevo la
volta scorsa: erano le ausiliarie che facevano alcune funzioni
tipiche dell'operatore sociosanitario, e voi, al posto loro, avete
messo una categoria superiore di lavoratori i quali lamentano che
parte delle funzioni sono di categoria inferiore.
Non voglio rivangare qui i motivi per cui queste signore sono
state mantenute in servizio per anni, se non addirittura per oltre
un decennio, però su questo sarebbe bene che voi apriste davvero
un'indagine interna all'USL per capire di chi è la responsabilità
di aver "tirato il brodo" in modo così smaccato, esagerato,
eccessivo e di non aver provveduto a trovare soluzioni per
tempo.
Io avevo già presentato alcune iniziative per capire di chi è la
responsabilità di una conduzione direi così
naif
del
personale dell'USL. Le chiedo e le garantisco che se questa cosa
non verrà fatta io continuerò - come è mio stile, visto che
generalmente se mi prendo un impegno cerco di andare fino in fondo
- a chiedere conto di queste assunzioni. Qui parliamo di persone
assunte tramite contratti interinali per dieci, dodici anni - una
follia! - senza che queste persone siano state stabilizzate o si
sia creato un percorso di stabilizzazione, o anche semplicemente
che siano state sostituite da persone attraverso procedure
concorsuali.
Credo sia doveroso che l'istituzione pubblica si prenda carico
fino in fondo di una situazione che ha coinvolto persone le quali,
prima ancora di esser state lavoratrici, sono state operatrici, e
che oggi, Assessore, si ritrovano con un pugno di mosche in mano;
qualcuna si è riciclata e cerca di lavorare dove può, dopo aver
lavorato per anni, facendo anche di più di ciò per cui era stata
pagata. Aspetto una sua risposta.
Presidente -
Ha chiesto la parola l'Assessore Bertschy
per la risposta; ne ha facoltà.
Bertschy (UVP) -
Collega Guichardaz, l'iniziativa - come
ha ricordato lei - ritorna in aula per la seconda volta, anche in
relazione all'impegno che mi ero assunto: quello di verificare se
vi era la possibilità, attraverso un confronto con l'azienda, di
valutare le mansioni svolte dalle ausiliarie durante tutti questi
anni di lavoro.
Lei ha ricordato da dove parte l'iniziativa. Rapidamente
ricordiamo che era stato preso anche un impegno da chi mi aveva
preceduto in questa carica per permettere alle figure ausiliarie di
accedere ad un percorso di riqualificazione completamente sostenuto
finanziariamente da Randstad. La necessità era quella di ottenere
un numero minimo di iscritti che - se non ricordo male - era pari a
otto; purtroppo non si era ottenuto e questa mancanza non aveva
permesso di sviluppare un'iniziativa a carico della Randstad. In
quell'occasione, nella discussione che si era tenuta, si era
assunto appunto questo impegno che io ho portato avanti. C'è stato
un incontro al quale non ho partecipato direttamente, ma vi hanno
partecipato il Coordinatore di allora (il dottor Rubbo), il dottor
Nuti, il mio Segretario particolare, e poi per l'USL le signore
Plati e Vuillermin. In quell'incontro si era analizzato il lavoro
svolto e se tale lavoro poteva rientrare, come per altre
lavoratrici che possono evitare di fare un corso di qualificazione
OSS e quindi possono accedere direttamente ad una riqualifica
(questo ovviamente vale per le figure che hanno svolto attività da
ADEST), per vedere se era possibile permettere loro di fare questo
tipo di percorso, percorso che però non è valutato possibile da chi
in azienda ha le sue responsabilità. Per cui anche da questo
confronto non è nato uno sviluppo positivo, ma si è stabilito che,
figura per figura - anche perché ognuno porta in sé la sua
esperienza di lavoro - sarebbero state valutate, nel caso di
interesse a fare un percorso di qualifica da OSS, le mansioni
svolte per ridurre il lungo percorso di riqualificazione. Lo dico
qui, ma in maniera informale: mi era stato riferito che il monte
ore ritenuto utile poteva andare da un minimo di novanta ad un
massimo di centocinquanta ore. L'impegno è stato quindi preso, la
riunione è stata fatta, così come il confronto, che si è svolto in
maniera anche approfondita. Evidentemente, anche se siamo qui e
abbiamo un ruolo di governo, non possiamo cambiare le cose rispetto
alle responsabilità che hanno altri.
Detto questo, riprendendo quanto lei menzionava sulle "ausiliare
ad esaurimento", non verranno a mancare figure sotto la qualifica
delle OSS. Probabilmente non mi sono espresso bene: le figure non
verranno più assunte tramite concorso, ci sarà una chiamata
diretta, e l'azienda si sta comportando in questo senso. Tra
l'altro, proprio oggi è prevista una riunione relativamente
all'inserimento delle OSS nel reparto di Radiologia, perché in
sostituzione delle ausiliarie è stata inserita la figura delle OSS
e verrà spiegato bene - così mi è stato anticipato da parte del
SITRA - che tale inserimento lavorativo andrà verificato, proprio
perché delle due l'una, come giustamente dice lei: se queste
ausiliarie svolgevano figure da ausiliarie non le si può più
sostituire con le OSS, anche perché. Giustamente. verrebbe rilevata
la differenza di mansione. Quindi l'inserimento è per tamponare una
situazione di lavoro, sicuramente non definitiva, tant'è vero che
sono in corso valutazioni in tal senso.
Anche a me, in maniera non formalmente scritta, sono giunte voci
di lamentele e soprattutto sono giunte voci di un utilizzo del
profilo sanitario OSS che - come credo anche lei sappia bene - è
stato definito da uno
standard
formativo Stato-Regioni nel
2001, profilo che per una buona parte del suo lavoro è poco
attinente alla cura della persona e all'attenzione verso il
paziente. L'attenzione dell'azienda in merito alla struttura del
personale - e credo anche il lavoro della nuova Direzione - va
quindi nella verifica dell'attuale organizzazione per darne una
definitiva dopo questo periodo di inserimento urgente, e anche
sperimentale a questo punto. La riunione di questo pomeriggio e le
successive ci diranno pertanto come l'azienda organizzerà il
reparto.
Quando lei mi chiede: "se vi è l'intenzione di risolvere la
questione in tempi brevi e comunque prima della messa a bando del
prossimo concorso per OSS", immagino si riferisca alla questione
delle ausiliarie. L'impegno che abbiamo assunto e formalizzato
rispetto a questo è quello di chiedere un'ultima verifica sul
lavoro realizzato; poi daremo il via al corso di formazione OSS che
prevede tre fasi, le mille ore e le fasi di riqualificazione.
Obiettivamente in questo momento, oltre a quello che è stato fatto,
non so cosa potrei fare in termini politici, se non sensibilizzare
ancora l'azienda verso una situazione che, come lei fa rilevare,
non è positiva, perché ci sono persone che hanno svolto per tanti
anni una mansione, che oggi sono in età avanzata in termini
lavorativi e che sono in difficoltà a trovare un'occupazione. Pur
avendo analizzato e verificato questa situazione, non sono in grado
di produrre altre iniziative che vadano a migliorare quanto le ho
raccontato.
Presidente -
Ha chiesto la parola il Consigliere
Guichardaz per la replica; ne ha facoltà.
Guichardaz (PD-SIN.VDA) -
Assessore, qualcuno della sua
maggioranza direbbe che io mi occupo di cose piccole, in questo
caso solo di otto persone, nove persone. L'altra volta, in I
Commissione, qualche ex Assessore ci contestava il fatto che non ci
occupiamo dei grandi temi, ma che ci limitiamo, però anche le cose
piccole hanno un loro significato.
Questa è una questione di principio, Assessore. È vero che
riguarda solo otto persone, e tra l'altro - lo posso proprio dire
chiaramente, glielo giuro non so su cosa - io non ne ho mai vista
una di queste persone, non so che faccia abbiano. Questo per dirle
che le questioni che mi irritano non sono legate a potenziali
piccoli bacini elettorali, non mi interessa. Mi interessano le
questioni di principio. Siccome ho lavorato anch'io in USL e ho
fatto il sindacalista, ho detto per decenni di non continuare a
tenere le persone con contratti precari, senza stabilizzarle, senza
sistemarle, e a far fare loro di tutto e di più. Infatti le
ausiliarie della Radiologia, e non solo queste ma anche altre,
venivano affiancate ai medici per fare la libera professione medica
e svolgevano funzioni che non erano proprie delle ausiliarie,
svolgevano funzioni altro che da ausiliarie e, guarda caso, non
partecipavano alla ridistribuzione per esempio del lavoro di
équipe
, di questa libera professione di équipe. Le
ausiliarie in quel contesto sono sempre state utilizzate oltre il
loro ruolo! Adesso qualcuno si sveglia - i soliti che governano
l'USL con i quali io mi arrabbio sempre di più, perché ogni volta
che affronto questi argomenti sono sempre più arrabbiato - e ha
deciso che queste signore possono andare a spasso a sessant'anni.
Le riqualifichiamo? Va bene, cerchiamo di riqualificarle. Le
qualifichiamo? Poi dicono che non hanno accettato il percorso di
riqualificazione fatto dall'ex Obiettivo Lavoro. Sì, ma facciamo
fare mille, milleduecento ore in aula a signore di sessantadue,
sessantatré anni che hanno ancora tre, quattro anni di attività,
non so quanti, per diventare OSS? Magari sono persone anche
leggermente cagionevoli di salute, che facevano benissimo le
ausiliarie, ma se le si mette a fare interamente il ruolo di
OSS...
Il percorso di riqualificazione non si può fare, perché qualche
dirigente dell'USL non riconosce che queste persone hanno svolto
funzioni da OSS. Ma scusate, io ho le dichiarazioni, addirittura ci
sono dichiarazioni sostitutive dell'atto di notorietà che dicono
cosa fanno queste signore! Leggendo queste funzioni e conoscendo un
pochettino l'ambiente, io vi dico che sono funzioni che si
distribuiscono tra quelle delle OSS e quelle delle ausiliarie. Il
controllo delle scadenze dei farmaci è una funzione che forse non è
nemmeno delle OSS, è addirittura superiore (un tempo la facevano le
infermiere generiche o le infermiere). Il ripristino dei mezzi di
contrasto, tutta la parte relativa all'economato e quindi il
ripristino per esempio del materiale delle sale, l'aiutare i
tecnici o gli infermieri per gli esami TAC, fare le risonanze,
mettere i pannoloni, pulire il vomito: forse è brutto dirlo qua
dentro, ma sono tutte cose tipiche degli operatori sociosanitari.
In più vi sono le funzioni di pulizia e di trasporto pazienti che
sono tipiche delle ausiliarie. Noi non possiamo fare come quelli
che ad un certo momento dicono: le abbiamo usate, mi dispiace,
abbiamo fatto tutto il possibile per recuperarle... ottanta ore,
cento ore di credito... Io francamente non ho neanche capito qual è
il percorso e qual è stata la sua risposta rispetto alla mia
interpellanza! Non ho capito se avete fatto una valutazione, se vi
sembrano troppo pochi ottanta, cento euro di crediti per poterle
far accedere al percorso di riqualificazione. Poi magari me lo
spiega, perché mi è sfuggito, visto che lei ha citato anche la
qualificazione, credo confondendo un po' le cose.
Poi lei mi dice che ho sbagliato, probabilmente ho parlato di
figure ad esaurimento, intendevo dire "figure assunte
direttamente"... allora assumiamole direttamente se non sono ad
esaurimento! "Esaurimento" è una tipologia contrattuale molto
specifica. Quando si fa scrivere le risposte alle interpellanze, si
faccia spiegare che cosa vuol dire, perché quelle persone, pagate
per fare i dirigenti, magari la mettono anche in difficoltà. Lei
arriva dal Casinò e capisco che se mi parla di "figure ad
esaurimento", magari un po' di confusione gliela fanno fare. Però
si faccia dire da questa gente che le "figure ad esaurimento" sono
quelle che non hanno più dignità di essere assunte... e oggi lei mi
viene a dire che vengono assunte tramite collocamento! Facciamo
un'assunzione diretta? Ma mettiamo quantomeno nell'assunzione
diretta i requisiti che occorrono per poter lavorare all'interno
delle sale di Radiologia, che sono i requisiti tipici per i quali
queste persone possono poi concorrere e dimostrare di aver avuto
quelle funzioni. Non mi faccia fare la terza interpellanza sulle
ausiliarie per chiedere che cosa significa l'indicazione che mi ha
dato oggi, perché io francamente non riesco a capire. Sarò un po'
maleducato, però, abbia pazienza, un po' mi irrito!
