Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 338 del 15 febbraio 1989 - Resoconto
OGGETTO N. 338/IX - RINVIO DELL'ESAME DELLA PROPOSTA DI
LEGGE: "RICERCA, APERTURA E COLTIVAZIONE DELLE CAVE"
PRESIDENTE:
Ha chiesto la parola per mozione d'ordine il
Consigliere Rusci; ne ha facoltà.
RUSCI (PRI):
La 2a Commissione, nella sua riunione del 13
gennaio 1989, ha deciso di chiedere al Consiglio un rinvio di 2
mesi per la discussione dell'oggetto di cui all'ordine del giorno,
in attesa della produzione legislativa della Giunta sull'argomento.
Sappiamo che la Giunta ha già approvato una proposta di legge,
siamo in attesa di conoscerne il testo e poi tutto riandrà nella
Commissione competente, per gli approfondimenti del caso.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Già in Commissione ci eravamo dichiarati
d'accordo sul rinvio della discussione di questa proposta di legge,
purché si tratti di un rinvio a breve termine, perché c'è una
notevole urgenza a dotare la Regione Valle d'Aosta di una normativa
in questo campo, perché è alla retroguardia in Italia in materia di
disciplina dell'attività di cava e si tratta di un vuoto
legislativo che non può essere tollerato ulteriormente.
Ho sentito il Consigliere Rusci affermare che la Giunta ha già
approvato una proposta di legge. Io non l'ho sentita
nell'elencazione fatta questa mattina dal Presidente del
Consiglio...
(...Interruzione del Presidente Rollandin...)
... allora dovrebbe arrivare in questi giorni all'approvazione
della Giunta. Mi auguro che così sia, perché è dal mese di
dicembre...
(...Interruzione del Presidente Rollandin...)
... E' già stata approvata in Giunta? allora arriverà all'esame
della Commissione.
Mi auguro che i contenuti di questo testo approvato dalla Giunta
rivedano le impostazioni che erano state date in passato. In
particolare noi avevamo dato un giudizio estremamente negativo
sulla legge n. 108 del 1987, che era una legge completamente
sbagliata. Ci auguriamo quindi che con questo provvedimento, che
andremo a mettere a fuoco nelle prossime settimane, si arrivi ad
una normativa per la Valle d'Aosta che sia quantomeno in linea con
quella che esiste nelle altre Regioni italiane.
Spero che si riveda anche l'altro ruolo centrale, quello dei
Comuni, che veniva completamente ignorato, calpestato e stravolto
dalla legge n. 108 del 1987 e che invece è un ruolo di controllo,
di verifica ed anche di vincolo che deve essere assolutamente
mantenuto.
Per parte nostra, quindi, noi siamo disponibili a questo rinvio,
purché sia in termini brevi, e ci auguriamo di poter trovare in
Commissione il consenso su un testo che finalmente vada a colmare
un vuoto legislativo gravemente presente in Valle d'Aosta.
PRESIDENTE:
Ha chiesto la parola il Consigliere Tonino; ne
ha facoltà.
TONINO (PCI):
Vorrei precisare che, in sede di Commissione
competente, la proposta di aspettare ancora due mesi era venuta
dalla maggioranza. Io insisto sull'urgenza del provvedimento.
Quindi, se la Giunta ha approvato un disegno di legge, credo che si
possa raggiungere l'obiettivo di arrivare in Consiglio regionale
per la fine del prossimo mese o, al più tardi, per i primi di
aprile, perché, come è già stato sottolineato, si tratta di un
argomento importante.
Consentitemi solo di aggiungere questa annotazione. Noi dobbiamo
anche superare al più presto una situazione che ci fa fare una
pessima figura anche a livello nazionale. I Consiglieri avranno
ricevuto l'annuario 1989 delle autonomie locali, che contiene ogni
anno un'approfondita analisi della legislazione regionale: ebbene,
il giudizio che lì viene dato sulla legge n. 108 del 1987 è
pesantemente negativo. La disciplina di quella legge viene
definita:
"in contrasto con l'indirizzo espresso da tutte le
Regioni, evidenzia
un'impostazione nettamente
produttivistica, nel senso che prepone gli interessi
all'approvvigionamento dei materiali industriali necessari per la
realizzazione dell'intenso programma di opere pubbliche realizzato
nella Regione, ad ogni altro interesse urbanistico ed ambientale.
La legge registra un netto
revirement
rispetto ai principi
ormai acquisiti dalla legislazione regionale fondata sulla
pianificazione delle attività estrattive ed il coordinamento dello
sviluppo urbanistico, la ponderazione degli interessi connessi alla
salvaguardia ambientale ed è censurabile soprattutto se si
considera che i danni arrecati al territorio da una escavazione
selvaggia sono indelebili".
E' un giudizio che non solo collima con quello che noi abbiamo
dato quando venne approvata la legge n. 108, ma che ci impone anche
di uscire da una situazione che oggettivamente fa fare brutta
figura alla Regione.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (DC):
Per non anticipare temi che poi affronteremo
in occasione della discussione del disegno di legge presentato da
Nuova Sinistra e dai comunisti e del disegno di legge presentato
dalla Giunta regionale, mi riferisco solo a quanto diceva il
Consigliere Tonino.
Anch'io ho letto con una certa attenzione l'inserto della
pubblicazione dell'annuario della "Rivista dell'Autonomia" ed ho
già provveduto a scrivere al direttore, sostenendo ovviamente tesi
diametralmente opposte. Nel corso della discussione darò pubblicità
a quanto ho sostenuto, anche a nome della Giunta regionale. In ogni
caso non voglio anticipare in questa sede discussioni che faremo
poi ampiamente in Commissione e successivamente in Consiglio.
PRESIDENTE:
Colleghi Consiglieri, mi pare che, con
l'assenso dei colleghi proponenti e dell'Assessore Fosson, il
Consiglio aderisca alla richiesta del Presidente della 2a
Commissione di non discutere oggi l'oggetto n. 18, cioè la proposta
di legge regionale n. 32, e di dare due mesi di tempo alla
Commissione, affinché possa redigere un testo da portare in aula.
Il Consiglio è d'accordo? Non ci sono obiezioni?
IL CONSIGLIO
prende atto concordando sulla proposta di rinvio alla
Commissione per un periodo di due mesi.
