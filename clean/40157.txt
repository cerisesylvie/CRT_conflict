Classificazione
CONSIGLIO REGIONALE
Anagrafe patrimoniale - Indennità e previdenza
Attività consiliare d'aula



Oggetto del Consiglio n. 3031 del 23 novembre 2017 - Resoconto
OGGETTO N. 3031/XIV - Reiezione della proposta di legge:
"Disposizioni in materia di trasparenza degli assegni vitalizi dei
Consiglieri regionali". (Approvazione di un ordine del
giorno)
Rosset (Presidente)
- Con 33 Consiglieri presenti
possiamo riprendere i lavori. Siamo giunti al punto n. 14
dell'ordine del giorno. Per l'illustrazione, ha chiesto la parola
il collega Cognetta, ne ha facoltà.
Cognetta (M5S) -
Con questa proposta di legge vorrei
cercare di fare un piccolo passo avanti rispetto alla trasparenza
della gestione dei fondi pubblici, perché di questo stiamo parlando
in fondo, quindi uniformarci anche a quello che accade già nelle
altre Regioni (a cominciare dal Piemonte) rispetto alla
pubblicazione dei vitalizi sul sito istituzionale del Consiglio. In
questi anni sono già uscite diverse situazioni incresciose, nelle
quali sono stati pubblicati questi dati che il Garante della
privacy
tiene in qualche modo riservati. Sostanzialmente la
legge dice che questi dati possono essere pubblicati solo se
interviene un provvedimento legislativo che spiega come pubblicarli
sul sito stesso.
A questo punto, vista la mancanza di questo provvedimento per la
Regione Valle d'Aosta, ho pensato fosse necessario presentare una
proposta, ovviamente da discutere, così com'è successo in
commissione, che permettesse la pubblicazione. È una proposta
piuttosto semplice, è composta semplicemente da due articoli: il
secondo è solo la dichiarazione d'urgenza, quindi non è nulla. Nel
primo, invece, si disciplina la pubblicazione, si dice che cosa
verrà pubblicato. Sostanzialmente si pubblicano i nominativi di chi
ha percepito l'assegno mensile, di chi ha ritirato la parte dei
contributi, di chi invece ha ritirato tutto quanto, la parte dei
contributi e la parte capitale, ma anche di chi eventualmente
rinuncia all'assegno stesso. Ovviamente è una proposta che viene
fatta in quest'aula in qualche modo per cercare di rendere più
trasparente l'Amministrazione e, al tempo stesso, di veicolare
l'informazione, perché, quando l'informazione non è veicolata,
diventa sempre un'informazione che può essere fraintesa, modificata
e anche strumentalizzata. Se viene fatto un lavoro di trasparenza
corretto, se viene codificato in maniera precisa e puntuale ciò che
viene assegnato, ciò che è stato assegnato agli ex Consiglieri,
credo sia una cosa positiva per loro, per noi e per tutti quelli
che faranno ancora questo lavoro.
Chiaramente in commissione questo provvedimento non ha avuto un
parere positivo, anche se devo aggiungere che gli uffici hanno
specificato in maniera chiara e netta che questo provvedimento non
ha problemi da un punto di vista legislativo. Un provvedimento
quindi che, da un punto di vista legislativo, sta in piedi, non ha
alcun difetto, a questo punto è soltanto una questione politica,
per la quale si apre questa discussione che penso sia utile fare a
questo punto, in maniera da capire qual è la volontà dei diversi
gruppi, dei diversi Consiglieri rispetto ad un problema che di per
sé non è un problema molto grande, di sicuro questa pubblicazione
permetterebbe di fare chiarezza e di cercare di recuperare un
pochino di lustro a questa istituzione.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Noi, come gruppo ALPE, voteremo a
favore di questo provvedimento: un provvedimento semplice, chiaro,
che crea quelle condizioni di poter pubblicare quello che è stato,
che è e che sarà il sistema di chi per una parte della propria vita
dedica alla politica, quindi alla comunità, il suo impegno, le sue
competenze, le sue risorse, il suo tempo. Riteniamo quindi di
sostenere questa proposta di legge, questi due articoli molto
semplici, che, come dicevo poc'anzi, danno quella possibilità per
quello che è stato, quello che è e di quello che sarà di chi, come
me, come noi, come gruppo ALPE, ha dedicato e dedica una parte
della propria vita a legiferare, a creare le condizioni per una
società diversa, con pari opportunità, con sfide per il futuro.
Daremo quindi il nostro voto favorevole a questi due articoli, a
questa proposta di legge.
Presidente -
Ha chiesto la parola il collega Fabbri, ne
ha facoltà.
Fabbri (UVP) -
Noi, come gruppo consiliare UVP (Union
Valdôtaine Progressiste), esprimiamo in aula, come abbiamo espresso
già in I Commissione, un parere sfavorevole a questo progetto di
legge regionale n. 117. Non siamo contrari a rendere pubblico,
attraverso il sito del Consiglio, l'ammontare di quanto percepito
dai Consiglieri precedenti, si tratta di un atto di trasparenza
sull'uso di risorse pubbliche, un uso lecito e regolare. Non è per
ipocrisia però che, come gruppo e come movimento, dopo esserci
confrontati, coscienti dell'importanza dell'argomento ed esprimendo
anche opinioni contrastanti, abbiamo ritenuto più opportuno
inglobare tale pubblicità in una nuova legge che modifichi
l'attuale legge regionale, che regola il sistema previdenziale dei
Consiglieri. Volutamente ho specificato "sistema previdenziale"
perché di ciò si tratta in realtà. È stato detto più volte che
forse non è passato questo concetto, che non è stata data una
giusta informazione su questa cosa, ne approfitto adesso per
parlarne. Dal 2003 quello che impropriamente viene chiamato
"vitalizio" è stato trasformato in un sistema contributivo, come
tutti coloro che hanno un contratto di lavoro. Un sistema però che,
a nostro avviso, ha bisogno di un ripensamento, che giustamente lo
renda più adatto ai tempi attuali. Sarà un processo non facile,
perché sull'argomento vi sono più sensibilità, sensibilità che
tutte ugualmente sono lecite e degne di considerazione. Ci
auguriamo e ci impegniamo però - e chiedo anche a quest'aula e a
tutti i colleghi di impegnarsi veramente e volutamente - affinché
questi passaggi siano rapidi e qui chiediamo la collaborazione di
tutti i colleghi, in modo da poter dare una risposta attuale e
definitiva a questo argomento così sempre attenzionato. È un
argomento che ha già visto negli anni numerose proposte e ci
impegniamo a trovare una sintesi che soddisfi il senso di equità,
che risolva, una volta per tutte, un argomento spinoso, spesso mal
posto e che troppe volte viene usato e affrontato con un intento
punitivo dai tanti Robespierre moderni.
Presidente -
Ha chiesto la parola il collega Bertin, ne
ha facoltà.
Bertin (GM) -
Per confermare il voto favorevole a questo
provvedimento, come già espresso in commissione. È un provvedimento
che va nella direzione di dare maggiore trasparenza all'attività
dell'Amministrazione per rendere conoscibile e pubblico a tutti
quello che si fa nel Consiglio regionale, nel caso specifico i
vitalizi dei Consiglieri regionali, presenti, passati e futuri. È
un atto, secondo me, dovuto, che renderà più chiaro, con meno
manipolazioni, le informazioni che al momento escono in modo
incontrollato e che, a mio avviso, è bene invece che escano e siano
pubblicate sul sito della Regione in modo chiaro. A mio avviso, è
un provvedimento al quale non si può votare contro chiedendo di
rinviarlo per affrontare la questione in modo più ampio, siamo già
in ritardo, la trasparenza non può essere fermata adesso, almeno
questo si faccia subito, senza rinviare.
Presidente -
Ha chiesto la parola il collega Norbiato, ne
ha facoltà.
Norbiato (AC-SA-PNV) -
Sono basito in merito al risultato
della votazione del 9 corrente mese attraverso il quale i
Consiglieri di maggioranza nella I Commissione, Follien, Bianchi,
Fabbri e Cretier, che erano in rappresentanza dello schieramento di
maggioranza UV, UVP e PD, hanno bellamente respinto al mittente
l'ottima proposta di legge presentata dal collega Cognetta
riguardante disposizioni in materia di trasparenza degli assegni
vitalizi dei Consiglieri regionali, perché basito? Basito e
incredulo riguardo alle posizioni di totale chiusura da parte delle
forze di maggioranza rispetto ormai alla non rinviabile necessità
di rendere assolutamente trasparente ogni occasione di spesa del
denaro pubblico. Al riguardo molti colleghi hanno personalmente
dovuto subire le conseguenze, per alcuni si è arrivati addirittura
all'estromissione forzata dal Consiglio regionale, causata dalle
opacità di certe spese avvenute nel recente passato. Pertanto, non
me ne vogliano i colleghi succitati, ai quali non posso non
aggiungere anche il Presidente del Consiglio, che all'insegna del
famoso principio
tout changer pour ne rien changer
, si
trincerano dietro affermazioni quali: "anziché soffermarsi
sull'aspetto della trasparenza - che era l'oggetto del disegno di
legge - sarebbe più opportuno operare una seria e attenta
valutazione sul contesto generale dell'assegno vitalizio",
dichiarazioni del Presidente Rosset oggi in commissione. Il
Presidente Follien ha dichiarato: "abbiamo espresso voto contrario,
in quanto si ritiene che l'argomento del vitalizio non debba essere
soltanto considerato sotto il profilo della trasparenza e della
pubblicità dei dati, ma che sia necessaria una riflessione più
approfondita a 360 gradi sul tema, tenendo conto di quanto fatto
sul
dossier
dal 2003 ad oggi". Anche qui siamo nella sede di
menare il can per l'aia, con la classica scusa degli
approfondimenti, delle riflessioni, si nega la possibilità di
rendere pubblicamente conto del denaro pubblico speso, forse perché
talvolta proviamo della vergogna? Così facendo non ci accorgiamo
che i cittadini sono sempre più distanti dalla politica e i nostri
comportamenti di totale chiusura e di non trasparenza fanno sì che
la nostra credibilità faccia passi da gigante verso lo zero.
Per le ragioni su esposte, anticipo e confermo convintamente il
mio voto favorevole anche a nome del gruppo che rappresento, unito
al ringraziamento rivolto al collega Cognetta per l'ottima
iniziativa.
Presidente -
Ha chiesto la parola la collega Certan, ne
ha facoltà.
Certan (ALPE) -
Il nostro Capogruppo Chatrian ha già
anticipato il voto favorevole di ALPE e crediamo che questa
proposta di legge sia molto semplice, molto chiara e anche
abbastanza dovuta. Facciamo in quest'aula spesso discorsi di
trasparenza, di chiarezza, credo che questa sia proprio la più
semplice trasparenza possibile. È vero che è possibile e il
Governo, la maggioranza potrà già domani mattina presentare una
legge in cui specificare che il sistema contributivo rimarrà quello
a tutti gli effetti nel prosieguo per tutti i Consiglieri
regionali, ma nulla vieta in questo momento di votare questo atto
che, di fatto, chiede di pubblicare e quindi rendere trasparente
quanto viene percepito da chi si occupa di legiferare, ma anche di
investire i soldi pubblici. Credo che noi tutti presentiamo il
nostro modello unico: il 730, quindi non c'è nulla da
nascondere.
È vero che prima del 2003 c'era un sistema retributivo di
calcolo - come comunque c'era per tutti gli altri sistemi
pensionistici - e poi è stato cambiato. Penso che sia chiaro, lo
sappiamo noi e lo sanno tutti i valdostani che prima del 2005 i
Consiglieri prendevano un'indennità molto più alta, più o meno fino
al 2005 c'è stato un aumento. Mi pare di ricordare - avevamo fatto
un calcolo - che fino al 2005 l'indennità in Consiglio regionale è
sempre aumentata, dal 2005-2006 in poi è calata. Molte azioni sono
state fatte in questi anni, dove comunque era diminuita l'indennità
e, come ho detto prima, si sa che dal 2003 il sistema è passato da
quello retributivo a quello contributivo. Non vedo quindi il perché
non si possano pubblicare anche tutti gli atti e tutti i documenti
precedenti.
Mi lascia un po' perplessa quanto detto dal collega Fabbri. È
un'altra occasione persa per l'Union Valdôtaine Progressiste, che
sembrava lanciata verso grandi cambiamenti; di fatto, in questo
momento è uno dei movimenti più conservatori che c'è in questo
Consiglio, in quest'aula. Il fatto che il gruppo dell'Union
Valdôtaine forse non sia così d'accordo fa parte del percorso, lo
hanno detto, ma da parte dell'UVP, che ha sempre rivendicato grande
propensione al cambiamento e all'apertura questo è invece un segno
di chiusura. Ripeto: domani mattina il Governo regionale potrebbe
presentare un disegno di legge che vada nella massima trasparenza,
lo voteremmo naturalmente. Questo atto non comporta alcun problema
ad un eventuale disegno di legge migliorativo. Credo però che con
questa proposta di legge il collega Cognetta abbia di fatto
presentato, in modo molto pacato e tranquillo, il fatto che se gli
atti devono essere pubblici, gli atti devono essere pubblici e non
perché vanno a ledere chissà quale
privacy
; sono soldi
pubblici che noi percepiamo. È chiaro che sicuramente i redditi dei
Consiglieri precedenti al 2005 saranno diversi, ma si sa che era
così, non c'è nulla di strano, credo che lo sappiano tutti, anche
loro. Mi lascia veramente perplessa questa volontà di non andare
avanti. Questo era, credo, un primo passo verso un disegno di legge
sicuramente molto più performante, perché sappiamo che sicuramente
questa maggioranza farà faville da adesso a maggio. Poteva essere
un primo passo. Vedremo il disegno di legge che verrà
presentato.
Presidente -
Ha chiesto la parola il collega Contoz, ne
ha facoltà.
Contoz (UV) -
Io voglio comunicare che sono favorevole a
questa proposta di legge, perché la gente vuole sapere ed è giusto
saperlo, anche perché chi ha percepito o deve ancora percepire
quello che gli era dovuto era una cosa dovuta, quindi era giusto
percepirlo. Quando sono entrato in questo Consiglio regionale, mi
sono informato se c'erano ancora i vitalizi, perché io ero
contrario a questa cosa e mi hanno detto che i vitalizi dal 2003
sono stati aboliti con un sistema previdenziale. Sono molto
contento comunque che all'interno della maggioranza attuale si stia
lavorando ad una proposta di legge che chiarisca meglio questa
situazione. È per questo motivo - non mi dilungo oltre - che io mi
asterrò dalla votazione, in attesa di questa nuova legge che sono
convinto che verrà effettuata entro la fine della legislatura.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Prima di tutto per ringraziare il collega
Cognetta per aver presentato questa proposta di legge. Ho già avuto
modo in commissione di ringraziarlo, perché, senza parlarci,
stavamo lavorando sullo stesso testo, anche a seguito - come
giustamente ha ricordato il collega - dell'approvazione da parte
della Regione Piemonte di un testo di legge molto simile, che - ci
tengo a sottolineare - è relativo alla pubblicazione degli assegni
vitalizi dei Consiglieri regionali. Ci tengo a sottolineare che
nulla ha a che fare con la legge comunemente riferita al vitalizio
e che giustamente - io dico - il collega Fabbri ha detto che va
chiarito, perché dal 2003 in avanti il sistema è contributivo e
viene impropriamente chiamata ancora legge sui vitalizi.
Attenzione, la trasparenza nulla ha a che fare con il sistema che,
da quanto si apprende in quest'aula e si è già appreso in
commissione, c'è la volontà di rivedere. Ci mancherebbe che non c'è
la volontà e il contributo, almeno per quel che riguarda Mouv' di
impegnarci in quest'aula affinché il sistema previdenziale, come
l'ha chiamato penso anche giustamente il collega Fabbri... per
spiegare quello che deve essere un sistema previdenziale e non un
assegno vitalizio, com'è conosciuto fino ad oggi, ma nulla ha a che
fare con il discorso della trasparenza, che dovrebbe essere insita
nella possibilità che hanno i cittadini di verificare ciò che
ognuno di noi... in questo momento - lo ha ricordato la collega
Certan prima - noi pubblichiamo tutti i nostri 730, pubblichiamo le
quote societarie, dobbiamo addirittura pubblicare se cambiamo
automobile. Non vedo pertanto perché ci sia questo essere restii a
pubblicare dei dati e, a mio parere - e lo dico, perché l'ho detto
anche in commissione -, una trasparenza come questa permetterebbe
anche di mettere un po' di chiarezza nella lettura dei dati. In
commissione ho proposto: perché non pubblichiamo questi dati magari
con delle righe dove parliamo del versato da parte dell'eletto,
dove pubblichiamo il versato da parte della Regione, pubblichiamo
il lordo, pubblichiamo il netto, in modo che la gente lo capisca,
perché adesso si leggono cifre di milionate; sono milionate al
lordo, non al netto, ma fare chiarezza non significa che si debba
rimandare a chissà quando delle decisioni!
Torno a dire che sono due disegni di legge che possono avere
benissimo il loro iter. Quello della trasparenza, a mio parere, è e
deve essere un percorso che, a prescindere, deve essere sempre un
punto focale di chi fa politica, per cui non vedo questa difficoltà
ad approvare questo disegno di legge. Posso garantire e anticipare
che la maggioranza sta lavorando su un progetto di legge più
complessivo, ci sarà tutto il nostro apporto affinché si riveda il
sistema nella sua complessità. Attenzione però che, a forza di
parlare di riflessione complessiva, come si è sentito in
quest'aula, io non vorrei che l'operato di questo Consiglio fosse
solo riferito ad un pensatoio. Questo Consiglio non può essere solo
un pensatoio, un momento di riflessione. È un momento in cui si
devono mettere dei paletti fermi. Per quanto riguarda la
trasparenza, mi sembra strano che non ci sia unanimità nel
pubblicare dei dati che i cittadini hanno il dovere di poter
leggere e commentare come vogliono. Nello stesso tempo io penso che
sia anche dovere di quest'aula - e sono assolutamente in linea con
il collega Fabbri - di rivedere nel suo insieme quello che lui ha
chiamato sistema previdenziale, vale a dire il sistema contributivo
e non più vitalizio.
Presidente -
Ha chiesto la parola l'Assessore Bertschy,
ne ha facoltà.
Bertschy (UVP) -
Su questa cosa ormai è un po' di tempo
che a posizioni alterne si assumono posizioni, sapendo che poi in
certe situazioni si può votare tranquilli, perché poi il
provvedimento, se la maggioranza non è d'accordo, non passa e così
bene fa il collega Cognetta a portare avanti la sua idea, che è
un'idea convinta; meno altri gruppi, a seguirla convintamente,
nascosti dietro al voto che non passa dalla maggioranza, però tutto
fa gioco per il Movimento Cinque Stelle. Visto che l'UVP vuole fare
la sua politica ed è abituata a confrontarsi in maggioranza, in
tutte le maggioranze, in questo momento la maggioranza non ha una
proposta organica, la stiamo cercando. Se non ci sarà, l'UVP farà
la sua proposta, di modo che anche l'UVP vedrà chi si nasconderà
dietro un voto piuttosto che no, perché poi un impegno l'abbiamo
preso con il nostro movimento. La nostra proposta andrà al di là
della trasparenza e vedremo poi se tutti saremo convinti - sto
parlando di UVP se mi permettete - anche su questa proposta. Vi
posso rassicurare che sulla trasparenza in maggioranza c'è stato
ampio dibattito e c'è la massima disponibilità di garantirla, però
con qualche cosa che sia definitivo e sostenibile e che magari
parli anche del cumulo di chi ha più cariche da portare rispetto
alla trasparenza. A breve l'UVP quindi completerà il suo
ragionamento in maggioranza; se ci sarà una proposta organica,
bene, altrimenti è chiaro che su temi come questi, che non fanno
parte di programmi condivisi, ognuno prenderà la sua posizione.
Attenzione però, perché poi, quando ci sarà da votare proposte un
po' più concrete, non vorremmo vedere persone basite, perché
basirsi quando si sa di non arrivare a 18 è molto più semplice,
collega Norbiato; vedremo quando la proposta sarà completa, chi si
basirà di più e chi si basirà di meno. State tranquilli che l'UVP
la proposta la porta e la porta in tempi brevi.
Presidente -
Ha chiesto la parola il collega Marquis, ne
ha facoltà.
Marquis (AC-SA-PNV) -
Ho ascoltato con piacere
l'intervento del collega Bertschy, che ci ha fatto presente che su
questa iniziativa non c'è una visione organica all'interno della
maggioranza, ci sono delle visioni diverse sull'approccio alla
trasparenza. Credo che questa sia un'iniziativa che non possa che
essere condivisa a livello trasversale, a prescindere dal ruolo che
si occupa, se maggioranza o minoranza, perché è un tema che deve
accomunare un po' tutte le forze politiche, un po' tutti i
Consiglieri che condividono questa esperienza. È una proposta
semplice, che non ha nulla di che progettuale; è una proposta che
prevede solo la pubblicazione di quanto è percepito, di quanto è
stato percepito a livello di assegni vitalizi da parte di chi ha
esercitato questo incarico e che lo esercita ancora. Sono delle
provvidenze, dei riconoscimenti legittimi, attribuiti in funzione
di legge e pertanto non credo che ci si debba vergognare di
pubblicare le relative spettanze. Credo che il cambiamento lo si
affronti anche attraverso questi piccoli passi e ritengo anche che
sia inutile resistere a queste piccole iniziative che portano un
po' di chiarezza, soddisfano anche il piacere della comunità, di
una piccola comunità come la nostra di conoscere anche i
trattamenti di chi hanno delegato per svolgere delle funzioni
pubbliche.
Pertanto, alla luce di quanto detto, come gruppo, condividiamo
l'iniziativa e auspichiamo che ci possa essere in questo momento,
senza demandare a momenti futuri, un ripensamento all'interno
dall'aula delle varie forze politiche su questo progetto di legge:
un progetto di legge che farebbe comunque fare un piccolo passo
avanti in attesa di una trattazione più complessa della questione
del sistema previdenziale, ma mi sembra un po' l'approccio per fare
una metafora come di quello che non vuole fare le pulizie in casa,
perché il prossimo anno pensa poi di venderla. Credo che qui non ci
sia niente di complesso, basta dire "sì" o "no" e il progetto di
legge viene approvato. Collega Fabbri, quindi nascondersi dietro
questi ragionamenti mi sembra che sia un po' negare l'evidenza e
dire che demandiamo poi a progetti futuri e alla prossima
legislatura un'attenzione alla definizione di questo tema.
Io mi rivolgo alla sensibilità del Presidente del Consiglio,
perché questo è un tema che coinvolge tutta l'aula, per riuscire a
sensibilizzare ancora le forze politiche per andare nella giusta
direzione. Presidente, sappiamo anche da quello che leggiamo sui
giornali che il suo incarico è a termine; pensavamo quindi che
potesse essere questo anche un obiettivo da portare a conclusione
prima di lasciare il passo a chi le subentrerà. Se oggi non
riusciremo ad ottenere l'approvazione da parte del Consiglio di
questo progetto di legge, non ci resterà che sperare in una
maggiore sensibilità e trasparenza da chi sarà chiamato a
subentrarla.
Presidente -
Ha chiesto la parola il collega Guichardaz,
ne ha facoltà.
Guichardaz (PD-SIN.VDA) -
Io sono entrato in Consiglio
regionale in questa legislatura nel 2013. Il nostro regime
previdenziale allora era ed è attualmente un regime previdenziale
totalmente uguale a quello dei dipendenti pubblici. Noi maturiamo
la nostra pensione con le stesse percentuali di versamento proprie
di qualunque dipendente che opera nella pubblica Amministrazione,
anzi noi abbiamo addirittura un regime di TFR, che - probabilmente
in un momento anche di furore ideologico - è stato modificato,
tanto che i Consiglieri si versano praticamente tutto il
corrispondente per il regime del TFR, quando invece per i
dipendenti una parte considerevole è versata dal datore di lavoro e
una parte è versata dal lavoratore. Questa premessa è solo per dire
che io, Jean-Pierre Guichardaz, Consigliere di prima nomina, non ho
alcun motivo di non venire incontro a delle richieste di
trasparenza e non ho alcun motivo di ostacolare la conoscenza da
parte dei cittadini di ciò che avviene nel nostro caso. Non vorrei
quindi che si pensasse che noi di prima nomina, o comunque le
persone che sono entrate in quest'ultima legislatura abbiano un
qualche interesse a nascondere il proprio regime previdenziale.
Io peraltro voglio far notare che fino al 2012 il regime
previdenziale era anche diverso, tant'è vero che i colleghi della
precedente legislatura versavano di più in termini di percentuale,
ma contestualmente il Consiglio raddoppiava quel versato, portando
praticamente ad un raddoppio dei contributi che oggi noi versiamo a
carico del Consiglio regionale, trasformando i pacchettini
previdenziali dei Consiglieri dal 2012 in poi in pacchetti
previdenziali che - com'è già stato pubblicato su vari giornali -
comunque si attestavano su cifre che non sono quelle attuali. Lo
dico perché noi oggi parliamo di vitalizi, quindi parliamo di una
situazione relativa a fatti avvenuti nel passato, di gente che, in
base alle leggi all'epoca vigenti, ha maturato il cosiddetto
"vitalizio", ha maturato il regime pensionistico, che all'epoca si
chiamava vitalizio e che in alcuni casi era alternativo al
versamento, per esempio, dei contributi nell'attività lavorativa
ordinaria, che poteva essere un'attività pubblica così come
un'attività privata.
Oggi noi parliamo, da quello che ho capito leggendo il testo del
collega Cognetta, proprio di pubblicare quindi semplicemente dei
dati bruti relativi ad un regime pregresso, passato che io
personalmente, quando faccio dei ragionamenti su quel regime, posso
da cittadino, o comunque da neoeletto, in qualche modo contestare,
ma che - come sempre capita con i diritti acquisiti - è un diritto
che è sopravvenuto e che sopravviene fintanto che non lo si cambia,
non lo si modifica con provvedimenti legislativi che non possano
essere impugnati. È un po' come il regime dei miei genitori, che è
un regime retributivo; io andrò in pensione con il regime
contributivo, o ancora prima in regime, per esempio, dei 18 anni,
sei mesi e un giorno, io posso contestarlo, ma di fatto è un
diritto acquisito, e questo avviene. Lo dico perché oggi noi
assistiamo ad una proposta di legge che dà in pasto all'opinione
pubblica una serie di dati, che peraltro, collega Cognetta, lei lo
sa benissimo, sono i segreti di Pulcinella perché li ha già
pubblicati
La Stampa
,
Aosta News
e
Aosta Sera
.
Si trovano ovunque, sono dati che sono dettagliati, Consigliere per
Consigliere, e non noi, perché noi arriviamo da un altro regime.
Sono dati scomposti, sui quali poi si possono fare tutti i
ragionamenti possibili e immaginabili. La gente su quei dati può
dire: "ma guarda questo, si è preso 500 mila, questo ne ha presi
400, l'altro ne ha presi 600 e sono stati riscattati" e via
dicendo, e se questo discorso non è ricondotto in un ragionamento
organico, si dà la sensazione che ci siano delle situazioni che
sono subentrate ultimamente, delle situazioni magari di privilegio,
ma che facevano riferimento a leggi di quel periodo.
Noi non siamo contrari alla pubblicazione, collega Cognetta,
glielo dico proprio, però una pubblicazione buttata così, in
termini di legislatura, messa con un obiettivo che è anche, se
vogliamo, di tipo elettoralistico, a mio parere, ha poco senso.
Dall'altra parte, però io invito i colleghi, per esempio, tutti i
colleghi che oggi invocano la trasparenza... abbiamo alcuni
colleghi che oggi voteranno a favore: penso al collega Fosson, per
esempio, che credo percepisca diverse pensioni, o che comunque è
all'interno di un regime pensionistico di un certo tipo, fa questo
lavoro da diversi anni... lo invito ad essere conseguente, per
esempio, con il voto che darà. Allora, perché non pubblicare, per
esempio, la sua situazione patrimoniale interamente, dire quante
pensioni percepisce, con quali contributi. Io credo che non ci
voglia una legge per dire, per esempio, che i colleghi della
precedente legislatura, che hanno maturato un pacchetto
previdenziale con un raddoppio rispetto al nostro di contributi,
perché versavano - mi sembra di ricordare - il 24 percento di
contributi, a fronte di un 42 percento di contributi versati dal
Consiglio regionale, per un maturato, per la legislatura
precedente, che superava i 300 mila euro, collega Cognetta... le
persone che oggi sono qui e che invocano la trasparenza, ma sapendo
perfettamente che poi tanto sono parate dal voto minoritario, hanno
benissimo la possibilità di fare un'autodichiarazione - e forse
questo sarebbe il primo passo verso la trasparenza - in cui dire:
"io percepisco la mia pensione da medico ospedaliero, percepisco
quella da Senatore, percepisco lo stipendio dal Consigliere
regionale...", eccetera e si comincia a mettere in trasparenza
questo, così come i colleghi dell'altra legislatura possono
benissimo fare un'azione di trasparenza che sia credibile.
Dopodiché, fatta quest'azione, noi ci impegniamo - e l'abbiamo
detto - a fare un disegno organico che sia pubblicabile, io spero
prima della fine della legislatura, che ricomprenda tutto, ma che
ricomprenda anche queste situazioni di maturato economico, perché
io non mi vergogno di dire e di mettere sul sito quanto noi di
ultima legislatura stiamo maturando, per esempio, di previdenza: è
tutto pubblico, versiamo tal quale i dipendenti pubblici; cosa
diversa avveniva, per esempio, nel passato.
Cominciamo a dare un segno di trasparenza, cominciamo a mettere
le mani avanti, dopodiché possiamo parlare della trasparenza vera e
mettiamo però non in pasto solo i vecchi vitalizi, magari le vedove
che prendevano le reversibilità. Va bene, anche quello può essere
un motivo di trasparenza, di onestà e possono essere pubblicati
anche quei dati, ma facciamo un ragionamento onnicomprensivo.
Presidente -
Ha chiesto la parola il collega Fosson, ne
ha facoltà.
Fosson (AC-SA-PNV) -
Per fatto personale, per
un'inesattezza, probabilmente l'Assessore Guichardaz si sbaglia, o
si riferisce ad altri Senatori. Per quello che mi riguarda, io
percepisco una pensione come medico ospedaliero dopo aver pagato i
contributi figurativi sempre e di mia mano. Non percepisco
assolutamente nessuna pensione dal Senato della Repubblica, in
quanto c'è un'incompatibilità, nel senso che se uno ha un altro
incarico, non percepisce pensione. Ultima cosa: non ho nessun
problema a dichiarare le mie rendite, che vengono comunque
pubblicate tutti gli anni negli atti che il Consiglio ci
chiede.
Presidente -
Ha chiesto la parola il collega Padovani, ne
ha facoltà. Colleghi, per cortesia, silenzio.
Padovani (GM) -
Questo momento politico è particolare. Le
persone fuori ci chiedono maggiore trasparenza e maggiori
informazioni, soprattutto per coloro che riguarda i cosiddetti
"costi della politica". Io penso che questa proposta del collega
Cognetta vada in questo senso e francamente non capisco tutti i
colleghi che sono intervenuti dicendo: "sì, condividiamo, siamo
anche noi per la trasparenza, però non è questa la proposta, ne
faremo un'altra, magari passerà la prossima legislatura se ci
saremo, chi ci sarà, vedremo".
Prima il collega Bertschy diceva che in maggioranza non c'è una
visione unanime su questa proposta e sulle proposte che riguardano
la trasparenza dei vitalizi. Io speravo e pensavo tra me che i
colleghi con i quali nel 2013 mi sono candidato, parlando anche di
trasparenza, fossero tra quelli che si sarebbero distinti...
(interruzione di un Consigliere, fuori microfono)
... io l'ho ascoltata in silenzio, se può farlo anche lei...
grazie. Pensavo che fossero tra quelli che si sarebbero distinti
nel voto rispetto al voto della maggioranza, invece ho scoperto che
la visione differente ce l'ha il collega Contoz... un po' timido,
collega Contoz, però è un segnale, io lo reputo importante. Pensavo
lo dessero altri, invece devo darle atto che almeno un segnale
minimo lei lo dà di indipendenza e di pensiero suo. Io quindi
annuncio fin da subito il mio voto favorevole, perché davvero il
momento ci impone maggiore trasparenza. Penso che nel pubblicare
questi dati non ci sia nulla di male e quindi davvero non capisco
questo essere restii della maggior parte della maggioranza a voler
approvare questo provvedimento.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Ho ascoltato con attenzione gli
interventi dei vari colleghi, chi è favorevole, chi è contrario,
chi si astiene. Vorrei fare però un ragionamento di tipo generale
per farvi capire il perché si è arrivati a questa proposta, perché
altrimenti sembra sempre che uno voglia fare le cose per motivi
esclusivamente strumentali o elettoralistici, allora ci può anche
stare ad un certo punto della legislatura, però ci può anche stare
magari qualche altro ragionamento. Da dove parte questo
ragionamento ve lo spiego in poche parole. Nella finanziaria del
2016 è stata approvata dalla maggioranza di questo Consiglio una
norma che prevedeva il ritiro dei contributi versati dagli ex
Consiglieri con una defezione, con una tassa dell'11 percento, in
un periodo di tempo che andava dal 1° gennaio 2017 a fine marzo
2017, quindi in tre mesi sostanzialmente dovevano decidere se
continuare ad avere l'assegno o se ritirare tutto. Io ero molto
contrario a questa norma, lo sapete. Ho presentato anche un
emendamento apposta all'Assessore Perron di allora, modificando il
termine in un giorno. Voleva dire che sostanzialmente non era
possibile farlo, però non passò. C'è stato da parte degli ex
Consiglieri il ritiro di tutta una serie di "posizioni" per una
somma - vado a memoria - di un po' più di 23 milioni, ma sto
andando a memoria... 22 milioni, mi corregge il Presidente,
comunque, 22 o 23 sono ben più di 20. Al che mi sono detto tra me e
me: tutto giusto, tutto legittimo, tutto corretto, però perlomeno
farlo sapere! Sono quindi dati ulteriori rispetto a quelli già
usciti, collega Guichardaz. E io non sono un fautore del regime del
terrore e della rivoluzione francese. Non è che quello mi andava
bene, assolutamente, perché se volessimo entrare in un discorso
puramente personale, sono più garantisca di tutti quanti qui
dentro, perché ritengo che anche una persona - e sto parlando a
livello personale - che magari ha avuto dei problemi è comunque una
persona corretta e integerrima a prescindere, perché di problemi li
possiamo avere tutti qua.
Detto questo, qui stiamo parlando esclusivamente della
pubblicazione. Io ho già presentato una proposta di legge per fare
una modifica - e l'ha annunciato in questo Consiglio il Presidente
- della gestione dei vitalizi, che so benissimo non essere
vitalizi, ma so anche che l'ufficio si chiama "Ufficio dell'assegno
vitalizio", il nome è quello. Avevo anche chiesto informazioni
rispetto al cambio del nome e non si può cambiare per questioni
tecniche e questo non dipende da me. Avrei già cambiato il nome in
"Ufficio del sistema pensionistico previdenziale dei Consiglieri".
Allora uno dice: non è vitalizio, parliamo di sistema pensionistico
previdenziale. Non voglio entrare in quel discorso, però una cosa
fatemela dire su questo sistema attuale. Questo sistema attuale
permette a chi ha già un lavoro e si paga i contributi figurativi
del lavoro che ha di aggiungere la pensione con i contributi dello
stipendio del Consigliere, quindi alla fine, se uno vuole, si
sommano due pensioni. Mi spiego meglio. Se io sono dipendente della
Regione e mi pago i contributi figurativi per questi cinque anni e
me li pago di
mia sponte
, comunque avrò poi un'altra
pensione ai 65 anni da parte del Consiglio per i 5 anni che faccio,
o per i 10, o per i 15 che faccio qui dentro. È questa la
situazione attuale. È chiaro? Ed è per questo che io e il mio
collega ci abbiamo rinunciato. È chiaro anche questo? Siamo quindi
in una posizione leggermente migliore, se permettete, posso dirlo,
ho solo detto: leggermente, per carità, di un qualunque dipendente
pubblico o privato che sia.
Non voglio parlare della proposta, perché, quando arriverà in
aula, vi spiegherò perché l'ho fatta e quali sono i principi che
arrivano a discutere di quella proposta. Restiamo sulla
pubblicazione. Sulla pubblicazione lei stesso, collega Guichardaz,
ma anche altri hanno fatto presente che l'informazione
incontrollata è un'informazione che non funziona. È vero che
parliamo del passato, ma parliamo di soldi pubblici e poi il
passato si riferisce in questo caso al periodo che va da gennaio a
marzo di quest'anno. Alla faccia del passato! Pertanto, rinnovo
l'invito: così come facciamo per i Consiglieri attuali in carica,
che gli chiediamo praticamente di tutto, per piacere, vogliamo fare
un piccolo sforzo e uniformarci alle altre Regioni? Perché non
stiamo dicendo una cosa che gli altri non fanno, ci sono altre
cinque Regioni che lo fanno. Non so come dire, non è che siamo i
primi che arriviamo e finalmente facciamo una cosa meravigliosa, ci
adeguiamo alle altre Regioni. Qui non c'entrano - permettetemi se
ve lo dico - le posizioni dei singoli: questa non è una questione
relativa alle posizioni dei singoli, questa è una questione che
dovrebbe essere relativa a tutti quanti noi. Dovremmo fare, come
Consiglio regionale, un piccolo sforzo, superare le posizioni
politiche di steccato e fare un ragionamento più lineare, senza
attaccarci l'uno con l'altro rispetto a certe posizioni
personali... non ha senso. È chiaro che poi la gente fuori si
chiede come mai certe cose le dice soltanto Cognetta. Perché magari
ad un certo punto si stanca e arriva alla conclusione che la
soluzione è quella di fare un articolo di legge e dire:
"pubblicate", tutto qui. Non è una questione per avere voti, non so
se è chiaro. Mi ha stancato questa storia! Perché ogni volta o si
fa questa operazione, oppure quella sul personale: io ti svilisco
sul personale in maniera tale che, quando sul personale ti dico che
hai certi problemi, allora quello che dici automaticamente non vale
nulla. Non funziona, Signori, questa storia, non funziona più! Le
cose dette in quest'aula sono cose personali che vanno al di là
della posizione personale di ciascuno. Lo volete capire o no? Mi
sembra anche normale ad un certo punto arrivarci, o vogliamo solo
parlare come al bar? Se, per favore, ci mettiamo a discutere su una
parte tecnica: troppi dati, pochi dati, dati incomprensibili, dati
che non vanno bene,
okay
, possiamo fare tutti gli
emendamenti che vogliamo, siamo ancora in discussione generale, ci
possiamo fermare e modificare tutto quello che vogliamo. Poi
abbiamo posizioni del tipo: "faremo una legge"; allora, se dite che
farete una legge, bisogna aggiungere in fondo che prima della fine
di questa legislatura va portata in aula. Ricordo a tutti che
l'ultimo Consiglio, se non sbaglio, è a marzo, quindi sarei molto
contento se arrivasse per marzo.
Aggiungo ancora una cosa. Tutte le proposte di legge hanno tutte
lo stesso livello e la stessa importanza. In passato sono state
portate molte proposte di legge che non ho votato perché
all'interno nascondevano delle cose che non mi andavano bene. Io
quindi non vi dico a priori che voterò la vostra proposta di legge,
perché se contiene delle cose che non mi vanno bene, non ve la
voterò, anche se in qualche passaggio può andare bene, perché se
quando portate una legge, certe cose vanno bene e certe cose non
vanno, io poi decido se mi sta più bene quello che mi va bene o
quello che non mi va bene, perché a volte si fanno delle leggi dove
in alcuni punti possono essere positive, ma in altri molto negative
e quindi non le voto lo stesso. Se vogliamo fare un ragionamento
serio e completo,
okay
, sennò ve la voterete, com'è successo
per tante altre leggi, una su tutte la legge elettorale. La legge
elettorale non mi andava bene e non ve l'ho votata per fare un
esempio, ma perché, secondo me, non risolve il problema, poi
potreste dire che è la legge migliore della Terra, ma a me non è
piaciuta.
Per concludere vi pregherei di restare sull'argomento e se
vogliamo aprire una discussione seria, la facciamo, altrimenti non
la votiamo. Mi fa piacere che il collega Contoz ha sollevato una
questione all'interno del suo gruppo. Sa benissimo che all'interno
di tutti i gruppi ci sono posizioni diverse su questa legge e
l'obiettivo era quello di arrivare ad una trasparenza e a dare una
risposta ai cittadini che, come fermano me per strada, fermano voi
e dicono: "ma questi soldi chi se li è presi? Ma sono così tanti?
Ma sono pochi? Ma perché pigliano così tanto?", e così via. Glielo
spieghiamo e...
(brusìo in aula)
Presidente -
Colleghi, per favore! Prego.
Cognetta (M5S) -
... così com'è successo per i nostri
stipendi, o per altre nostre posizioni che, una volta pubblicate,
lo sanno pure i muri ormai e quindi basta vedere sul Consiglio,
succederebbe lo stesso per questa cosa e finiremmo qui tutte le
discussioni, Dovrebbero pensarci anche gli ex Consiglieri, che
magari non sono d'accordo, poi magari ce ne sono anche di quelli
d'accordo, perché non è che tutti gli ex Consiglieri non sono
d'accordo alla pubblicazione.
Presidente -
Ha chiesto la parola il collega Cretier, ne
ha facoltà.
Cretier (PD-SIN.VDA) -
Vorrei ribadire gli argomenti che
ho già trattato stamattina, con una televisione che mi ha
incrociato per strada, che probabilmente mi voleva mettere in
difficoltà, ma vorrei chiarirlo brevemente, loro fanno il loro
lavoro, ma io svolgo un'altra attività, li ringrazio comunque per
la visibilità. Noi - come ho già detto stamattina e come ho già
detto in commissione - non siamo assolutamente contrari a priori a
questo chiarimento di questa proposta di legge. Sicuramente il
collega Cognetta ha posto una questione di rilevanza anche
nazionale visto che se ne discute anche a Roma e la cosa non è
ancora chiusa. Sinceramente però, come già annunciato, c'è questa
proposta di legge, poi ce n'è una successiva, quindi ci sembra non
organica e pertanto abbiamo preso un impegno di lavorare su questo,
di produrre qualcosa di veramente definitivo.
Vorrei ricordare al collega Padovani che abbiamo fatto campagna
elettorale insieme nel 2013, poi, per visioni diverse, abbiamo
scelto altre strade, però ricordo le firme che abbiamo messo sugli
impegni al momento di accettare la candidatura. Questo, collega
Padovani, è già da un po' che mi scaldava un po' l'animo e quindi
mi sembrava giusto sottolinearlo nei dovuti modi. È già stato detto
che alcune notizie sono già state pubblicate su diversi
social
, su diverse testate, siamo andati in televisione,
siamo stati ridicolizzati di fronte all'opinione pubblica nazionale
e questo non aiuta sicuramente il lavoro del politico, anche se
penso che bisognerebbe arrivare alla conclusione di questa
iniziativa, ma in modo organico. Noi non abbiamo vitalizi, l'avete
già detto e credo sia necessario procedere ma in modo organico, lo
ribadisco per la terza volta. Dal 2013 è cambiato molto, in questo
momento siamo tutti alla gogna mediatica; siamo quindi disponibili
con degli impegni presi, però vorremmo la condivisione di queste
cose.
Collega Marquis, avete avuto sei mesi di tempo, quindi questa
proposta di legge poteva essere fatta o presentata precedentemente;
è chiaro che era necessaria, ma sicuramente poteva essere
presentata nel semestre precedente, si poteva farla come adesso.
Visto che lei lavora onestamente per le proprie iniziative, poteva
farlo sicuramente anche prima, anche se non era in maggioranza.
Dichiaro quindi il voto contrario del gruppo, ma comunque prendo un
impegno di gruppo e personale per una norma più condivisa
all'interno del Consiglio regionale.
Presidente -
Ha chiesto la parola il collega Marquis per
il secondo intervento, ne ha facoltà.
Marquis (AC-SA-PNV) -
Solo una piccola risposta perché
sono stato chiamato in ballo dal collega Cretier, che ha chiesto
come mai non abbiamo presentato noi questa iniziativa legislativa.
Credo che noi non abbiamo tra le nostre aspettative quella di
poterci occupare di tutto. Abbiamo lavorato sicuramente in questi
sette mesi, ma abbiamo accolto la presentazione di questa proposta
che è stata fatta da un collega dell'opposizione, che è stata
portata avanti nelle commissioni e credo che non ci sottraiamo al
confronto, così come, se lei predisponesse un'iniziativa, noi ci
stiamo in commissione a confrontarci, a discutere, a valutarla e
poi arrivare al voto.
Mi pare poco comprensibile invece il comportamento del PD. Io
ricordo il collega Guichardaz quando agitava le folle nel corso di
questa legislatura, agitava i fogli in tutti gli interventi su
tutti i temi che si ispiravano alla pulizia morale, alla
trasparenza, alla condivisione, alla partecipazione. Mi stupisce
che oggi si sia addormentato sui banchi della Giunta e assuma dei
comportamenti poco coerenti con quelli che ha tenuto finora e
quindi credo sia una perdita per la democrazia, per la discussione
all'interno dell'aula questo suo passaggio al governo, a un nuovo
ruolo di responsabilità, perché abbiamo perso il contributo di una
persona che è sempre stata molto attiva e sensibile a questi temi e
ci auspichiamo che presto possa tornare ad esserlo.
Presidente -
Ha chiesto la parola il collega Padovani per
il secondo intervento, ne ha facoltà.
Padovani (GM) -
Non volevo fare il secondo intervento, ma
il rumore delle unghie sui vetri mi ha risvegliato: il rumore delle
unghie sui vetri è ovviamente quello dei colleghi del PD, che ci
hanno fatto dieci minuti, un quarto d'ora in due di intervento nel
quale ci hanno spiegato quanto è buona la proposta del collega
Cognetta, quanto sono d'accordo sulla trasparenza, sulla
pubblicazione dei dati e poi hanno dichiarato di votare contro.
Francamente credo che questo sia incomprensibile a me, come a
quelli che ci ascoltano e a tutti i colleghi presumo.
Collega Cretier, mi permetta poi di dire che lo hanno scritto i
giornali chi ha disatteso gli impegni che abbiamo firmato in
campagna elettorale: gli impegni politici e gli impegni anche di
altro tipo. Credo quindi che per i colleghi del PD sarebbe meglio
non tornare su queste vicende, perché le valdostane e i valdostani
sanno, per averlo letto sui giornali, chi ha disatteso questi
impegni, quindi francamente non capisco l'intervento del
collega.
Presidente -
Ha chiesto la parola la collega Morelli, ne
ha facoltà.
Morelli (ALPE) -
Adesso qualcuno ci accuserà sicuramente
di voler dividere il Consiglio in buoni e in cattivi. Ritengo che
l'illustrazione del collega Cognetta sia stata assolutamente
moderata e che egli abbia misurato le parole, quindi non penso che
l'intento di questa proposta di legge fosse quello, l'intento è
molto chiaro: i fondi pubblici devono essere gestiti in maniera
trasparente, la questione costituisce un impegno nei confronti dei
cittadini. La
ratio
credo sia questa: parliamo di fondi che
sono stati impegnati in modo assolutamente lecito, non sono soldi
che sono stati rubati o percepiti in modo illecito, c'erano altre
leggi che corrispondevano ad altri tempi, ad altre situazioni
economico-finanziarie della nostra Regione. Si è sviluppato un
dibattito in quest'aula, sollecitato dall'opinione pubblica, ma
anche - io credo - dalla nostra coscienza, che ha portato a delle
modifiche nel tempo. Quello che si chiede oggi è semplicemente di
rendere pubblici dei dati che attengono a persone che hanno
ricoperto cariche pubbliche, esattamente come avviene per noi che
le ricopriamo in questo momento.
Qualcuno parlava di "dare in pasto". Certo, se i dati escono sui
social
, sui siti, quello è dare in pasto. Quello che faremmo
noi in questo caso sarebbe semplicemente rendere pubblica e
trasparente una situazione che - ripeto - si fonda su basi lecite.
Credo sia questo l'unico modo per non essere ridicolizzati:
assumersi la responsabilità delle decisioni che sono state prese
nel tempo, che poi, a seguito di un dibattito, hanno portato a fare
delle modifiche, e io penso che porteranno ancora a fare delle
modifiche, perché è giusto, perché l'azione e le decisioni vanno
contestualizzate al momento in cui le decisioni vengono prese.
Francamente quindi io sono un po' stupita dall'atteggiamento di
chiusura di certe forze politiche, indipendentemente dal fatto che
siano di maggioranza o di opposizione. Facciamoci una riflessione
tranquilla e serena.
Presidente -
Ha chiesto la parola il Consigliere Lanièce,
ne ha facoltà.
Lanièce (EPAV) -
Non è mai facile parlare di alcuni temi
come quello oggi in argomento, anche perché è storia: ogni volta
che in questo Consiglio si è votato un provvedimento che andasse in
qualche modo a ridurre o a dare trasparenza ai costi della
politica, immancabilmente c'era sempre qualcuno che diceva che non
bastava ciò che si faceva. Eppure di proposte ne sono state fatte!
Basti pensare che la nostra Regione è stata una delle prime a
riformare la questione dei vitalizi, introducendo, tra le prime in
Italia, il passaggio al sistema contributivo - tanto declamato da
tutti oggi, ma noi lo abbiamo già introdotto diversi anni fa -;
nonostante ciò, si continua a parlare come se ciò non fosse mai
stato fatto. Anche in questa legislatura, come maggioranza, abbiamo
approvato con la legge n. 19/2015, portata avanti dal Presidente
Rosset, una forte riduzione per il periodo 2016-2027 degli assegni
del sistema previdenziale, cosa che la Regione Emilia-Romagna ha
fatto solo quest'anno, nel maggio 2017, tanto per citare una
Regione che comunque "si è data da fare", come ha detto il collega
Cognetta. Così come nella passata legislatura, con la legge n.
35/2012, proposta dall'allora Presidente del Consiglio, Emily Rini,
avevamo proposto una serie di modifiche che avevano portato ad un
risparmio superiore al milione di euro nell'ambito dei costi della
politica e del sistema previdenziale. Mi sembra quindi che in
questo Consiglio ci sia sempre stata la disponibilità a discutere,
a dibattere e a poi votare provvedimenti riguardanti i costi della
politica e i cosiddetti vitalizi.
Negli interventi dei colleghi di minoranza abbiamo sentito un
po' di ironia in merito all'intervento del collega Fabbri, dato che
si è affermato che questa è una maggioranza che riflette e non fa
nulla. Mi sembra di aver dimostrato che invece la maggioranza -
anche se ci sono state diverse maggioranze in questi anni -, di
fronte ad un tema così delicato, ha ascoltato le voci provenienti
dalla minoranza e quelle provenienti dalla maggioranza e ha poi
presentato delle proposte che hanno portato effettivamente a delle
riduzioni e a delle modifiche molto importanti, stranamente poco
considerate dai
mass media
, ma si vede che fare le scelte
giuste non è mai importante...non fa notizia...
Premesso che non intendo mettere in discussione la buona fede
del collega Cognetta, che tra l'altro non ha mai fatto parte di
maggioranze, ma agli altri colleghi mi permetto di dire, anche con
un po' di ironia visto che hanno detto che il collega Fabbri ha
fatto una riflessione che magari non porterà a nulla: se veramente
ci tenevate a questa trasparenza, a queste iniziative, avete avuto
sette mesi di tempo per presentare una proposta e per approvarla.
Voglio solo sottolineare che tutti e voi 18 eravate determinanti,
ognuno quindi poteva condizionare il proprio voto a questa
maggioranza dicendo: "io sostengo questa maggioranza a condizione
che sui costi della politica si faccia qualcosa", ma non abbiamo
visto nulla. Avete governato per sette mesi e non avete fatto nulla
in merito; da qui ad aprile sicuramente noi dell'EPAV siamo
disponibili a lavorare con le altre forze di maggioranza per
predisporre un provvedimento che, com'è stato detto all'interno
della I Commissione, analizzi l'argomento del sistema previdenziale
nel suo complesso e preveda, all'interno di questa proposta, la
pubblicazione dei dati dei vitalizi, com'è stato approvato in
alcune Regioni italiane. La nostra volontà di lavorare e di
presentare una proposta al cui interno ci sia la pubblicazione di
questi dati c'è. Su questa proposta, per correttezza, cercheremo di
coinvolgere anche le forze di minoranza, come abbiamo fatto allora
nel 2012 con la proposta presentata dall'allora Presidente del
Consiglio Rini.
Per questi motivi, noi oggi non voteremo questo provvedimento,
ma ci impegneremo a lavorare concretamente in questi mesi, che
mancano alla fine della legislatura, per predisporre - come ha
sempre fatto questo Consiglio - delle proposte che vadano nella
direzione di diminuire i costi della politica.
Presidente -
Ha chiesto la parola il collega Perron, ne
ha facoltà.
Perron (UV) -
Se c'è un gruppo che in questa legislatura
su questa materia non ha mai nascosto la propria opinione, credo
sia il gruppo dell'Union Valdôtaine, nel senso che anche quando si
è trattato di discutere di proposte che nel corso di questa
legislatura andavano nella direzione di ridurre le indennità, il
nostro gruppo ha sempre espresso in maniera molto chiara le sue
posizioni, peraltro, lo ha sempre fatto in accordo all'epoca con il
gruppo di Stella Alpina. È un po' singolare oggi che i richiami al
cambiamento di opinione giungano dal collega Marquis, non era
riferito a noi, era riferito al PD, quando, nel corso - adesso non
è in aula - di questa legislatura con noi ha sempre sostenuto tutte
le posizioni che erano in antitesi rispetto a quelle sostenute ora,
quindi noi non abbiamo mai nascosto le nostre posizioni. La mia è
semplicemente una dichiarazione di voto che non fa che ribadire
quello che è stato il comportamento dei nostri Consiglieri
all'interno della I Commissione. Il nostro gruppo oggi, collega
Cognetta, colleghi, non voterà questa proposta, il nostro sarà un
voto contrario perché non la condividiamo.
È stata annunciata in aula la necessità, la volontà di tornare
su questa materia. Se verrà avanzata una proposta che discute in
modo organico di questo argomento, tenendo conto di ciò che succede
nelle altre Regioni, tenendo conto dell'evoluzione anche a livello
normativo, c'è una proposta
in itinere
in Parlamento (lo
sentivo ieri) e c'è l'impegno a portarla in approvazione a
gennaio... se si vorrà, nel corso di un ragionamento in un
dibattito, tenere conto anche dell'evoluzione a livello italiano su
questa normativa, noi non ci sottrarremo al confronto. Il nostro
gruppo quindi, se ci sarà la necessità di discutere in maniera
organica altre proposte, le valuterà, le discuterà e avanzerà le
proprie.
Collega Cognetta, per chiarezza, noi oggi non siamo nella
convinzione di votare questa proposta. Lei, peraltro, ha già fatto
un'altra proposta di legge su questa materia, l'ha annunciata,
quindi noi non siamo per discutere - mi passi il termine - a
spizzichi e bocconi, a seconda dei momenti, su questa materia. Se
c'è la necessità di tornare su questa materia in maniera organica,
noi non ci sottrarremo al dibattito, ma nel merito su questa
proposta, senza dilungarmi troppo oltre, noi oggi non la
condividiamo, quindi ribadiamo il nostro voto contrario espresso
dai nostri colleghi ed è un voto che manterremo anche in
quest'aula.
Presidente -
Ha chiesto la parola la collega Certan, ne
ha facoltà.
Certan (ALPE) -
Per raccogliere alcune sollecitazioni e
credo anche degli interessanti sviluppi che questo dibattito ha
portato. È stato interessante intanto vedere che probabilmente
all'interno anche dell'Union Valdôtaine si stanno profilando
diverse posizioni. È corretto - collega Perron - quanto ha detto,
voi avete mantenuto sempre una stessa posizione, ma credo che
all'interno ci siano delle evoluzioni interessanti e staremo a
vedere. Collega Lanièce, lei è sicuramente memoria storica in
questo Consiglio, perlomeno sicuramente molto più di me che sono
alla prima legislatura, non capisco invece perché dice che questo
dibattito è difficile, sempre difficile su questo tema delicato.
Lei ha detto prima che è sempre difficile parlare di questi
argomenti, io li trovo invece di una linearità e di una
correttezza... delle persone diventano rappresentanti dei cittadini
per un periodo della loro vita, almeno quello lo intendo io, perché
non dovrebbe diventare una carriera, e sappiamo che qua dentro ci
sono sfumature diverse: c'è chi è alla settima, c'è chi è alla
prima legislatura, ci sono quindi sfumature sicuramente diverse. Io
intendo dei cittadini che diventano rappresentanti degli altri
cittadini per un periodo della loro vita e pubblicano, dichiarano
quello che per questo servizio percepiscono, non vedo davvero nulla
di ostativo a questo.
Abbiamo visto poi chi si è arrampicato sui vetri per motivare
che è convinto ed è d'accordo su questa proposta di pubblicazione,
ma il voto sarà favorevole solo quando ci sarà una proposta
organica, chissà che cosa vuol dire. Questo non l'abbiamo capito:
organica in che senso? Non sappiamo se è intesa in evoluzione o chi
lo sa. È una parola che dice tutto, è fine e non impegno.
Credo che la proposta di legge fatta nel periodo elettorale o
preelettorale sia ancora più populista di questa proposta che fa
oggi il collega Cognetta e che noi sosterremo. Ritengo che farla un
giorno prima della campagna elettorale sia davvero anche in cattiva
fede, perché non cambierebbe niente e il disegno di legge può
essere presentato già da domani mattina, ma nulla vieta che possano
essere pubblicati i dati che, come hanno ricordato i colleghi
Morelli e Chatrian, sono dati leciti; non è che questo è stato
percepito, non credo... ci sono degli uffici, degli enti competenti
che hanno controllato. Perché non ci può essere la pubblicazione?
Mi lascia perplessa la posizione del PD, soprattutto dal collega
Guichardaz, che praticamente da quando è diventato Assessore, ha
anche degli sdoppiamenti: fa un intervento, anche condivisibile sui
dati - lui da buon sindacalista giustamente ha tutti i dati
percentuali: sistema retributivo, contributivo -, poi però non è
d'accordo alla pubblicazione. Non capiamo queste distinzioni,
sarebbe molto più semplice invece dire: "questo è quanto
percepiamo", punto, è tutto lì, davvero!
Sicuramente è giusto che venga fuori anche tutto il discorso dei
cumuli. Se ci sono persone che hanno diversi tipi di indennità, o
di retribuzioni, o di pensioni che hanno maturato nel tempo,
avranno pagato, chi con il retributivo, chi con il contributivo, ed
è giusto che i cittadini lo sappiano. Non capiamo perché questo
discorso da facilissimo diventa difficilissimo in quest'aula. Se si
è trasparenti, non capisco il perché ci sia difficoltà a farlo
sapere ai cittadini. Il nostro voto sarà chiaramente favorevole e
valuteremo le proposte che arriveranno dalla maggioranza in questo
disegno di legge che è stato annunciato oggi.
Presidente -
Ha chiesto la parola il collega Fabbri, ne
ha facoltà.
Fabbri (UVP) -
Rubo pochi istanti per ribadire quello che
ho detto all'inizio della discussione sulla volontà di presentare
questa legge, ma non si tratta, come mi è sembrato di sentire da
alcuni interventi, di un
escamotage
tanto per dilazionare.
Come gruppo UVP, ci prendiamo un impegno preciso di presentare
entro la fine dell'anno questa legge e sosterremo questa nostra
intenzione con la presentazione di un ordine del giorno per dare
ufficialità, sostegno e forza a questo tipo di impegno.
Presidente -
Siamo quindi in attesa che venga depositato
quest'ordine del giorno annunciato. Ha chiesto la parola il collega
Restano, ne ha facoltà.
Restano (AC-SA-PNV) -
Intervengo innanzitutto per
ringraziare il collega Perron per la chiarezza e per aver detto che
da sempre il movimento a cui appartiene ha sostenuto una certa idea
e che oggi continua in quella linea. Io c'ero, c'ero alla
discussione, ero nella maggioranza, come c'era il collega Marquis,
con una veste di un altro partito. Sicuramente quando sei in una
situazione di 18 a 17, come ha detto il collega Lanièce, è facile
far valere il proprio voto, ma dall'altra parte, anche se si fa un
gioco di squadra, è molto difficile imporlo, perché si ha anche un
senso di responsabilità, un senso di appartenenza ad un gruppo. È
notoria la mia posizione all'epoca, non l'ho mai nascosta, era un
pochino diversa dal resto del gruppo, ma ho sempre appoggiato la
decisione della squadra. Proprio per questo motivo, ieri ho
richiamato il coraggio di dire, il coraggio di parlare, come ha
fatto oggi il collega Contoz che si è discostato dal suo gruppo. Ha
avuto un bel coraggio, mi dispiace che in questo momento non sia in
aula, però spero che rientri per poter dimostrare quanto ha
affermato: che lui c'è e che ha la forza di portare avanti le
proprie convinzioni e le proprie idee.
La difesa d'ufficio rispetto a quello che si è fatto in passato
è doverosa, ci sta, è corretto. Il Consiglio si è impegnato, ha
fatto delle riduzioni. Parlare di quello che si potrebbe fare o di
quello che si farà è altrettanto importante, ma c'è il presente,
quello che possiamo fare oggi, quello che ci chiede la gente. Il
collega Cognetta è stato - credo - sufficientemente chiaro, oggi è
necessario, per certi aspetti, dare trasparenza. Uno dei termini
più abusati in questi Consigli è la parola "trasparenza", mi sembra
la parola "chiarezza", ma soprattutto la parola "cambiamento". Un
piccolo segnale di cambiamento oggi noi lo possiamo dare, senza
rinnegare il passato, senza fare del populismo. Io convengo con
quanto ha detto il collega Nello Fabbri: che vi è la necessità di
una riforma più strutturale della norma. Approviamo oggi questa
iniziativa che va incontro a quanto ci chiede la popolazione, che
va incontro alle esigenze, cominciamo a far vedere che c'è un
cambiamento, siamo trasparenti. Oggi quindi possiamo approvare
questa iniziativa, da domani mattina ci metteremo di buona lena
tutti insieme, non togliamo la paternità alla legge dell'UVP, siamo
disponibili a lavorarci sopra, ma, colleghi, per arrivare a 18, è
determinante il vostro voto. Siete tutti d'accordo, ma non la
votate. Fateci vedere che avete coraggio.
Presidente -
Ha chiesto la parola il collega Roscio, ne
ha facoltà.
Roscio (ALPE) -
Io chiedo scusa ai colleghi, ma devo dire
sinceramente che è un dibattito veramente poco interessante,
perché, purtroppo, l'aspetto formale supera quello sostanziale,
perché i dati di cui stiamo parlando, che il collega Cognetta - mi
sembra - dice semplicemente di rendere pubblici, in realtà sono già
pubblici, perché già sono pubblicati. Sarebbe pertanto
semplicemente un ratificare qualcosa che nella realtà già esiste e
non essere anche un po' anacronistici, la collega Morelli diceva:
"si dà in pasto", in realtà sono già in pasto, renderli pubblici
vorrebbe dire accettare che queste cose esistono già e forse
togliere anche quell'attenzione che spesso poi diventa morbosa per
certi aspetti. D'altronde, non è neanche la prima volta che si
affronta questo tema; forse il collega Cretier non c'era ancora, ma
in passato si è già tentato di dare una sistemazione organica a
questa questione. Era stato anche incaricato l'Ufficio di
Presidenza, però non si era trovata allora una maggioranza che
portasse avanti una proposta fino in fondo. Allora si era molto
lontani dalle elezioni, quindi i tempi erano tutt'altro che
sospetti, non si era voluto. D'altronde, oggi la proposta del
collega Cognetta è decisamente semplice, si dice: rendiamo
trasparente quello che nella realtà già esiste, ma spesso, come
spesso succede, quando non si ha intenzione di fare una cosa, si
comincia a dire: "è troppo poco organica"; se il collega Cognetta
avesse portato una proposta organica, si sarebbe detto che era
troppo organica, per cui alla fine il modo di dire è: "non siamo
contrari, però votiamo contro".
La cosa interessante è che la proposta del collega era del 16
ottobre, per cui, volendo, se ci fosse stata l'intenzione di
portare avanti una qualche proposta, o di emendare, c'era tutto il
tempo e il modo non per fare in futuro, ma per fare prima. Anche
perché se viene tacciata di populismo questa proposta, che è ancora
un po' lontana dalle elezioni e se voi ne portate una a ridosso
delle elezioni, voi superate di gran lunga i populisti. Oltretutto
fa strano, ma una maggioranza che si pone come la maggioranza del
futuro, quella che avrà le proposte su una proposta dove si dice
che non era neanche nel programma di Governo, quindi una proposta
minore come importanza... le posizioni sono tutte frastagliate e
nessuno ha intenzione di raccogliere il tutto. Non vorremmo che,
legato a questo, non ci fosse un vero interesse, ma piuttosto più
che altro ci fosse solo la volontà di non essere superati da
proposte a livello nazionale, perché altrimenti, oltre ad essere un
po' anacronistici in questo momento, un po' retrogradi, si rischia
anche di essere un po' ipocriti.
Presidente -
Ci sono altri iscritti a parlare? Sospendo i
lavori per una Conferenza dei Capigruppo.
La seduta è sospesa dalle ore 10:37 alle ore 10:51
.
Rosset (Presidente) -
Possiamo riprendere i lavori. Se
non erro, il collega Restano aveva chiesto la parola, che non gli
avevo dato per via della sospensione, ne ha facoltà.
Restano (AC-SA-PNV) -
Non è più il caso, era per chiedere
il numero legale, poi ho visto che, a mio modesto modo di vedere,
in maniera alquanto impropria, lei ha chiesto una riunione della
Conferenza dei Capigruppo... va bene, tutto chiuso.
Presidente -
La "sospensione impropria" è avvenuta in
quanto c'era una richiesta di presentare un ordine del giorno, che
viene consegnato, facciamo distribuire. Rinnovo all'aula
l'attenzione, possiamo riprendere? Siamo in discussione generale.
Ci sono ancora dei colleghi che intendono prendere la parola? Ha
chiesto la parola il collega Gerandin per il secondo intervento, ne
ha facoltà.
Gerandin (GM) -
Avrei voluto solo leggere l'ordine del
giorno un attimo, però non è importante, tanto non era mia
intenzione intervenire una seconda volta, anche perché l'ho
ribadito nel primo intervento e lo ribadisco nel secondo: io sono
fermamente convinto che non possa esistere una trasparenza di
maggioranza e una di minoranza, quando si parla di trasparenza,
penso sia un dovere di chi è seduto in questo Consesso. Il motivo
per cui intervengo è relativo al fatto che mi è parso di capire - e
io lo ritengo assolutamente grave - che in alcuni interventi sia
trapelato quello che può essere un dubbio legato al fatto che chi è
seduto in questo contesto - parlo dell'attuale Consiglio regionale
-, chi siede tra i banchi attualmente non rispetta le regole in
merito agli obblighi che la legge ci impone, per cui non è che
siamo i più bravi, è che la legge ci impone di fare trasparenza sui
redditi, sulle entrate percepite, sulle partecipazioni azionarie,
eventualmente se uno percepisce pensioni o che. Se in quest'aula
c'è qualcuno a conoscenza che qualcuno tra di noi non rispetta le
regole e non pubblica tutti i dati, non lanci supposizioni, lo dica
perché quello che è emerso in quest'aula è gravissimo! Io chiedo a
chi è intervenuto manifestando questi dubbi e perplessità di dire
se ha qualche dubbio e soprattutto di fare i nomi nelle sedi dovute
di chi eventualmente non rispetta le regole. Parlare di trasparenza
e spostare la questione sul discorso sul nuovo sistema
previdenziale, per carità, è tutto lecito, io dico solo che ci sono
regole che vanno rispettate, se qualcuno non le rispetta, lo si
dica. Si vogliono cambiare le regole? Bene. Quest'aula non è, come
ho detto prima, un pensatoio, bensì un contesto in cui bisogna
legiferare. Cambiamo le regole? Se ci sono i numeri e si vogliono
cambiare le regole, si cambino, ma che nessuno si permetta di
lanciare eventuali dubbi sul fatto che qualcuno possa non aver
rispettato le regole. Se qualcuno non l'ha fatto, nomi e cognomi e
andate nelle sedi opportune!
Presidente -
Ricordo che siamo ancora in discussione
generale. Ha chiesto la parola l'Assessore Guichardaz, ne ha
facoltà.
Guichardaz (PD-SIN.VDA) -
Credo che il collega Gerandin
si riferisca a me. Magari mi sono espresso male, io non ho detto
che non sono pubblicati i dati, probabilmente ha travisato, ma può
darsi che nella concitazione io abbia dato l'idea di aver detto, o
di aver accusato qualcuno che non pubblica i dati, ci mancherebbe!
I dati sono pubblicati con un'attestazione di responsabilità,
quindi credo che nessuno si prenda la responsabilità di non
pubblicare addirittura il proprio motorino o la propria auto,
perché noi Consiglieri, com'è noto, dobbiamo mettere sul sito
qualunque dato, a differenza, tra l'altro, di tantissimi altri
cittadini, che magari ci contestano poi comportamenti di qualunque
genere, di cui non si conosce e non si può conoscere, per esempio,
la situazione reddituale. La mia è pubblicata nero su bianco sulla
pagina della Regione, addirittura io e qualcun altro abbiamo messo
anche i redditi delle mogli negli anni passati, quindi credo che
non si possa dire che noi non siamo trasparenti.
Io dicevo un'altra cosa: dicevo semplicemente che, nell'ottica
di una trasparenza complessiva, non si può solo ed esclusivamente
limitare - ma questa è una mia opinione, collega Gerandin - il tiro
su chi percepisce i vitalizi e sulle vedove. Tra l'altro, persone
che non hanno diritto di tribuna e quindi non hanno neppure la
possibilità in quest'aula né di difendersi, né di dire la propria.
Io dico che se vogliamo fare un ragionamento complessivo, noi
abbiamo dei maturati previdenziali che non vengono pubblicati,
collega Gerandin. Il mio maturato previdenziale, che è ricavato
come il suo, lei è alla prima legislatura, attraverso il meccanismo
proprio contributivo dei dipendenti pubblici, adesso non ricordo i
dati, ma mi pare l'8 percento (8,24) a carico del lavoratore e mi
sembra il 24 a carico del datore di lavoro, che è il sistema
pensionistico di tutti i dipendenti pubblici, è diverso, per
esempio, dal regime maturato dai nostri colleghi nelle scorse
legislature - lo dicevo prima -, i quali versavano il 24 percento e
mi sembra che il Consiglio gli versasse il 42 percento. Se vogliamo
la trasparenza, la trasparenza la facciamo anche sui nostri
maturati previdenziali. Quello potrebbe essere un dato
interessante, per cui emergerebbero, per esempio, delle situazioni
legate al fatto che colleghi delle scorse legislature hanno dei
maturati economici previdenziali che noi non abbiamo. Vogliamo fare
un ragionamento su tutti, o andiamo sempre in questo caso ad
intercettare i cosiddetti "vitalizi"? Noi non percepiamo vitalizi,
io non ho nessun problema a pubblicare o a far pubblicare, per
esempio, il mio maturato economico previdenziale, però mi
piacerebbe che a questo punto si facessero delle differenze. In
questo caso noi individuiamo e colpiamo chi percepisce il vecchio
regime previdenziale, che francamente a me fa un po' girare le
scatole, lo vogliamo dire? Perché un è regime previdenziale in
alcuni casi di grosso privilegio, abbiamo visto che c'è gente che
ha riscattato milioni di euro. Ma pensate che sia una cosa che mi
rallegra? Noi però adesso andiamo a toccare quel cosiddetto
"diritto acquisito" e pubblichiamo quei dati di gente che in questo
caso non è in grado di venire qua a dire per esempio: "quello era
un diritto acquisito, era un maturato con le vecchie regole ed era
questo". Bene, pubblichiamo anche quelli, ma facciamo un lavoro
organico, come diceva il collega. Pubblichiamo ciò che percepiranno
a 60 anni i colleghi delle vecchie legislature: i 300 mila euro
maturati, per esempio, per cinque anni di legislatura nella
precedente legislatura dai colleghi. È quello che io voglio dire,
perché altrimenti si limitano sempre le informazioni ad alcuni
pezzi, per dare poi dei bersagli che in questo caso, a mio parere,
non sono i bersagli che la gente vuole avere, solo e semplicemente
quello, io non voglio dire null'altro.
Noi abbiamo detto che faremo una riforma organica di questo, ci
impegniamo a presentare, ma che sia presente la situazione
complessiva, dopodiché - ripeto - ognuno ha le sue idee, ognuno può
pensare quello che vuole, ma, quando si dà un'informazione, questa
non può essere settoriale, deve essere onnicomprensiva. Io penso
che, tra l'altro, noi politici - e lo ribadisco - abbiamo il dovere
della trasparenza, collega Gerandin, lei lo ha detto prima, tutto è
pubblicato, la gente può andare a vedere vita, morte e miracoli dei
politici, noi siamo sotto la perenne lente di ingrandimento, al
contrario di tanti altri. Oggi siamo noi i nemici del popolo, siamo
quelli che però alla fine vengono sempre filtrati attraverso la
lente di ingrandimento, dobbiamo mettere i dati, dobbiamo fare
tutto. Se passa l'informazione che noi siamo i primi a voler
nascondere le situazioni, io dico che non è così. Per quanto ci
riguarda, non è così, ma non che si vada verso una situazione dove
si svelano dei dati - che peraltro sono già svelati, perché lo
sappiamo benissimo che sono già stati pubblicati - e non se ne
svelano degli altri; solo questo, il mio impegno sarà anche in
quella direzione, collega Gerandin.
Presidente -
Ha chiesto la parola il collega Bertin, ne
ha facoltà.
Bertin (GM) -
Sono già intervenuto brevemente questa
mattina su questa proposta di legge, anche interpretando un intento
di cui avevamo discusso in commissione con il collega Cognetta.
Questa proposta di legge è semplice: va a modificare un impedimento
per rendere dei dati pubblici, tra l'altro, dei dati che in buona
parte sono già pubblici. Si tratta di un semplice intervento, ma
poi si è cominciato a fare una discussione sviando dal merito del
provvedimento, che è semplice e va a permettere la pubblicazione di
dati, peraltro già circolanti, che altrimenti non potrebbero essere
pubblicati. In questo caso, come in altri casi, la trasparenza
dovrebbe essere compito dell'amministrazione pubblica e, secondo
me, non si può essere contrari adducendo un intervento più
generale, nulla toglie poi di fare un intervento migliorativo, ma
questa era l'occasione per farlo subito. Se si voleva ulteriormente
intervenire su altri aspetti, credo che il collega Cognetta non si
sarebbe offeso. Visto che è emerso questo impedimento da parte
dell'Autorità della
privacy
, l'importante è intervenire per
permettere la pubblicazione: questa era la proposta di legge.
Adesso arriva anche un ordine del giorno che sostanzialmente parla
d'altro, avremo l'occasione di parlare d'altro, ma si tratta di
un'altra discussione; sono due ore ormai che parliamo e mi sembra
che si discuta d'altro. Credo che francamente questo provvedimento
vada votato così com'è. Tra l'altro, con questi pretesti di fare
degli interventi globali che si possono fare anche successivamente,
nessuno lo impedisce. In tante occasioni abbiamo visto che non si
fa niente, tanto per dire: vogliono una legge sulla trasparenza
generale, nell'altra legislatura l'avevo presentata ed è stata
bocciata. Cominciamo a votare un pezzo alla volta, che mi sembra
già un fatto positivo. Se si vuole intervenire globalmente, lo si
faccia anche in tempi brevi. Adesso c'è da votare questo
provvedimento, cominciamo con un passo alla volta, perché qui mi
sembra che si voglia rimanere fermi.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Chiederei, a nome dei gruppi di
opposizione, una sospensione per confrontarci sull'ordine del
giorno che ci è stato inoltrato.
Presidente -
La sospensione è concessa.
La seduta è sospesa dalle ore 11:05 alle ore 12:04
.
Rosset (Presidente) -
Possiamo riprendere. Siamo ancora
in discussione generale. Ha chiesto la parola l'Assessore Bertschy,
ne ha facoltà.
Bertschy (UVP) -
Abbiamo presentato quest'ordine del
giorno per evitare che ci fosse, da un lato, confusione e,
dall'altro, poca certezza sui tempi della volontà di esprimere
comunque una valutazione politica definitiva su una discussione che
va avanti ormai da tutta la legislatura. La nostra intenzione è
molto chiara, esplicitata attraverso quest'ordine del giorno e va
ben oltre un certo modo di vedere la pubblicazione dei dati: la
nostra intenzione è di coinvolgere anche gli altri gruppi in
Consiglio, di allargare quest'ordine del giorno a chi avrà voglia
di sostenerlo. Se ci sono ancora degli emendamenti, quindi è
possibile presentarli perché siamo in discussione generale, però
vogliamo che su questo istituto, perché ce lo chiede soprattutto il
nostro movimento, si faccia una volta per tutte chiarezza,
soprattutto rispetto al futuro. Rappresentiamo il nostro movimento,
la nostra base (i cittadini valdostani) come tutti i movimenti,
questo è un momento di discussione che portiamo in aula come eletti
in rappresentanza di un'idea che è già maturata da tempo rispetto
anche alle discussioni che sono state fatte e che si esprime in
questo momento. Nella nostra idea c'è l'abolizione dell'attuale
istituto previdenziale e una legge organica che preveda come
pubblicare i dati. Rispetto a questo, il Capogruppo ha già espresso
nell'intervento precedente che cosa intendiamo fare. È un ordine
del giorno che crede fortemente e dà la possibilità anche a questa
legislatura di esprimere una sua valutazione finale non più a
pezzi, non più in maniera disarticolata. Si fa un ragionamento che
coinvolge tutto il Consiglio con i rispettivi gruppi e che ci porta
la possibilità nel giro di poco tempo di portare il provvedimento
in aula con l'accordo di tutti e di fare un voto finale e di
chiudere definitivamente l'argomento. Saremo forse la prima Regione
in Italia a dare un segnale di questo tipo, anche di ripartenza
rispetto ai cittadini, un segnale dal quale si potrebbe anche
costruire un percorso nuovo di vicinanza con la comunità e i
problemi che sta vivendo.
La nostra idea quindi è molto chiara e chiediamo anche agli
altri gruppi di rappresentarla e di farlo con la sicurezza questa
volta che non ci siano discussioni tra chi può votare e chi può non
può votare. Tutti possono votare, tutti possono esprimere la loro
valutazione e non ci sarà più il gioco di maggioranza e minoranza:
ci sarà una discussione aperta ai 35 Consiglieri e, una volta presa
la decisione, sarà una decisione del Consiglio regionale.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Non per un intervento, Presidente, ma
per mozione d'ordine. Non ho capito se ci saranno delle variazioni
su quest'ordine del giorno, nel senso degli emendamenti, o se
invece si voterà esattamente questo. Volevo solo capire questo
prima di intervenire.
Presidente -
Viene presentato adesso il nuovo testo.
Rispetto al testo precedente, si prevede che, oltre all'Ufficio di
Presidenza, siano impegnati anche i Capigruppo. Inoltre si
specifica attraverso l'aggiunta dell'aggettivo "attuale" che il
primo impegno (punto a)) riguarda l'abolizione dell'attuale sistema
previdenziale dei Consiglieri; per il resto rimarrebbe uguale, il
nuovo testo dell'ordine del giorno è firmato dai Capigruppo di
maggioranza. Chiederei di distribuire il testo.
Ha chiesto la parola il collega Borrello, ne ha facoltà.
Borrello (AC-SA-PNV) -
Intanto abbiamo avuto modo di
prendere atto dell'ordine del giorno. La tematica più volte è stata
trattata all'interno del Consiglio e adesso abbiamo preso atto che
c'è un emendamento e in più abbiamo preso atto della disponibilità
dei proponenti di poter fare delle valutazioni per proporre
ulteriori emendamenti, è così? Ho capito bene? Chiedo, perché ho
sentito l'intervento del collega Bertschy.
Presidente -
Ha chiesto la parola l'Assessore Bertschy
per chiarimenti, ne ha facoltà.
Bertschy (UVP) -
Siamo in discussione generale, quindi è
chiaro che gli emendamenti sono sempre possibili. La proposta di
emendamento uscita dalla riunione di maggioranza è quella
illustrata dal Presidente del Consiglio, che allarga ai Capigruppo
e che prevede al punto a) che si tratta dell'abolizione del sistema
previdenziale "attuale" dei Consiglieri. Evidentemente in
discussione generale intanto bisogna capire chi si esprime a
favore...
(interruzione della Consigliera Certan, fuori
microfono)
... quello che c'è scritto. Cosa vuol dire "attuale" in
italiano, collega Certan? Attuale.
(interruzione di alcuni Consiglieri, fuori microfono)
Presidente -
Se volete spiegazioni, per cortesia,
chiedete la parola e ve la darò.
Bertschy (UVP) -
In discussione generale, come tutti gli
ordini del giorno, può essere discusso...
Presidente -
Prima di dare la parola al collega Cognetta,
preciso che è una questione di forma, quindi non è che debba
aggiungere altro: l'aggiunta dell'aggettivo "attuale" è per una
questione di forma. Ha chiesto la parola il collega Cognetta, ne ha
facoltà.
Cognetta (M5S) -
Mi sembra di aver capito quindi che ci
sono due variazioni: la prima, oltre all'Ufficio di Presidenza,
sono impegnati anche i Capigruppo; la seconda riguardante il punto
a), che diventa: "l'abolizione del sistema previdenziale attuale
dei Consiglieri", giusto? O "attuale" è prima di "previdenziale",
ma comunque è la stessa cosa. Per poter votare in maniera più
compiuta, volevo capire, per quanto riguarda questo nuovo punto a),
se si fa riferimento alle norme di legge contenute all'articolo 1,
comma 1, punto a) della legge che stiamo discutendo. Mi spiego
meglio: se fa riferimento alla legge regionale del 21 agosto 1995,
n. 33, a quella dell'8 settembre 1999, n. 28 e poi a quella del 21
agosto, con le modificazioni che sono succedute negli anni. Volevo
capire se con "attuale" si intende questo, se si intende questo, è
un discorso; se non si intende questo, allora vorrei capire a che
fa riferimento.
Presidente -
A quella in vigore, ovviamente. Ci sono
altre richieste di intervento? Ha chiesto la parola il Consigliere
Borrello, ne ha facoltà.
Borrello (AC-SA-PNV) -
Ritengo importante il tema che è
"codificato" con due punti: il punto a) e il punto b). Secondo me,
ha bisogno di un approfondimento in questa fase ed è per questo che
chiederemo una sospensione per poterci confrontare, magari capire
anche con i proponenti che potrebbero dettagliare in maniera più
esaustiva, perché benissimo è manifestato all'interno del sito del
Consiglio regionale, c'è una diversificazione del sistema
previdenziale per quanto riguarda la quattordicesima legislatura,
la tredicesima legislatura, la dodicesima legislatura, quindi
vorremmo capire un pochettino più nel dettaglio che cosa si intende
per "abolizione dell'attuale sistema previdenziale". Sono i nuovi,
coloro che hanno già "maturato" nella dodicesima, nella tredicesima
legislatura la capitalizzazione? Ci sono tutta una serie di
problematiche, che probabilmente voi andate un po' troppo a
semplificare, è per questo che chiediamo al Presidente una
sospensione per meglio capire.
Presidente -
Ha chiesto la parola l'Assessore Bertschy,
ne ha facoltà.
Bertschy (UVP) -
Collega Borrello, su quest'ordine del
giorno si pone molta attenzione, diciamo che non su tutti gli
ordini del giorno siamo così precisi. È semplice, noi parliamo di
quello che possiamo modificare. È un impegno politico, non è una
legge, stiamo sereni: ci prendiamo l'impegno di modificare la legge
vigente, la legge in vigore, il sistema attuale, chiamatelo come
volete. Non possiamo prenderci impegni... siamo dei legislatori non
in quel senso lì, e lo vogliamo fare maniera organica. È un impegno
politico, non è una legge con l'articolato e il comma. Chiamiamolo
come vogliamo, ma stiamo parlando di abolire i vecchi vitalizi,
l'attuale sistema previdenziale...
(interruzione di alcuni Consiglieri, fuori microfono)
... posso parlare? Collega Borrello, mi ascolta? Ho fatto una
battuta, stiamo parlando di abolire il sistema previdenziale
attuale...
pardon
, così non scherziamo, mi sembrava di
rilassare un po' la sala. Stiamo parlando di rilassare la sala e di
abolire il sistema previdenziale attuale, la legge in vigore.
Chiamatela come volete, ma quello è l'impegno politico che ci
prendiamo.
Presidente -
Ha chiesto la parola il collega Restano, ne
ha facoltà.
Restano (AC-SA-PNV) -
Proprio per mantenere la serenità -
non la nostra, ma quella di chi sta fuori -, bisogna essere chiari,
perché tempo addietro proprio il Presidente del Consiglio, credo,
fece circolare una proposta di norma che, se approvata, per le
feste natalizie magari non abbiamo la riapertura del tunnel, ma nei
banchi della Giunta qualcuno si sarebbe trovato il regalo di 2
milioni di euro. Piuttosto che essere quindi una proposta virtuosa
per l'Amministrazione regionale potrebbe diventare una proposta
virtuosa per poche persone che riguarda anche qualcuno giù. Io
adesso ho fatto un esempio per i banchi della Giunta, ma riguarda
anche colleghi di maggioranza e di minoranza seduti qua. Se i
colleghi della minoranza attuale sono disponibili a fare una
rinuncia su questo aspetto, vorrei che lo fossero anche quelli
della maggioranza. È questa la chiarezza, è questo il coraggio! Non
nascondersi dietro la "legge attuale", la "legge vigente"! Siamo
chiari, riguarda l'abolizione dei vitalizi di chi già li percepisce
da "n" anni; riguarda la possibilità per chi ha fatto due
legislature di prendere 400 mila euro, per chi ne ha fatte tre di
prendere 750 mila euro e di incassare prima dei 60 anni, cioè
incassare fra quattro giorni? È questa la chiarezza, perché se
giriamo attorno alle parole, qua nessuno capisce niente! Il primo a
non capire sono io, perché è una materia che non ho mai seguito. Mi
sono fatto un po' spiegare, ho preso la parola a nome di tutti, ma,
collega Bertschy, girare attorno al problema con i sorrisi... non
facciamo i furbetti, siamo chiari!
Presidente -
Ha chiesto la parola il collega Fabbri, ne
ha facoltà.
Fabbri (UVP) -
Quest'ultimo intervento mi lascia un po'
perplesso, perché lezioni, per cortesia, non ne voglio! Mi lascia
un po' perplesso, perché qui è un impegno di presentare una legge;
qui, dalle parole che ho sentito adesso, c'è già la legge, ma non è
assolutamente vero! C'è una legge da fare, da fare insieme ai
Capigruppo, da fare insieme a tutti noi e basta. Se c'è una bozza
di legge di qualche tempo fa che circola, non è quello che si
prevede con quest'ordine del giorno, anzi ci sarà nel momento della
discussione il modo di confrontarsi. Siccome coinvolge tutto il
Consiglio, ci sarà modo di confrontarci finalmente nel modo giusto
e nel modo serio per affrontare questo problema, senza privilegi,
senza favorire qualche
enfant prodige
o roba del genere. È
quindi un discorso di serietà che mi sento di fare in questo
Consiglio, un discorso che prevederà una legge, e cercheremo di far
sì che essa soddisfi tutto il Consiglio.
Presidente -
Io credo che, quando si pone un ordine del
giorno che prevede l'Ufficio di Presidenza e la Conferenza dei
Capigruppo per valutare, ovviamente ci sono tutti i margini per
poter fare la discussione. La bozza che c'era alla presentazione
della variazione di bilancio è una bozza che è stata superata con
la non approvazione. Oggi viene affrontata una nuova proposta di
legge che prevede Capigruppo e Ufficio di Presidenza per la
valutazione. Questo è il discorso chiaro che volevo fare al collega
Restano: non c'è nulla di quella bozza.
Ha chiesto la parola la collega Certan per il terzo intervento,
ne ha facoltà.
Certan (ALPE) -
Chiederei una riunione di minoranza. Mi
pare che già il collega Borrello l'avesse chiesta.
Presidente -
È concessa.
La seduta è sospesa dalle ore 12:22 alle ore 12:37
.
Rosset (Presidente) -
Ricordo che siamo in discussione
generale, ci sono richieste di intervento? Possiamo chiudere la
discussione generale? Ha chiesto la parola la collega Certan, ne ha
facoltà.
Certan (ALPE) -
Volevo chiedere se è possibile emendare
quest'ordine del giorno abolendo e togliendo la lettera b), perché,
di fatto, è coincidente con la proposta di legge del collega
Cognetta; votiamo quindi la proposta di legge, poi l'ordine del
giorno senza la lettera b).
Crediamo che aver aggiunto "attuale" di fatto non voglia dire
grandi cose. L'Assessore Bertschy è stato chiaro, tanto è un
impegno politico, non è la legge, si discuterà tutto dopo, quindi
tutto viene rinviato al momento della legge. Certo è che la gran
confusione dell'Assessore Bertschy dà abbastanza l'idea di quanta
confusione ci sia stata intorno a questo. Bastava votare la
proposta di legge del collega Cognetta e poi dopo tutto poteva
essere fatto comunque entro il 31 dicembre 2017. Noi, certo,
votiamo la proposta di legge presentata dal collega Cognetta e non
abbiamo nessun problema a votare quest'ordine del giorno senza il
punto b).
Presidente -
Ha chiesto la parola l'Assessore Bertschy,
ne ha facoltà.
Bertschy (UVP) -
Se c'è una persona confusa a volte
nell'espressione delle cose, non sono io. L'impegno è talmente
chiaro: entro il 31 dicembre, con due punti chiari. Noi non siamo
d'accordo sul modo nel quale viene richiesta la pubblicazione,
siamo per una legge organica che prevede la pubblicazione,
stop
. Se l'ordine del giorno può essere approvato così,
viene votato così; se non viene votato così, non è un problema, ci
si ritroverà in aula a discutere della legge. Non vedo per quale
motivo si debba togliere il punto b), che è un impegno che riviene
ai proponenti per fare una legge che preveda anche questo. Il
collega Nello Fabbri questa mattina lo ha detto in tutte le
maniere, noi riteniamo che, entro il 31 dicembre, questa legge
possa essere in aula con il contributo di chi riterrà di
sostenerla. Questa è la proposta e la proposta di emendamento, come
gruppo UVP, non la accettiamo.
Presidente -
Ha chiesto la parola il collega Cognetta, ne
ha facoltà.
Cognetta (M5S) -
Vorrei dire due parole su quest'ordine
del giorno. Innanzitutto vorrei sapere se si possono votare i due
punti in modo disgiunto: fare due votazioni, una per punto. Non è
possibile ovviamente, vero? Allora mi sembra l'ennesima vigliaccata
da parte di questa maggioranza, e vi spiego perché...
Presidente -
Chiedo scusa, collega Cognetta, lei chiede
di votare disgiunti i due punti a) e b)? Sì, da Regolamento è
fattibile.
Cognetta (M5S) -
... allora chiederei questo, se
possibile, per piacere: la votazione disgiunta dei due punti,
perché sono favorevole su un punto e contrario sull'altro. È
possibile?
Presidente -
Questa è una richiesta lecita, ci
mancherebbe! Ha chiesto la parola il collega Gerandin, ne ha
facoltà.
Gerandin (GM) -
Era solo per chiedere esattamente quello
che ha chiesto prima il collega Cognetta. Considerato che
l'Assessore Bertschy ci ha detto che non ha intenzione di rivedere
la posizione in merito al punto n. 2, per quanto mi riguarda, sono
contento che sia possibile votare separatamente i due punti, così
come Presidente ha già risposto essere fattibile.
Mi dispiace, perché lei nel suo intervento, Assessore Bertschy,
ha detto che comunque questo rimane un impegno politico. Siccome in
quest'aula noi abbiamo già sentito dire che un ordine del giorno
non si nega a nessuno, io vorrei che fosse qualcosa di più di un
impegno politico: un impegno non solo politico, ma un impegno
probabilmente tra persone che, guardandosi in faccia, vogliono
rispettare quello che in questo caso è un impegno politico, ma che
va oltre l'impegno politico. Io chiedo un impegno personale, dove
ognuno personalmente si prenda questo impegno. Tenuto conto che -
come ho detto già - nel pregresso ci siamo sentiti dire che un
ordine del giorno non si nega a nessuno, non vorrei che rimanesse
solo un impegno politico, ma un impegno personale per portare a
conclusione nel più breve tempo possibile questo. Chiaramente per
noi è impossibile votare il punto b), perché è in palese contrasto
con la proposta di legge n. 117. Capirete che non possiamo votare
un ordine del giorno in palese contrasto con il testo di legge che
abbiamo sostenuto.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
La collega Certan è già intervenuta sul
posizionamento di quest'ordine del giorno, però è paradossale,
Assessore Bertschy, la sua proposta nel momento in cui - è positiva
la possibilità di votare disgiuntamente il punto a) e il punto b) -
il punto b) è compreso completamente nella proposta di legge n.
117. C'è una proposta di legge pronta da discutere tra qualche
secondo e lei, collega Bertschy, ci dice di inserirlo in un ordine
del giorno organico. Mi piacerebbe spiegare - non tanto all'aula
perché ho capito il posizionamento - ma a chi ci ascolta: il
collega Cognetta ha presentato la proposta di legge n. 117, che è
il punto b) del collega Bertschy. Al di là di maggioranza,
opposizione, se c'è la volontà... oltretutto sono dati pubblici che
un noto giornalista valdostano ha pubblicato due anni fa, quindi
sono di dominio di tutta la comunità... c'è una proposta di legge
che è arrivata in Consiglio, che praticamente tutti condividiamo
perché mi sembra di capire che l'ordine del giorno sarebbe votato
all'unanimità da tutta quest'aula, abbiamo una proposta di legge
sul tavolo, che è al punto n. 14 dell'ordine del giorno di oggi...
e non capisco veramente la sua posizione, collega Bertschy. Il
punto b) è la proposta di legge n. 117. Ci spieghi perché non
possiamo fare un passo avanti, così almeno votiamo già la proposta
di legge n. 117 e fra quattro giorni questi dati sono pubblici.
Collega Nello, l'amministrazione pubblica parla per atti, non
per ordini del giorno. Gli ordini del giorno sono degli impegni di
natura politica. Oggi abbiamo la possibilità di fare un passo in
più, facciamolo, è il momento giusto! La pensiamo alla stessa
maniera. Mi sembra di aver capito che il suo gruppo ha confezionato
quest'ordine del giorno. Lo votiamo in maniera disgiunta, ma la
parte più importante è fare un passo avanti: votiamo i due articoli
presentati dal collega Cognetta, così ci portiamo avanti con il
lavoro e il 18 dicembre, quando inizieremo la discussione della
finanziaria in aula, probabilmente ci sarà anche il punto a)
inserito, ma almeno avremo già reso noto. Oltretutto il dibattito
di oggi è... il noto giornalista li ha già pubblicati due anni
fa... almeno non c'è nulla da nascondere, sono dati pubblici,
nessuno deve vergognarsi se sono dati pubblici.
À plus forte
raison
, collega Bertschy, se c'è una proposta di legge,
votiamola, in modo da sostenere il punto a), che oltretutto
condividiamo.
Presidente -
Ha chiesto la parola il collega Fabbri, ne
ha facoltà.
Fabbri (UVP) -
Il punto ha una specularità, perché io le
potrei dire la stessa cosa visto che i tempi sono strettissimi. In
realtà, se - com'è stato detto questa mattina e ripetuto numerose
volte - non è nel merito della cosa, tant'è che ci impegniamo a
portarlo nel giro di brevissimo tempo, ecco la specularità: non è
tanto nel merito, quanto nella modalità. Noi con questo impegno ci
organizzeremo a dare una modalità per cui saranno anche in qualche
modo magari protetti coloro i quali non direttamente sono stati in
quest'aula e che, adesso come adesso, usufruiscono della
reversibilità, nel senso che potremmo pubblicare non nominalmente,
come del resto prevedono le leggi regionali adesso ricordate. Ci
prendiamo un mese-un mese e mezzo di tempo per non entrare nella
sostanza, ma nel modo, perché queste sono cose estremamente
delicate che riguardano le persone, quindi cercheremo in qualche
modo di codificare la cosa, in modo che non sia così brutalmente
invasiva, soprattutto per chi non c'è.
Presidente -
Ha chiesto la parola il collega Rollandin,
ne ha facoltà.
Rollandin (UV) -
Oggi il tema che è all'attenzione del
Consiglio ha due aspetti che fin dall'inizio sono stati evocati dal
collega Fabbri: uno è la legge in vigore (il sistema attuale
previdenziale), i vitalizi non ci sono più dal 2003, però questo
raramente lo si dice, ma è una realtà e credo sia giusto
ricordarlo; l'altro aspetto è dire: "diamo pubblicità ai dati".
Quando noi abbiamo fatto l'intervento sulla legge, abbiamo detto
che preferivamo trovare un modo per rivedere nell'insieme il
sistema per capire se ci sono anche alternative - tant'è che ecco
il punto n. 1, che è stato poi sottoscritto dalle forze di
maggioranza (quello sulla proposta che è stata presentata) - e in
contemporanea si presenta la modalità con cui rendere pubblici i
dati. Mi sembra quindi che la soluzione proposta con l'ordine del
giorno non può essere disgiunta - attenzione, non voglio dire che
non si può votare in modo disgiunto -, però i punti sono stati
messi in conseguenza, perché il primo è la modifica per quanto
riguarda l'abolizione della normativa "attuale", il che vuol dire
modifica... o comunque quelli che sono i sistemi che verranno
proposti, e in quella logica mettere anche la pubblicazione dei
dati. Non mi sembra che si stravolga il sistema, né che si dia il
"la" per dire che c'è qualcuno che non vuole pubblicare i dati,
perché questa è la lettura del fatto che non si è dell'idea che la
proposta di legge n. 117 abbia tutti i requisiti, che possono
essere legati alla delicatezza del sistema, al modo con cui possono
essere riviste, presentate le varie situazioni, rivedendo anche la
normativa e in quell'ambito - il pensiero che si è cercato di dire
con difficoltà - mettere in quella stessa legge le modalità con cui
vengono presentati i dati. Mi sembra un'operazione strettamente
collegata, collegabile e che può rendere merito del fatto che
nessuno in quest'aula, se non ho capito male, è contrario a
pubblicizzare i dati, che poi - com'è stato detto - li conoscono
già tutti, quindi è un "segreto di Pulcinella". Noi abbiamo
previsto con questa modalità, che ha una sua importanza, perché il
modo con cui vengono giustamente presentati i dati, presentate
tutte le variabili... credo che devono essere giustamente discusse,
perché coinvolgono una serie di problematiche molto delicate, che
magari devono essere recepite in una norma, come credo sia giusto
fare in quest'aula. Ecco, quindi, che non credo sia patrimonio di
qualcuno il fatto di voler pubblicare, e "gli altri non vogliono
pubblicarli", no, perché l'idea che si cerca di far uscire è che
qualcuno è d'accordo e qualcuno non è d'accordo... non è così! Noi
siamo disponibilissimi, come tutti, a rendere noti i dati con tutta
la sensibilità che deve essere accordata ad un processo, che credo
coinvolga tutta una serie di persone. Credo quindi che con
quest'ordine del giorno l'impegno vada nella direzione auspicata un
po' da tutti.
Presidente -
Ha chiesto la parola l'Assessore Guichardaz,
ne ha facoltà.
Guichardaz (PD-SIN.VDA) -
Credo che si vada nella
direzione auspicata, una direzione intanto che fissa un dibattito e
quindi penso il coinvolgimento di tutto il Consiglio regionale
anche nell'elaborazione di questa legge, quindi l'Ufficio di
Presidenza da una parte e i Capigruppo, che rappresentano comunque
le istanze presenti all'interno di quest'Assemblea. Si va nella
direzione di individuare un termine, che è un termine brevissimo
(il 31 dicembre 2017 è dopodomani) e di chiarire due punti
fondamentali: il primo è quello relativo al sistema previdenziale
dei Consiglieri, che richiede, come dicevo prima, sicuramente un
riordino, perché oggi siamo in presenza di regimi completamente
diversi. Io ho citato il mio regime totalmente contributivo, uguale
a quello dei dipendenti del comparto unico per esempio; il regime
precedente è un regime diverso con dei massimali contributivi, che
erano diversi già al versamento dei colleghi, perché versavano di
più di ciò che si versa adesso e il Consiglio ovviamente versava di
più; un regime
ante
2003, è il cosiddetto "regime dei
vitalizi". Si va nella direzione auspicata della trasparenza,
dopodiché della trasparenza e della ridefinizione e comunque, se
vogliamo, del chiarimento anche del regime... perché francamente
non mi piace essere considerato dentro un regime dei vitalizi.
Siccome oggi parliamo di pubblicazione, di chi ha avuto e di chi
oggi è già in pensione, io parlo di altro. Noi quindi, benissimo,
accogliamo la prima parte, l'abolizione dell'attuale sistema per
ridefinirlo, per dare chiarezza e per rendere, secondo me, equo un
sistema che oggi è differenziato quanto meno in tre parti.
Riguardo alla pubblicità dei vitalizi, va proprio nella
direzione della trasparenza. Attenzione però perché il testo del
collega Cognetta, che è un testo assolutamente dignitoso, per
esempio, è un testo - come dicevo prima - che è mirato, collega,
solo ed esclusivamente all'aspetto dei vitalizi già percepiti, alle
pensioni di reversibilità, all'eventuale aspetto dei vitalizi, tra
l'altro - lei scrive - riscattati fuori dall'età pensionistica. Io
non credo che qualcuno abbia riscattato dei vitalizi fuori dall'età
pensionistica. Non mi risulta che ci sia per esempio l'elemento...
è l'ultimo capoverso, l'ultimo paragrafo della sua legge, dopodiché
io richiamavo prima: la trasparenza deve essere complessiva,
ragioniamo in termini di trasparenza, benissimo.
Io credo che i dati siano sfalsati, quando abbiamo un collega
Consigliere che percepisce, per esempio, varie pensioni: percepisce
il vitalizio da Parlamentare, da Europarlamentare e
contemporaneamente da Consigliere regionale... secondo me, anche
questo è un elemento che io pongo nella discussione politica e che
potrebbe essere oggetto, per esempio, anche questo di discussione.
Oggi qua parliamo solo di pubblicare i vitalizi degli ex
Consiglieri regionali e delle relative vedove qualora non ci siano
più i Consiglieri regionali. Facciamo un ragionamento più
complessivo che tenga in conto anche del maturato economico di chi
aveva un regime diverso dal nostro? Perché no? Facciamo un
dibattito politico più ampio. Oggi, secondo me, con quest'ordine
del giorno si va nella direzione di partecipare un ragionamento
politico. Collega Cognetta, il suo è un testo assolutamente
dignitoso, Mammoliti ha pubblicato credo due ore fa il suo articolo
di due anni fa definendo "ipocrita" questo dibattito, si sanno già
i dati, basta che si vada su
Facebook
(facciamo pubblicità
alla
Stampa
) e i dati ci sono, non è mica un problema. Il
dibattito però deve essere un dibattito ampliato, allargato alle
varie casistiche comprese nel Consiglio regionale e fuori del
Consiglio regionale. Io credo sia interessante anche questo
aspetto, noi ci siamo per lavorare su questo testo di legge e per
garantire anche il nostro supporto.
Presidente -
Possiamo chiudere la discussione. Come
richiesto, metto in votazione separatamente il punto a) dell'ordine
del giorno com'è stato formulato nel nuovo testo: "l'abolizione
dell'attuale sistema previdenziale dei Consiglieri". Dichiaro
aperta la votazione. La votazione è chiusa.
Presenti: 34
Votanti           
: 34
Favorevoli: 34
Il Consiglio approva all'unanimità.
Metto in votazione il punto b): "la pubblicità dei vitalizi o
delle somme percepite dai Consiglieri". Dichiaro aperta la
votazione. La votazione è chiusa.
Presenti: 34
Votanti           
: 21
Favorevoli: 21
Astenuti: 13 (Bertin, Borrello, Certan, Chatrian, Cognetta,
Fosson, Gerandin, Marquis, Morelli, Norbiato, Padovani, Restano,
Roscio)
Il Consiglio approva.
Metto in votazione l'ordine del giorno nel suo complesso.
Dichiaro aperta la votazione. La votazione è chiusa.
Presenti: 34
Votanti           
: 21
Favorevoli: 21
Astenuti: 13 (Bertin, Borrello, Certan, Chatrian, Cognetta,
Fosson, Gerandin, Marquis, Morelli, Norbiato, Padovani, Restano,
Roscio)
Il Consiglio approva.
Metto in approvazione l'articolo 1 della proposta di legge n.
117. Ci sono dichiarazioni di voto? Ha chiesto la parola la collega
Certan, ne ha facoltà.
Certan (ALPE) -
Riguardo all'articolo 1, siccome non ci è
stata spiegata dalla maggioranza la differenza tra pubblicità e
pubblicare i dati - nella vostra lettera b) c'è scritto: "la
pubblicità", mentre nella proposta di legge viene proprio scritto:
"la pubblicazione" -, non vorrei che ci fosse una questione di
disquisizione proprio su "pubblicità" e "pubblicazione", e credo
che sicuramente non sia sfuggita a qualcuno. È chiaro che se fosse
approvata questa proposta - io credo sia importante in questo
articolo ribadirlo - da domani mattina i dati sarebbero pubblici,
non più pubblicati da un quotidiano, ma pubblici. Con quest'ordine
del giorno che è stato approvato, che di fatto - collega Rollandin,
non ci ha convinto nella sua spiegazione - è un impegno che però
potrà prendere vie e rivoli, rivoletti diversi, ma di fatto non si
sa ancora quando verrà approvata la legge; sicuramente, per la
rapidità di cui siete capaci, verrà approvata prima di Natale, però
di fatto non si sa. Si sa che ci si è presi un impegno ad abolire
quanto c'è e poi vedremo, poco male. Vorrei proprio fare presente
che però non è stata spiegata la differenza fra il punto b) e
questa proposta di legge. Ripeto: pubblicare vuol dire lasciarlo
pubblico, dare pubblicità vuol dire: "queste sono le cifre", e poi
far sparire tutto dai siti.
Presidente -
Ha chiesto la parola il collega Rollandin,
ne ha facoltà.
Rollandin (UV) -
Per spiegare alla collega Certan che i
due punti sono strettamente collegati e fanno riferimento
all'impegno per l'Ufficio di Presidenza... a presentare la legge
entro il 31 dicembre 2017, questo vale per entrambi i punti...
(interruzione della Consigliera Certan, fuori
microfono)
... è chiaro che se c'è scritto: "entro il 31", vuol dire entro
il 31. Lei ha detto che così non si saprà, ma c'è scritto lì; se
c'è scritto, legga tutto.
Presidente -
Ha chiesto la parola il collega Cretier, ne
ha facoltà.
Cretier (PD-SIN.VDA) -
Semplicemente volevo aggiungere
quattro elementi alla discussione su quest'ordine del giorno. È un
impegno scritto, è strutturato, uso un altro termine: datato e
soprattutto la cosa più importante, secondo me, è che è condiviso
con i Capigruppo.
Presidente -
Vorrei ricordare che siamo alla proposta di
legge, metto in votazione l'articolo 1. Dichiaro aperta la
votazione. La votazione è chiusa.
Presenti: 34
Votanti           
: 33
Favorevoli: 13
Contrari: 20
Astenuti: 1 (Contoz)
Il Consiglio non approva.
Il Presidente, constatato che il primo articolo è stato
respinto, dichiara che, ai sensi dell'articolo 77, comma 2, del
Regolamento interno per il funzionamento del Consiglio, l'intera
proposta di legge si intende respinta, pertanto il Consiglio
respinge la proposta di legge n. 117.
La seduta mattutina si chiude qui, i lavori verranno ripresi
alle ore 15:30. La seduta è tolta.
---
La seduta termina alle ore 13:05.
