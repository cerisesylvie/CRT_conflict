Classificazione
ASSISTENZA SOCIALE
Disabili



Oggetto del Consiglio n. 3501 del 4 aprile 2024 - Resoconto
OGGETTO N. 3501/XVI - Interpellanza: "Azioni per evitare
ritardi nell'erogazione dei contributi rivolti a persone in
condizione di disabilità gravissima nonché persone affette da
SLA".
Bertin (Presidente) -
Con 32 Consiglieri presenti
riprendiamo con l'ordine del giorno. Eravamo al punto n. 42. Il
consigliere Manfrin si è prenotato per illustrare l'interpellanza,
ne ha facoltà.
Manfrin (LEGA VDA) -
Come abbiamo inserito nel testo
dell'interpellanza, sappiamo che c'è un sostegno e un supporto che
viene dato ai
caregiver
familiari che appunto si occupano a
tempo pieno dei propri familiari e questo contributo e questo
sostegno è all'articolo 2, comma b), dell'allegato alla
deliberazione di Giunta regionale n. 484 del 26 aprile 2022, questo
è un aggiornamento rispetto alla delibera esistente. Proprio per
questo, in virtù di questa delibera, al beneficiario o a un suo
familiare, si può chiedere un contributo per il riconoscimento del
lavoro di cura in favore dello stesso.
Come ricorderà bene quest'Aula, ci siamo spesso occupati della
parte che riguarda i caregiver e del riconoscimento, soprattutto
quando un caregiver purtroppo non può affiancare attività
lavorative all'attività di cura della persona o del parente che è a
lui affidato e quindi spesso questo contributo diventa fondamentale
anche poter da una parte vivere, potersi sostentare e, dall'altra,
poter sostenere al meglio le persone che sono loro affidate.
Questo contributo - credo sia anche importante ricordarlo - è
erogato per disabilità gravissime e per persone affette da sclerosi
laterale amiotrofica, non parliamo chiaramente di problemi di lieve
entità ma parliamo di problemi sicuramente molto importanti e
parliamo anche del fatto che questo contributo serve principalmente
a tutelare queste persone con disabilità gravissime che hanno
questo tipo di necessità.
Succede purtroppo che da due anni questo tipo di contributo
arriva a uno stop, cioè all'inizio dell'anno, a gennaio arriva il
contributo di dicembre e poi per due mesi, cioè nei mesi di
febbraio e di marzo questo contributo si interrompe e non viene
erogato alle persone che ne hanno diritto. Non viene erogato con
versioni contrastanti, le persone che chiedono lumi per questa
mancata erogazione, da una parte quando va bene dicono: "Stiamo
facendo dei conteggi, stiamo calcolando, verificando, facendo", la
peggio - lo dico perché, purtroppo, questa è una delle risposte che
sono state date dagli uffici competenti - è: "Ma prima del
contributo cosa facevate?" e obiettivamente non mi sembra,
soprattutto in una situazione di questo tipo, un commento o una
risposta adeguata alle necessità. Per questo motivo quei familiari
che vivono spesso di quel sostegno chiaramente si trovano a dover
far fronte alle spese quotidiane, alle necessità della persona che
assistono, per due mesi non percepiscono nulla ed evidentemente si
trovano molto in ambasce, tanto per usare un eufemismo.
Per questo motivo, anche per comprendere le cause e soprattutto
per cercare di trovare una soluzione e per evitare che questi
ritardi continuino ad avvenire, con quest'interpellanza le
chiediamo quali siano le motivazioni che portano a questo tipo di
ritardi e se sia intenzione da parte dell'Amministrazione regionale
porre in essere ogni azione utile per evitare che tale evento
accada nuovamente.
Presidente -
Risponde l'assessore Marzi.
Marzi (SA) -
A partire dall'anno in corso la Regione ha
dovuto recepire le prescrizioni in tema di ISEE previste dal piano
nazionale non autosufficienza 2022-2024 che è stato approvato il 3
ottobre del 2022 con DPCM. Il piano finanzia contributi a favore
delle persone con disabilità gravissima che utilizzano le figure
dei
caregiver
familiari o delle assistenti personali. Tale
piano per la prima volta ha stabilito che gli accessi ai contributi
siano condizionati all'ISEE, definendo quali limiti di ISEE
l'importo di 50 mila euro, accresciuto a 65 mila euro in caso di
minorenni, quindi è la prima volta che viene recepito con questa
modalità. Per continuare a garantire una maggiore tutela delle
persone con disabilità, nello scorso mese di dicembre la Valle
d'Aosta ha innalzato questi limiti: per favorire l'accesso ai
contributi, abbiamo elevato i limiti ISEE disposti a livello
nazionale da 50 mila euro a 70 mila euro e da 65 mila euro a 90
mila euro in caso di interventi a favore di minorenni, dimostrando
quindi assoluta e concreta sensibilità al tema. Pertanto, a fine
dicembre 2023, gli uffici hanno dovuto informare i beneficiari
della misura circa la necessità di presentare entro il 31 marzo
2024 l'ISEE per dimostrare il requisito di accesso alla misura,
requisito che - si ribadisce - prima non era previsto. Le persone
hanno, di conseguenza, prodotto la documentazione richiesta nel
periodo tra gennaio e marzo del corrente anno. La struttura
competente ha quindi adottato il primo provvedimento di concessione
in data 18 marzo sulla base della documentazione a tale data
pervenuta. Nei giorni immediatamente successivi, sono state
effettuate tutte le relative liquidazioni. Nel mese di gennaio 2024
i beneficiari hanno ricevuto il contributo relativo alla mensilità
di dicembre 2023 e a marzo 2024 le mensilità di gennaio e febbraio
2024. In generale, nei primi mesi dell'anno, proprio per la
necessità di disporre del nuovo ISEE che deve essere rinnovato
annualmente da parte degli utenti, sarà fisiologico un
rallentamento nella normale frequenza di liquidazione dei
contributi mensili, tenendo anche conto che nel frattempo,
purtroppo, le persone beneficiarie degli stessi sono notevolmente
aumentate.
Dal 2017 ad oggi infatti i beneficiari della misura sono passati
da 14 a 116.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Grazie Assessore per la sua
risposta. C'è però un dato su cui non tornano i conti, cioè
benissimo che si debba recepire, verificare e dare una tempistica
per il deposito dell'ISEE, ma questa motivazione nei ritardi
potrebbe essere verosimile nel momento in cui fosse limitata a
quest'anno, perché, come giustamente ha ricordato, la questione
dell'ISEE è stata introdotta per la prima volta in quest'anno. Il
problema è che sono due anni che esiste questo contributo e sono
due anni che nei primi due mesi dell'anno non arriva questo
contributo. Allora se la questione è l'ISEE, l'ISEE si può
prevedere di consegnarlo prima, cioè consegnarlo a dicembre, per
esempio, come già è stato disposto per le domande del bando
affitti.
Io quindi la domanda del bando affitti, con l'attestazione ISEE
che dimostra che sono nei limiti la presento a dicembre e io dopo,
nel mese di gennaio, avrò poi tutto il tempo... cioè dovevo
presentarla entro dicembre o prima, perché tanto l'ISEE io ce l'ho
già in mano e quindi, se la presento prima, per tutti i calcoli del
caso a gennaio, febbraio e marzo avrò già tutto pronto.
Se come lei ha bofonchiato e non prevede sostanzialmente
soluzioni e dice: "Ah, ma sarà sempre così", lei si prende la
responsabilità di dire alle persone che aspettano e che dipendono
da questo contributo - che lei giustamente ha detto essere 116 -
che per due mesi dovranno vivere d'aria e quindi questo per lei va
bene. Sinceramente io, Assessore, questa risposta non la accetto e
non accetto nemmeno, come lei potrà immaginare, che ci sia la
replica alle nostre comunicazioni, che non è prevista da
Regolamento, quindi lo dico già fin d'ora, Presidente, che io
ovviamente non sono favorevole a ulteriori chiarimenti, perché il
pensiero si è compreso benissimo. È evidente che c'è una fase nella
quale c'è un'esposizione, c'è una risposta, c'è una replica e
l'iniziativa si chiude lì. Io credo che lei abbia chiarito bene,
credo che un'organizzazione diversa che preveda la consegna
dell'ISEE prima che si chiuda l'anno per fare in modo che le
persone per quei due mesi possano poi dopo ricevere regolarmente
quel contributo sia un sistema, secondo me, da introdurre.
Se non avete la volontà, basta dirlo, ma a noi dispiace perché
evidentemente queste persone fanno un lavoro molto delicato che
richiede molta attenzione, che richiede ovviamente - anche per
sopravvivere - un sostegno economico e stoppare quel sostegno
economico per due mesi obiettivamente a noi sembra assolutamente
assurdo.
Presidente -
La parola all'assessore Marzi.
Marzi (SA) -
Per mozione d'ordine, per l'utilizzo di un
termine specifico. Il termine specifico, collega Manfrin, noi ci
conosciamo da tanti anni, è "bofonchiare". Di solito chi ha il
sospetto ha il difetto, però nel mio caso non mi permetterei mai di
dire che lei bofonchia, perché lei non bofonchia e in termini
assolutamente reali, collega Manfrin, di me si può dire
praticamente quasi tutto tranne che bofonchio.
Anche, rispetto alla meravigliosa iniziativa 42 che lei ha
deciso di presentare, non l'ho presentata io, sono stato molto
chiaro nel rappresentare dati oggettivi sia nell'utilizzo di uno
strumento che deve essere preparato, che è l'ISEE, e soprattutto
nel rendere evidente l'eccezionale lavoro che gli uffici hanno
fatto assolutamente con sensibilità rispetto a questo tema. Prima
di tutto perché la Regione Autonoma Valle d'Aosta, come ho avuto
modo di dimostrare nella risposta - però lei evidentemente non ha
avuto interesse di replicare prendendo atto della risposta -, ha
aumentato a dicembre 2023 i limiti di ISEE per includere più
persone possibili rispetto al tema di riferimento e questo non è
bofonchiare ma è un dato di fatto. In secondo luogo apposta,
volendo rappresentare che dal 2017 ad oggi, quindi in sei anni e
mezzo, siamo passati da 14 utenti a 116. Semplicemente questo
numero, che è molto evidente e semplice, elimina il concetto logico
di bofonchiare e, indipendentemente dalle opinioni, rende evidente
che senza dubbio gli uffici, la Regione, il Governo e il Consiglio
sono sensibili a questo tema e hanno strutturato un servizio che
funziona.
Presidente -
La parola al consigliere Manfrin per fatto
personale, circoscriva però.
Manfrin (LEGA VDA) -
Solo per chiarire al collega Marzi,
che è fine linguista e quindi dovrebbe conoscere il significato dei
termini, che, quando si utilizza il termine "bofonchiare", si
intende borbottare a bassa voce, cosa che lei ha fatto quando io ho
detto che questo contributo arriva in ritardo e si poteva invece
disporre una sua erogazione con delle disposizioni diverse, lei ha
borbottato - preferisce questa definizione - fuori microfono: "Ma
sarà sempre così", dicendo ovviamente a tutti i caregiver che il
loro contributo arriverà con due mesi di ritardo e dovranno vivere
di aria per due mesi. Obiettivamente a me questa cosa sinceramente
dispiace, dispiacerà moltissimo anche a tutti i
caregiver
che percepivano questo contributo.
Io capisco che lei vorrebbe che io le facessi le interpellanze
su quello che funziona, ma le interpellanze o le iniziative in
generale in quest'aula vengono fatte su quello che non funziona,
quindi se lei vuole fare degli
spot
, visto che li fate tutti
i lunedì quando fate le conferenze stampa e spiegate le munifiche
cose che fate per questa nostra Regione, può dire tutto quello che
vuole a tutti i microfoni e mezzi del mondo. Noi abbiamo un'aula
consiliare, abbiamo le iniziative e chiediamo risposte puntuali non
sulle cose che funzionano ma su quelle che non funzionano, su cui
evidentemente la risposta non è stata in grado di fornirla. È
sufficiente un sistema diverso, raccogliere l'ISEE prima, non lo
vuole fare? Bene, ne prendiamo atto e ne prenderanno atto anche le
116 famiglie che hanno delle persone da seguire.
