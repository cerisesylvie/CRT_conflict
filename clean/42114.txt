Classificazione
AMBIENTE
Stoccaggio e smaltimento rifiuti



Oggetto del Consiglio n. 1066 del 6 novembre 2019 - Resoconto
OGGETTO N. 1066/XV - Interrogazione: "Notizie in merito ai
pareri espressi in sede di conferenza dei servizi sulla conformità
degli impianti delle discariche per i rifiuti speciali di
Aymavilles e Issogne".
Rini (Presidente) -
Punto 12 all'ordine del giorno. La
parola per la risposta all'assessore Chatrian.
Chatrian (AV)
- I colleghi chiedono al Governo regionale
e al sottoscritto quale struttura regionale in sede di conferenza
dei servizi si è occupata di verificare la conformità degli
impianti da autorizzare con le previsioni alle prescrizioni del
succitato Piano regionale di gestione dei rifiuti. Le strutture
regionali competenti in materia di gestione dei rifiuti, che hanno
seguito nel corso degli anni le diverse istanze pervenute e volte a
ottenere autorizzazioni alla realizzazione e gestione d'impianti
per il trattamento smaltimento e recupero dei rifiuti, sono variate
nel corso degli anni. Dal 1995 a oggi si sono avvicendati vari
assessori e varie strutture nella gestione dei rifiuti. Inoltre nel
periodo agosto 2003-luglio 2008 e agosto 2008-luglio 2013 la
competenza in materia di pianificazione ambientale era attribuita
alla struttura Direzione Ambiente. Mi sembrava utile questa
premessa.
Entrerei nel merito delle varie domande e quesiti posti. In
merito a quanto richiesto con il primo quesito, la struttura
regionale competente alla verifica della compatibilità con gli
strumenti di pianificazione ambientale nel periodo in cui il
titolare delle due discariche oggetto dell'interrogazione hanno
presentato istanze per il riavvio dell'esercizio 2010 e 2011 era la
direzione ambiente dell'Assessorato Territorio e Ambiente, il cui
dirigente era l'architetto Fulvio Bovet. In particolare, per quanto
riguarda la discarica di Aymavilles, il parere è stato formulato in
occasione della Conferenza dei servizi del 10 giugno 2010, mentre
per la discarica d'Issogne il riavvio dell'attività di gestione è
stato disposto con la nota istruttoria del direttore della medesima
Direzione Ambiente in data 6 giugno 2011.
Sto andando troppo in fretta? Per quanto riguarda il quesito
numero 2, "quante volte si è riunita l'apposita conferenza per
occuparsi delle due succitate discariche e chi rappresentava in
ognuna di queste occasioni la struttura regionale di cui al punto
1", per quanto concerne la discarica d'Issogne, la Conferenza dei
servizi si è riunita per le diverse istanze di autorizzazione dal
1995 in poi, complessivamente 7 volte, nel corso delle quali la
struttura competente alla verifica della compatibilità con gli
strumenti di pianificazione in materia di gestione dei rifiuti era
rappresentata così: la prima il 6 settembre '95 da Ines Mancuso,
delegata da Carla Stefania Riccardi; il 16 settembre 1998 da Nicola
Tartaglione; l'8 giugno 2003 non è stata espressa alcuna
valutazione in quanto si trattava di una proroga; la quarta, il 1°
agosto 2006, da Liliana Cazaban; il 30 maggio 2008 non è stata
espressa alcuna valutazione in quanto si trattava di una proroga;
invece per quanto riguarda la sesta e la settima, il 2 luglio 2014
e il 21 agosto 2014, da Ines Mancuso. Per quanto concerne invece la
discarica di Aymavilles, le conferenze dei servizi si sono riunite
complessivamente 8 volte. In sede di prima convocazione, il 2
aprile 1998, è stato effettuato il sopralluogo preliminare. Nelle
successive la struttura competente alla verifica della
compatibilità con gli strumenti di pianificazione in materia di
gestione dei rifiuti era rappresentata: il 15 maggio '99 da Paola
Bornaz, delegata da Umberto Roullet; il 19 maggio 2005 da Raffaele
Rocco; il 10 giugno 2010, il 21 aprile 2016, il 23 giugno 2016 da
Ines Mancuso; le ultime tre da Ines Mancuso e la penultima, 19
maggio 2005, da Raffaele Rocco.
In merito al terzo quesito "Chi erano di volta in volta i
sindaci e di quali comuni, che si sono espressi sulle due
discariche per quanto di loro specifica competenza" il 6 settembre
'95 il sindaco di Issogne; il 16 settembre '98 nessun sindaco era
presente; l'8 giugno 2003 nessun sindaco era presente; il 1° agosto
2006 era presente il sindaco d'Issogne; il 30 maggio 2008 è stato
presentato un parere scritto del comune d'Issogne; il 2 luglio 2014
per il Comune d'Issogne non era presente nessuno e non è stato
presentato un parere scritto, per il comune di Champdepraz era
presente il tecnico comunale e fu anche formulato un parere
scritto; il 21 agosto 2014 per il Comune d'Issogne non era presente
nessuno e non è stato presentato alcun parere e per il Comune di
Champdepraz non era presente nessuno ma fu formulato un parere
scritto.
Per quanto concerne invece la discarica di Aymavilles: il 2
aprile 1998 erano presenti i sindaci di Aymavilles e il sindaco di
Jovencan; il 15 maggio del '99 non era presente nessuno; il 22
aprile del 2010, convocato il comune di Aymavilles, nessuno era
presente; il 19 maggio 2005 era presente il sindaco di Aymavilles;
il 10 giugno 2010 era rappresentato il Comune di Aymavilles dal
tecnico comunale; il 21 aprile 2016 erano presenti per il Comune di
Aymavilles il sindaco, il tecnico comunale e un amministratore
comunale; il Comune di Jovençan era rappresentato dal sindaco e da
un amministratore comunale. Il 23 giugno del 2016 erano presenti
per il Comune di Aymavilles il sindaco, il tecnico comunale e un
amministratore e per il Comune di Jovençan il sindaco. Poi
l'ultima, il 6 aprile 2017 erano presenti per il Comune di
Aymavilles due amministratori comunali e per il Comune di Jovençan
un amministratore comunale. Ho cercato di rispondere ai quesiti che
avete posto.
Presidente -
La parola al collega Vesan.
Vesan (M5S)
- Grazie, Assessore, per avermi fornito tutti
questi dati. Magari ho trascritto qualcosa male, se fosse possibile
poi avere copia cartacea della risposta le sarò grato. Le
motivazioni di questa nostra interrogazione a cui probabilmente
farà seguito un ulteriore atto, sono legate al fatto che la
pianificazione regionale della raccolta rifiuti è un atto di
quest'amministrazione. È stata fatta nel 2003 con il Piano
regionale raccolta rifiuti, che è stato ribadito con approvazione
della legge regionale 31 2007 e la stessa è stata integrata nel
2015 con l'approvazione dell'aggiornamento del Piano regionale, con
legge regionale 22 del 22 dicembre 2015. Essendo un atto
pianificatorio, la conferenza dei servizi è tenuta a rispondere
sulla rispondenza degli atti di approvazione a questa
pianificazione. Sarebbe come dire che, in fase di autorizzazione
edilizia rilasciata da un comune, la commissione edilizia prescinda
dal Piano regolatore del Comune. E chi all'interno della conferenza
di servizi doveva occuparsi del rispetto di questa pianificazione?
È quello che le ho chiesto e lei gentilmente me lo ha detto. Nella
fattispecie, soprattutto su queste due discariche, finalizzate
inizialmente alla raccolta di materiali inerti provenienti
sostanzialmente da attività di demolizione o ricostruzione, che è
espressamente prevista dalla nostra pianificazione regionale ed è
previsto che ogni comune possa dotarsi di apposito impianto per
gestire questo tipo di rifiuto, quello che ci interessa più in
particolare è "quando ci siamo allargati alla gestione di rifiuti
speciali non pericolosi?" Questo tipo di estensione di
un'autorizzazione - esistente, ma per tipologie molto più limitate
e molto meno inquinante - è in palese contrasto con la
pianificazione regionale. La pianificazione regionale, sia del 2003
che del 2015, prevede un volume espressamente calcolato solo sulla
gestione dei rifiuti speciali e programma anche la gestione sul
territorio regionale delle discariche. Leggo solo, per essere
sicuro di non sbagliarmi, cosa cita l'ultima versione - che è
quella del 2015 - a cui fanno riferimento sostanzialmente per
quello che riguarda Aymavilles, il cambiamento di gestione dei CER
e quindi l'integrazione, la trasformazione del tipo di discarica.
Nel 2015 il Piano è stato approvato con legge regionale da
quest'Aula, quindi - se non ricordo male senza il suo voto
favorevole Assessore, ma comunque con la maggioranza del Consiglio
- è diventato legge, tocca a lei come rappresentante esecutivo
farlo rispettare adesso e toccava allora evidenziarlo da chi ha
rappresentato il suo Assessorato all'interno di questa conferenza
dei servizi. Ebbene, questo Piano dice: "dal punto di vista della
gestione dei rifiuti speciali in senso lato - perché prima parla
espressamente dei rifiuti e di apparecchiature elettroniche
specifiche - è necessario precisare che, considerate le piccole
dimensioni della maggior parte delle attività da cui originano, i
quantitativi risultano essere nel complesso contenuti. Di
conseguenza, così come peraltro già specificato nel piano regionale
di smaltimento dei rifiuti precedente - è così, basta andarsi a
guardare anche l'equivalente volume del 2003 - non è giustificabile
la realizzazione d'impianti per il trattamento e/o lo smaltimento
e/o il recupero degli stessi.".
La pianificazione del 2003 addirittura arrivava a dire che il
trattamento dei rifiuti speciali, al di là di quelli da destinarsi
all'istituenda discarica di Pontey e per i soli CER previsti per la
discarica di Pontey doveva essere espressamente avviato allo
smaltimento al di fuori del territorio regionale. Quindi quest'Aula
ha approvato una legge, visto che parliamo per atti, che dice che
questo tipo di discariche non sono previste né prevedibili sul
nostro territorio. Qualcuno, che doveva rappresentare questo tipo
di pianificazione all'interno della conferenza dei servizi, ha
invece espresso in queste occasioni - molteplici, 15 volte di cui
qualcuna insomma con riferimento espressamente ai rifiuti speciali
- un parere favorevole. Non continuo nel mio commento su questa
cosa. Certo che a noi sembra una grave inadempienza.
Probabilmente reinterverremo su questo argomento anche in
considerazione del fatto che la pianificazione - almeno quella del
2003, non ho trovato riferimenti nell'aggiornamento del 2015 -
prevede espressamente che le discariche non siano realizzate nelle
fasce esondabili di tipo A e B, espressamente la pianificazione
regionale sui rifiuti! Invece, nonostante questo piano fosse
vigente, a Issogne nel 2014, quando ancora non c'era
l'aggiornamento, sono state autorizzate, immagino con il parere
favorevole... agosto 2014 cosa?
Presidente -
Concluda, collega.
Vesan (M5S)
- Sì, ad agosto 2014 è stato approvato un
piano, è stata approvata una discarica con un vigente piano del
2003 che prevedeva espressamente che nelle aree esondabili non si
potessero realizzare discariche. Ecco, sulla scorta di questo mi
chiedo come possiamo permetterci di pagare gli stipendi del nostro
personale che va a rappresentare così male la pianificazione che
noi approviamo in quest'aula in occasione delle ormai famose
conferenze dei servizi.
Presidente -
Un attimo di sospensione per una veloce
capigruppo.
La seduta è sospesa dalle ore 18:51 alle ore 18:57
Rini (Presidente) -
La capigruppo ha stabilito di
trattare ancora quattro interpellanze prima della pausa.
