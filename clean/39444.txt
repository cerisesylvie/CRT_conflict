Classificazione
AMMINISTRAZIONE REGIONALE
FINANZA REGIONALE E LOCALE
Partecipazioni azionarie regionali



Oggetto del Consiglio n. 2635 del 23 febbraio 2017 - Resoconto
OGGETTO N. 2635/XIV - Approvazione di mozione: "Verifica
della regolarità dei contratti stipulati dall'Amministrazione
regionale e dalle società controllate con la società "Caseificio
valdostano"".
Rosset (Presidente) -
Punto n. 26 dell'ordine del giorno.
Per l'illustrazione chiede la parola il collega Bertin, ne ha
facoltà.
Bertin (ALPE) -
Questa mozione si collega direttamente
all'interpellanza discussa in mattinata, vale a dire ai lavori,
alle forniture di beni e servizi acquistati presso il Caseificio
valdostano. Non sto a ripercorrere quanto già detto questa mattina
riguardo all'indagine in corso relativamente al titolare del
Caseificio valdostano - vale quanto detto questa mattina -,
pertanto vado direttamente all'impegno, che è quello di prevedere
una forma di autotutela da parte dell'Amministrazione e delle
società controllate riguardo ai contratti in essere, contratti
stipulati in particolare dalle società controllate, partecipate
dall'Amministrazione regionale che - come abbiamo visto questa
mattina - hanno acquistato negli ultimi anni per un valore totale
di 2,5 milioni di beni e servizi presso il Caseificio valdostano.
Con questa mozione si intende verificare la regolarità di questi
contratti, perché è bene farlo per diverse ragioni. Tra l'altro,
come accennava anche questa mattina il collega Gerandin, vi sono
alcuni contratti che lasciano perplessi, è il caso di verificarne
la regolarità, e comunque occorre approfondire certe questioni,
soprattutto anche per non procedere ad ulteriori affidamenti
diretti, anche per tutelare l'Amministrazione regionale qualora poi
questa indagine porti dei riscontri diversi, dei riscontri riguardo
a certe indagini in corso.
Allo stesso tempo si chiede di attivarsi presso le società
controllate e partecipate dall'Amministrazione regionale, gli enti,
le agenzie e i soggetti di diritto privato che sono riconducibili
all'Amministrazione regionale per avere un quadro generale di
verifica della regolarità dei contratti e approfondire questi
contratti e per autotutelarsi di non procedere ad ulteriori
affidamenti diretti. Diverso è il problema di un affidamento nel
caso in cui si vinca una gara, che cambia la questione. L'impegno
di questa mozione è questo, in fondo è una forma di autotutela da
parte dell'Amministrazione regionale.
Presidente -
Per la risposta, chiede la parola il
Presidente della Regione, ne ha facoltà.
Rollandin (UV) -
Come il collega Bertin ha ricordato, è
un argomento di cui stamattina abbiamo in qualche modo parlato e
vorrei solo chiedere al collega per chiarezza...dove si dice: "il
Governo regionale a verificare la regolarità dei contratti in
essere con il Caseificio valdostano", come ha detto adesso, delle
società partecipate e controllate, proporrei di fermarci a quel
punto per il primo comma. Al secondo comma si prevede: "ad
attivarsi per le finalità di cui al punto precedente - quindi
diciamo già che sono le società partecipate e controllate dalla
Regione - e tutti gli altri enti, aziende, agenzie e soggetti di
diritto privato ad essa riconducibili", su questo bisogna solo
capirsi perché per i soggetti di diritto privato non è pensabile di
andare noi a fare una ricognizione. Solo per chiarire, facendo
riferimento alle società, come ha detto nel primo comma,
controllate e partecipate, quindi tutte quelle che fanno
riferimento al pubblico...mi sembrava che fosse questa la sua
intenzione...
(interruzione del Consigliere Bertin, fuori
microfono)
...le società partecipate e controllate riconducibili al
pubblico, quindi anche quelle, come l'USL, a cui possiamo
accedere...
(nuova interruzione del Consigliere Bertin, fuori
microfono)
...se dice: "ad attivarsi", noi dobbiamo anche sapere con chi ci
attiviamo perché sennò diventa monca...
Presidente -
Chiedo scusa, perché altrimenti non
riusciamo a comprendere...prego, Presidente.
Rollandin (UV) -
...sono intervenuto adesso solo per
chiedere se ci sono delle modifiche per poterle in qualche modo
condividere. Premesso che siamo d'accordo di attivarci per dare
seguito a quello che lei chiede, si tratta di scriverlo in modo
tale che possa essere poi seguito e attivato secondo le sue
richieste.
Presidente -
Ha chiesto la parola il collega Bertin, ne
ha facoltà.
Bertin (ALPE) -
Il secondo capoverso riguarda le società
controllate, intendiamoci, sono tutte quelle che hanno riferimento
pubblico, ovviamente, pertanto può andare bene il chiarimento fatto
da lei in precedenza.
Per quanto riguarda il primo punto, mi può specificare meglio
cosa vuole eliminare ed emendare?
Presidente -
Ha chiesto la parola il Presidente della
Regione, ne ha facoltà.
Rollandin (UV) -
L'aspetto che ci sembrava possibile
eliminare era...propongo di fermarci al primo comma alle parole
"Caseificio valdostano". Dopo voi avete scritto: "e a non procedere
con ulteriori affidamenti diretti"; come lei sa, per le procedure
previste anche dai contratti attuali sotto i 40 mila euro c'è la
possibilità di farlo, quindi non possiamo escludere quello che le
norme prevedono, cioè applicare tutte le norme pubbliche
giustamente come viene richiesto, quindi di saperlo...ma non è
pensabile essere più restrittivi della legge perché non possiamo
interferire su questo. È questa la sostanza del perché fermarci a
quel punto.
Presidente -
Ha chiesto la parola il collega Bertin, ne
ha facoltà.
Bertin (ALPE) -
Chiedo soltanto una piccola sospensione
per confrontarmi con i colleghi che hanno firmato la mozione.
Presidente -
La sospensione è concessa.
La seduta è sospesa dalle ore 17:11 alle ore 17:25
.
Rosset (Presidente) -
Possiamo riprendere i lavori. Ha
chiesto la parola il collega Bertin, ne ha facoltà.
Bertin (ALPE) -
Nel confronto che è avvenuto con i
colleghi abbiamo deciso di emendare l'impegnativa, che a questo
punto riguarda le società controllate, come dicevamo, e tutte
quelle riconducibili al pubblico per quello che riguarda la
verifica dei contratti. Inoltre si prevede l'impegno a non affidare
ulteriori forniture di beni e servizi di ammontare superiore ai 40
mila euro. Questo è l'emendamento.
Presidente -
Leggo l'emendamento: "a verificare la
regolarità dei contratti in essere con il Caseificio valdostano
delle società partecipate e controllate dalla Regione e di tutti
gli altri enti riconducibili al pubblico e impegnare gli stessi
soggetti a non procedere con ulteriori affidamenti diretti al di
sopra dei 40 mila euro". Va bene? Possiamo quindi mettere in
votazione la mozione emendata. Dichiaro aperta la votazione. La
votazione è chiusa.
Presenti: 33
Votanti           
: 33
Favorevoli: 33
Il Consiglio approva all'unanimità.
