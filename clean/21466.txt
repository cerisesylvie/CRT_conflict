Classificazione
TRASPORTI E VIABILITÀ
Trasporti



Oggetto del Consiglio n. 1251 del 6 aprile 2005 - Resoconto
OGGETTO N. 1251/XII - Progetto di riassetto del servizio di
trasporto pubblico locale. (Interrogazione)
Interrogazione
Richiamata la deliberazione della Giunta regionale n. 192 del
2 febbraio 2004 con cui è stato affidato un incarico alla Società
Clickmobility S.p.a. di Genova per il progetto di riassetto del
servizio di trasporto pubblico locale;
Ricordato che per la redazione del progetto era stata
prevista una scadenza di 11 mesi;
il sottoscritto Consigliere regionale
Interroga
la Giunta regionale e l'Assessore competente per
conoscere:
1) quali elaborati sono stati prodotti dalla società
incaricata;
2) in che cosa consiste il riassetto del servizio di
trasporto pubblico motivo dell'incarico;
3) quando e con quali strumenti verrà data attuazione al
progetto di riassetto.
F.to: Riccarand
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Questa è una materia particolarmente complessa ed
è per tale ragione che si può dire che in questa prima parte della
legislatura la logica è stata quella di acquisire degli
approfondimenti di tipo tecnico, in vista di una serie di una serie
di scadenze significative che interessano l'intero settore dei
trasporti. Consegnerò poi al Consigliere Riccarand una parte del
mio intervento, perché vi sono dei riassunti schematici di cui darò
conto solo in termini sintetici.
Per rispondere alla prima domanda, nel febbraio 2004 la Giunta
ha incaricato la società "Clickmobility S.p.a.", con deliberazione
n. 192, della realizzazione di uno studio che doveva individuare le
strategie di intervento necessarie alla riqualificazione
dell'intero servizio di trasporto pubblico in Valle. Per un
corretto inquadramento del contesto della mobilità regionale,
funzionale a questa fase di pianificazione, sono stati richiesti
degli specifici approfondimenti sia sul fronte delle
caratteristiche degli spostamenti degli abitanti all'interno e
all'esterno del territorio valdostano, sia sul livello di servizio
erogato dalle autolinee e anche dal sistema ferroviario.
Parallelamente è stato effettuato il monitoraggio economico
gestionale e della qualità dei servizi erogati dalle autolinee nei
6 sub-bacini a valle dell'assegnazione tramite procedure
concorsuali, assegnazione che, come ricorderà il collega Riccarand,
è avvenuta nel corso del 2001. In particolare sono state svolte le
seguenti attività: per quel che concerne le indagini sulla
mobilità, 3.000 interviste svolte telefonicamente, nell'aprile
2004, rivolte alla popolazione di tutti i comuni valdostani, con lo
scopo principale di individuare, sia per gli spostamenti abituali,
sia per quelli occasionali, origine e destinazione degli
spostamenti intercomunali, modalità di trasporto utilizzata,
frequenza e motivo degli spostamenti e disponibilità all'utilizzo
del mezzo di trasporto pubblico. Va precisato a questo proposito
che un campione di 3.000 interviste è significativo sul territorio
valdostano, tenendo conto dei 120 mila abitanti. Ancora: 2.987
interviste svolte a bordo dei treni che circolano fra
Pont-Saint-Martin e Pré-Saint-Didier (aprile, giugno, dicembre
2004), con lo scopo principale di individuare, sia per gli
spostamenti abituali, sia per gli occasionali, origine,
destinazione e distribuzione nell'arco della giornata degli
spostamenti, frequenza e motivo dei viaggi, titoli di viaggio
utilizzati, modalità di accesso e problemi di degrado delle
stazioni ferroviarie come vissute dagli utenti; 380 interviste
svolte a bordo degli autobus circolanti sulla rete regionale,
questo è avvenuto nel giugno 2004, con lo scopo principale di
individuare sia per gli spostamenti abituali, sia per quelli
occasionali, origine, destinazione e distribuzione nell'arco della
giornata degli spostamenti, frequenze e motivo dei viaggi, titoli
di viaggio utilizzati, modalità di accesso e di abbandono delle
fermate.
Vi è poi stata un'inchiesta riguardante la qualità erogata,
volta alla verifica del livello di servizio offerto ed erogato alla
clientela, in particolare modo su diverse tipologie: puntualità,
pulizia e decoro, stato di conservazione di arredi, "confort" a
bordo, informazioni alla clientela, disponibilità di servizi
commerciali a terra per le stazioni e le fermate. Le attività hanno
previsto: 4 campagne di rilevazione a bordo dei treni fra
Pont-Saint-Martin e Pré-Saint-Didier, novembre-dicembre 2004, per
un numero complessivo di 446 convogli; 4 campagne di rilevazione
nelle 16 stazioni, novembre-dicembre 2004, in servizio fra
Pont-Saint-Martin e Pré-Saint-Didier; 2 campagne di rilevazione a
bordo degli autobus circolanti sulla rete regionale, giugno-ottobre
2004, per un numero complessivo di 1.293 corsi. Monitoraggio dei
contratti di servizio TPL-gomma... attraverso l'acquisizione della
documentazione necessaria e l'organizzazione di incontri di
approfondimento con i singoli gestori, al fine di agevolare
l'effettuazione dell'attività di monitoraggio da parte del
personale della Regione, sono stati predisposti specifici
protocolli di comunicazione su supporto informatico ed è stato
elaborato un manuale operativo di monitoraggio.
Le attività sopra elencate sono state sviluppate nei seguenti
"report": indagini sulla mobilità: un primo "report" è "Indagine
per la rilevazione della domanda di mobilità potenziale del
trasporto pubblico nella Regione Valle d'Aosta, 28 maggio 2004", un
secondo "report" è "Indagine sulla caratteristica della domanda di
mobilità soddisfatta con la modalità ferroviaria, 12 ottobre 2004,
monitoraggio del servizio di TPL ferroviario e su gomma, risultati
delle campagne di indagine relative alla qualità erogata",
documento presentato nell'ambito di una conferenza stampa il 16
novembre 2004 che era stata preceduta da 2 incontri: uno che aveva
avuto un successo evidente nell'incontro con le organizzazioni
sindacali, un secondo invece andato deserto nell'incontro con gli
enti locali, che sembrano dimostrare non grande interesse alla
questione del trasporto pubblico locale, lo dico con vivo
dispiacere.
Per quanto riguarda le indagini sulla qualità erogata, invece:
"Monitoraggio del servizio di TPL su gomma, risultati delle
campagne di indagine relative alla qualità erogata" e naturalmente
è questo documento di cui ho già detto. Un secondo documento è del
gennaio 2005: "Monitoraggio del servizio di TPL ferroviario,
risultato delle campagne di indagine relative alla qualità
erogata". Può essere utile dire che, mentre per il trasporto su
gomma esiste una viva soddisfazione da parte degli utenti, sul
trasporto ferroviario l'indagine riverbera esattamente le
lamentazioni che quotidianamente vediamo nelle lettere ai giornali
e nelle interviste ai pendolari.
Proposte di riassetto del servizio di trasporto pubblico: vi è
un documento del novembre 2004, "Valutazione analisi dello scenario
di riferimento del sistema territoriale e trasportistico della
Regione Valle d'Aosta" e nel medesimo mese un altro documento:
"Ipotesi di riassetto della rete di trasporto pubblico della
Regione Valle d'Aosta, definizione dello schema delle linee guida
per la stesura del nuovo piano di bacino".
Infine, monitoraggio dei contratti di servizio TPL su gomma: vi
sono dei documenti che risalgono al 26 ottobre 2004, "Monitoraggio
economico-gestionale dell'organizzazione aziendale", un secondo del
gennaio 2005 "Monitoraggio del servizio della qualità erogata sulla
base dell'analisi dei supporti documentali", infine "Manuale
operativo di monitoraggio" del 19 gennaio 2005.
Rispondo adesso congiuntamente alla 2° e 3° domanda: in
relazione ai dati sull'inquadramento territoriale e sulle
caratteristiche dell'offerta di trasporto attuali, sulla base delle
indagini che ho detto, sono state individuate le linee guida degli
interventi che si intendono realizzare e che mi permetto di
sintetizzare. Un servizio ferroviario regionale cadenzato
Aosta/Pont-Saint-Martin, con eventuale estensione su Ivrea; un
servizio ferroviario interregionale cadenzato fra Aosta e Torino;
una frequenza semiorario del treno nelle ore di punta sulla tratta
Aosta/Pont-Saint-Martin/Ivrea; servizi automobilistici in orario
coordinato con il servizio ferroviario; nodi attrezzati per
l'interscambio fra mezzo privato e ferrovia, e questi sono gli
interventi che stiamo facendo sulle 3 stazioni cardine della Valle
d'Aosta, oltre quella di Aosta, cioè la stazione di Châtillon,
quella di Verrès e quella di Pont-Saint-Martin; servizi innovativi
nelle zone a bassa densità in adduzione ai nodi principali della
rete portante, qui ricordo che vi è una sperimentazione fatta di
"Hellobus", che diventerà punto di riferimento di nuovi servizi a
chiamata in alternativa al TPL su gomma; coppia di treni
Aosta-Milano da cominciare a sperimentare nei giorni festivi e
prefestivi, cioè riteniamo che il collegamento con Milano debba
tornare ad essere un punto di riferimento interessante.
Naturalmente tutto questo è riassunto in uno schemino che fornirò
al collega Riccarand.
Vorrei adesso dire quali sono le tempistiche di massima per
l'attuazione degli interventi. Per quel che riguarda il servizio,
nel breve termine abbiamo in programma lo sviluppo di servizi
integrativi al TPL di linea mediante servizi di tipo innovativo,
servizi a chiamata; questo cominceremo a sperimentarlo soprattutto
nella zona di Aosta, in tempi relativamente rapidi lo faremo sulla
base anche di un "Interreg". A medio termine: revisione del
servizio sulle linee a media e bassa forza in funzione dello
sviluppo dei servizi integrativi, razionalizzazione del servizio
sulla dorsale, cadenzamento rigido sia per i treni interregionali
diretti a Torino, sia per i treni regionali nel corso dell'arco
della giornata. A lungo termine: introduzione dei collegamenti
diretti feriali verso località ad elevata attrattività, in
particolare Milano. Quando si parla di "lungo termine", credo
realisticamente che questo potremo cominciare a farlo nel 2007,
mentre il cambio di orario potrebbe avvenire già all'inizio del
2006. Fra il 2006 e il 2007 potremo sperimentare i treni della neve
da Milano e da Torino sulla base del nuovo materiale rotabile che
avremo.
Infrastrutture: studi di fattibilità per il miglioramento del
tracciato della linea Aosta-Ivrea-Chivasso, con la precisazione che
ho fatto l'altra volta e che qui confermo, cioè avere
un'estrapolazione della problematica dell'elettrificazione come
primo punto di questo studio; studi di fattibilità per la
razionalizzazione della stazione ferroviaria di Aosta che ci
accingiamo a dare; verifica sull'opportunità di attivare alcune
nuove fermate sulla tratta Aosta/Pré-Saint-Didier; ho già chiesto
al Presidente Praduroux di venire in commissione il 19 aprile a
presentare all'attenzione della commissione lo studio conclusivo
sull'Aosta/Pré-Saint-Didier, che è foriero di sviluppi assai
interessanti riguardanti un possibile utilizzo di questa struttura
ferroviaria non esattamente nella linea del metrò, che era quella a
lungo indicata dal collega Riccarand, ma con un utilizzo diverso
della linea, con una logica ferroviaria che però può avere in una
serie di nuove fermate una serie di aspetti positivi, ma di questo
ne parleremo il 19. Nel medio termine: attivazione delle procedure
di autorizzazione per gli interventi pianificati, eliminazione di
alcuni passaggi a livello interferenti con la rete viaria; nella
prossima Giunta risolveremo un piccolo problema di copertura
finanziaria che ci ha impedito di deliberare su questa questione
lunedì, quindi andrà a lunedì prossimo, e verrà individuata la
serie di interventi che devono essere realizzati a partire dalla
fine di quest'anno; potenziamento dei nodi di interscambio di
Pont-Saint-Martin, Châtillon e Verrès; infine, a lungo termine,
realizzazione degli interventi di rettifica del tracciato sulla
rete ferroviaria, realizzazione degli interventi sulla stazione di
Aosta, elettrificazione della tratta Aosta-Ivrea, se ciò verrà
ritenuto opportuno, e devo dire che risulterà molto interessante il
dialogo fra di noi sull'Aosta/Pré-Saint-Didier, perché la questione
dell'elettrificazione è anche legata a questa linea, che è stata
elettrificata fino agli anni '70 e poi è stata smobilitata.
Gli interventi di cui sopra saranno sviluppati nell'ambito del
piano di bacino di traffico. A questo proposito vorrei ricordare
che l'attuale piano era stato approvato dal Consiglio con
deliberazione n. 921/1999 e ai sensi dell'articolo 6 della legge
regionale del 1997 ha validità decennale... tuttavia di dar corso
sollecitamente al programma di riassetto del trasporto pubblico
locale come sopra riassunto... se ne sta per avviare un sostanziale
aggiornamento... se mi posso permettere una critica ad una legge di
cui lei fu autore, la lunghezza decennale di un piano di questo
genere ci obbliga fin dai prossimi anni a mettere mano con rapidità
ai cambiamenti. Ulteriori strumenti operativi per la realizzazione
di questi vari progetti saranno gli accordi di programma, alcuni
dei quali sono in corso di attuazione con i vari soggetti
istituzionali interessati.
Mi permetterò per completezza di far avere questo documento e,
qualora il collega Riccarand lo ritenesse, potrò anche far avere i
diversi studi che si sono sommati in questi mesi, che danno il
senso di un tentativo di dare una strategia complessiva al
trasporto pubblico locale.
Presidente - La parola al Consigliere Riccarand.
Riccarand (Arc-VA) - Ringrazio l'Assessore per l'ampia risposta
a questa interrogazione, che ha cercato anche di dare un panorama
degli interventi che vanno al di là dell'incarico specifico che era
oggetto di tale interrogazione. Qui l'incarico affidato a questa
società di Genova era importante anche dal punto di vista
finanziario, il risultato è stato una serie di elaborati che
sarebbe opportuno trasmettere alla competente commissione, in modo
che questi possano essere oggetto di una riflessione da parte dei
consiglieri che sono interessati ad avere un quadro complessivo. È
evidente che dalle indagini poi a passare a delle scelte... bisogna
avere una valutazione molto attenta. Ho avuto la sensazione
leggendo i primi documenti, in particolare quello riguardante il
monitoraggio dell'utenza ferroviaria sulla linea Aosta-Ivrea, che
vi fosse un atteggiamento sbrigativo, nel senso di dire: "vi sono
prestazioni principali oltre Aosta, le altre hanno un'utenza
minima, chiudiamo queste stazioni e attiviamo solo i diretti che
fermano ad Aosta, Verrès, Châtillon". Sono scelte drastiche che
bisogna valutare con attenzione, perché questo andrebbe a
penalizzare un'altra serie di utenti che utilizzano le stazioni
ferroviarie minori che ancora sono utilizzate in Valle e che
potrebbero avere un ruolo incisivo nel trasporto locale. Ben
vengano le indagini, ma bisogna fare una riflessione politica
attenta rispetto agli orientamenti di fondo, soprattutto se si
vuole verificare un assetto consolidato che si era dato al sistema
dei trasporti. Ringraziamo per il documento che ci verrà dato,
chiediamo che questi rapporti vengano trasmessi alla commissione e
ci riserviamo di esaminare tale documentazione.
