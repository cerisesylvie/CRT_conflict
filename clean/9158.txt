Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3680 del 20 aprile 1988 - Resoconto
OGGETTO N. 3680/VIII - AGEVOLAZIONI PER L'ACCESSO DELLE
SCOLARESCHE VALDOSTANE AI CASTELLI E MUSEI DELLA VALLE D'AOSTA.
(Interpellanza).
PRESIDENTE:
Do lettura dell'interpellanza presentata dal
Consigliere Sandri:
INTERPELLANZA
VENUTO A CONOSCENZA che l'accesso ai musei, ai castelli, ed agli
altri monumenti di proprietà regionale è a pagamento anche per gli
allievi delle scuole pubbliche valdostane;
CONSTATATO che tale onere ricade spesso sulle famiglie perchè le
istituzioni gestionali previste dai decreti delegati (Consigli di
circolo ecc.) non hanno la sufficiente disponibilità finanziaria a
pagare gli ingressi, oltre al trasporto:
EVIDENZIATO che occorre comunque prenotare con largo anticipo le
visite poiché non esistono degli orari riservati alle scolaresche e
che tale fatto provoca spesso una rinuncia al progetto in quanto
non è possibile prevedere con tanto anticipo se sussisterà la
copertura finanziaria;
RIBADITA la necessità di fornire a tutti i nostri giovani sin
dai primi anni della scuola elementare l'opportunità di conoscere
tali importanti reperti della nostra storia e della nostra
cultura;
il sottoscritto Consigliere regionale
INTERPELLA
l'Esecutivo per conoscere:
-
i motivi dei disservizi organizzativi citati in premessa e
della mancata emissione di biglietti omaggio per le scolaresche
valdostane;
-
le intenzioni per favorire l'accesso ai castelli ed ai
musei;
-
le intenzioni per pubblicizzare presso tutti i Consigli
scolastici le opportunità didattiche offerte dal patrimonio
archeologico, storico ed artistico regionale.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Il problema è abbastanza semplice ed è in
relazione alla notizia che mi è stata data che gli allievi delle
varie scuole valdostane, per poter visitare i castelli, devono
pagare il biglietto di entrata; e questo è un problema abbastanza
marginale.
Mi è stato anche detto che le prenotazioni per i castelli
principali, essendo particolarmente numerose, potevano essere
prenotate soltanto con largo anticipo rispetto alla data di
esecuzione. Capita che gli enti di gestione della scuola,
cosiddetti enti promossi dai decreti delegati, hanno delle grandi
difficoltà a prevedere con 7-8-10 mesi di anticipo se hanno la
disponibilità economica per pagare i pullman per portare i ragazzi
a fare queste visite, con il risultato che, quando hanno finalmente
la disponibilità e quando si riuniscono per prendere queste
decisioni, i posti sono tutti occupati perchè l'entrata è
regolamentata in una certa maniera.
Si voleva chiedere se era possibile, per incentivare le visite a
musei, a scavi, a vari reperti artistici e storici della Valle
d'Aosta, prevedere, intanto, dei biglietti omaggio per gli allievi,
perchè queste sono delle spese che vanno a gravare sui "magrissimi"
bilanci dei consigli di circolo, e, poi, vedere di identificare
delle fasce di prenotazione riservate alle scuole elementari, medie
e medie superiori della Valle d'Aosta.
Oltretutto esiste anche la possibilità di prevedere degli
"iter", dal punto di vista artistico e storico, di indirizzo verso
i consigli di circolo, cioè indicare quali cose vanno bene per
essere applicate nella didattica della scuola dell'obbligo e quali
invece della scuola superiore. In questo senso si richiedeva se
c'era l'intenzione da parte della Giunta regionale di pubblicizzare
le opportunità didattiche offerte dal patrimonio archeologico,
storico, artistico e regionale per i vari livelli di intervento,
sia nella scuola elementare e media, che in quella media
superiore.
Si dà atto che alle ore 11,14 assume la Presidenza il
Vicepresidente DE GRANDIS.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE (D.C.):
Per quanto concerne il pagamento del
biglietto di entrata ai vari castelli, era stato deciso fin dal
1970 e ribadito nel 1978, ed era stato fissato in lire 1000 nel
1978; le nuove tariffe sono state deliberate con provvedimento n.
1484 del 9.3.84, che ha portato a lire 2000 le tariffe ordinarie
singole e a lire 1000 l'entrata per le scolaresche.
Per quanto riguarda la tassa di entrata, la Sovrintendenza non
sarebbe molto orientata a toglierla, dicendo che una tariffa di
lire 1000 non comporta dei grossi oneri ai consigli didattici.
Per quanto invece concerne la questione di individuare delle
fasce di entrata libera per le scolaresche valdostane, questa è una
cosa che si dovrà studiare e la Sovrintendenza si impegnerà a
vedere, nel periodo che va dal 10 aprile a fine maggio, metà
giugno, di lasciare delle fasce e comunicarle eventualmente ai vari
circoli e all'Assessorato alla Pubblica Istruzione.
Attualmente i castelli di Fénis, Issogne e Verrès registrano già
il tutto esaurito fino al 13 giugno, mentre ci sarebbe ancora
qualche piccolo spazio al castello De la Tour che purtroppo apre il
primo maggio.
La preoccupazione della Sovrintendenza è che ci sono troppi
visitatori, quindi si studierà la possibilità di lasciare delle
fasce orarie libere per le scolaresche valdostane.
Per quanto concerne la individuazione dei patrimoni valdostani
da far visitare alle scuole elementari, medie inferiori e
superiori, il discorso dovremo studiarlo con l'Assessorato alla
Pubblica Istruzione, per vedere come comunicare ai consigli
scolastici quali sono i più consigliati alle varie scuole.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Vorrei intanto ringraziare l'Assessore per
la sua disponibilità. Ovviamente le mille lire non sono un
grandissimo problema e questo lo posso capire; era comunque un
tentativo.
Sono d'accordo di vedere se c'è la possibilità di studiare delle
fasce orarie, e sarebbe - a commento finale - molto grave se un
bambino valdostano nel corso dei suoi studi non potesse visitare il
castello di Issogne o il castello di Fénis o il castello di Verrès,
per cui invitavo l'Assessore a trovare la forma per organizzare
queste visite.
