Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2144 del 12 gennaio 2023 - Resoconto
OGGETTO N. 2144/XVI - Interpellanza: "Acquisizione del
'Servizio di progetto di ricerca-intervento per la riorganizzazione
dell'Amministrazione regionale' dalla SDA Bocconi School of
Management.".
Bertin (Presidente) -
Punto n. 25. Illustra
l'interpellanza il consigliere Marquis, ne ha facoltà.
Marquis (FI) -
Portiamo all'attenzione con
quest'iniziativa il tema della riorganizzazione della macchina
amministrativa regionale, di cui abbiamo parlato anche in occasione
della recente discussione di bilancio. Intanto prendiamo atto con
favore del fatto che si sia dato corso al processo che è partito
con l'affidamento dell'incarico. L'occasione è anche un po' per
fare il punto su qual è il perimetro di quest'incarico e delle
modalità che sono state seguite per l'affidamento.
Abbiamo letto gli atti e non è semplice capire qual è il
perimetro dell'intervento di quest'incarico. Si parte dalla
definizione di un progetto che è stato acquisito in modo diretto
dall'Università Bocconi, la quale è stata ritenuta soggetto
qualificato; ovviamente, conosciamo il credito di questa
università. Ma sull'atto si parla di un progetto Bocconi SDA4Gov
che è stato preso come riferimento per garantire la qualità.
Io sono andato a vedere e in realtà il progetto parla molto
della qualificazione del personale, della formazione, è molto
tagliato - se ho capito bene - su quest'argomento.
L'obiettivo è di capire cosa si intenda per riorganizzazione
della macchina amministrativa perché, da quello che emerge dagli
atti, è molto centrato tutto questo sul reclutamento del personale,
sulla parte normativa, sulla qualificazione del personale; non si
riesce a percepire se l'obiettivo di quest'incarico è anche la
rivisitazione organizzativa delle strutture, la rivisitazione dei
processi. Proprio per questo è stata fatta una domanda: siccome il
progetto è ambizioso, sicuramente articolato e tocca svariate forme
della pubblica amministrazione, qual è la ragione per cui non si è
pensato di acquisire più offerte di progetti, per capire quello più
adatto alle attese della pubblica amministrazione, anche perché poi
l'affidamento è stato fatto in modo diretto e un pelo al di sotto
di quello che è la soglia per questi tipi di affidamento.
Le domande sostanzialmente che sono state fatte sono relative
alla modalità di affidamento, ma soprattutto per capire il
perimetro dell'oggetto e qual è lo stato dell'arte a oggi evolutivo
di questa situazione.
Presidente -
Il Presidente della Regione per la risposta,
ne ha facoltà.
Lavevaz (UV) -
Ringrazio il collega Marquis per dare
l'occasione di fare un po' il punto, al netto della prima domanda
più tecnica per la quale leggerò la risposta che gli uffici mi
hanno dato. Invece sulla parte più di prospettiva, ho l'occasione
per fare il punto su questo progetto che ritengo molto importante
per il futuro della nostra Amministrazione, del quale abbiamo
parlato tante volte; è
in itinere
e quindi è giusto fare il
punto.
Per quanto riguarda le prime domande, se oltre alla SDA Bocconi
sono stati richiesti altri documenti di progetto e le ragioni per
cui è stata scelta la SDA Bocconi, leggo la risposta tecnica
preparata dagli uffici, i quali ricordano, peraltro, come la Scuola
di direzione aziendale dell'Università Bocconi è un'istituzione
leader
in Italia e in ambito internazionale, come l'ha detto
lei stesso. È stata individuata per il servizio di studio in quanto
presso la scuola è attiva una divisione che si dedica alle attività
di ricerca e formazione per il settore pubblico e pertanto non sono
stati contattati altri soggetti. La divisione ha come
mission
di supportare gli enti pubblici e contribuire a
sviluppare e innovare il ruolo di tali soggetti sulla competitività
e sullo sviluppo territoriale. In particolare, la scuola mette a
disposizione le proprie competenze a sostegno dei processi di
trasformazione del settore pubblico, sia sul fronte della ricerca
che sul fronte della formazione
executive
e
custom
.
L'attività commissionata pertanto non consiste in un semplice
servizio di riorganizzazione, ma prevede un'attività di studio e di
supporto per accompagnare le necessarie trasformazioni di tutta
l'attività amministrativa regionale per adeguarla alla nuova realtà
sociale ed economica. La scelta è stata effettuata attraverso il
portale di acquisti in rete della pubblica amministrazione, da
parte del coordinatore del Dipartimento del personale e
dell'organizzazione, dopo aver condiviso il percorso con la
Giunta.
Si chiede poi quali valutazioni sono state effettuate dalle
competenti strutture per ritenere congrua, senza elementi
comparativi, l'offerta. Come ha già citato anche lei, il decreto
legge n. 76 del 2020, convertito nella legge n. 120, e
successivamente modificato dal decreto legge n. 77 del 2021, hanno
previsto che fino al 23 giugno 2023 è possibile l'affidamento
diretto di servizi fino a 139 mila euro, anche senza consultazione
di più operatori economici, fermo restando il rispetto dei principi
di economicità, efficacia e tempestività, correttezza, libera
concorrenza, non discriminazione, trasparenza, proporzionalità e
pubblicità, nonché l'esigenza che siano scelti soggetti che siano
in possesso di pregresse e documentate esperienze analoghe. Ai
sensi delle norme citate pertanto si è provveduto a effettuare un
invito esclusivo alla scuola di direzione aziendale dell'Università
Bocconi che, tra l'altro, non è un ente con scopo di lucro, questo
è giusto sottolinearlo, ma svolge attività di studio e ricerca
effettuando comunque una comparazione con altre attività simili
alla stessa svolte per altri soggetti pubblici.
Venendo alla parte relativa alla quarta domanda, quindi a quale
sia lo stato di avanzamento del servizio affidato, come premessa
devo dire che dagli incontri avuti con il professor Vallotti che
coordina questo gruppo di ricerca - parlo a nome della Giunta,
perché ci siamo confrontati e li abbiamo incontrati un paio di
volte insieme - c'è stato fin da subito un'ottima sensazione di un
approccio serio, propositivo e soprattutto partecipativo, perché
l'obiettivo è quello di arrivare con uno studio e un progetto che
sia effettivamente realizzabile. Il professor Vallotti stesso ha
detto che quello che più lo spaventa è di fare uno studio che non
venga poi effettivamente messo a terra.
Questo progetto è effettivamente molto partecipato e
partecipativo di tutte le strutture dell'Amministrazione regionale.
Già nel corso del mese di ottobre, ne avevamo già parlato e credo
che su questo siate aggiornati, sono stati organizzati degli
incontri prima con i singoli coordinatori, poi successivamente con
tutti i dirigenti, l'ultimo dei quali è stato organizzato il 25
novembre al Forte di Bard; anche quella è stata una scelta
dell'Università, di fare l'incontro con i dirigenti all'esterno
dell'Ente, per questioni che loro ritengono comunque importanti.
Oltre a questo, è stato sottoposto un questionario sul clima
organizzativo percepito dai dipendenti: c'è stata una buona
risposta e più del 50 percento dei soggetti coinvolti hanno
restituito il questionario. Come dicevo, sono stati fatti in ultimo
due incontri con la Giunta per fare il punto sullo stato di
avanzamento dei lavori; questo il primo, mentre il secondo era più
puntuale e specifico sulla restituzione degli esiti dei
questionari; comunque sono stati piuttosto interessanti, al di là
di tutto.
Come giustamente ha detto lei, e io credo molto in questo, tale
studio non ha l'obiettivo di dare una nuova regolamentazione sulle
procedure di riqualificazione, piuttosto che di reperimento del
personale. L'obiettivo principale è di ipotizzare una nuova
organizzazione più funzionale, più razionale e più economica
dell'Amministrazione regionale tramite un dettagliato studio sulle
strutture dell'Amministrazione regionale. Da lì poi discenderanno
tutti gli altri aspetti più di processo, quindi una semplificazione
e una razionalizzazione dei processi interni e verso l'esterno.
Però l'obiettivo principale è proprio quello dell'organizzazione
complessiva, sia a livello di dimensione, sia delle strutture della
macchina organizzativa della Regione.
Peraltro, li vedremo di nuovo la prossima settimana come Giunta,
per la terza volta: lunedì 16 è previsto quest'ulteriore incontro,
per fare di nuovo il punto. Per cui credo che nelle prossime
settimane si potrà avere un aggiornamento, eventualmente in
Commissione se lo ritenete, anche più dettagliato rispetto al
processo che si sta portando a termine. Ripeto, è un processo e uno
studio al quale io affido molte speranze per una riorganizzazione
effettiva della nostra macchina organizzativa.
Presidente -
Per replica, il consigliere Marquis.
Marquis (FI) -
La ringrazio per il contributo che ha
fornito in risposta a questa interpellanza, perché soprattutto
dagli atti, che sono piuttosto stretti, non si riusciva a capire
bene qual è il confine di quest'iniziativa. Ci ha rassicurato sul
fatto che sia un'iniziativa a 360 gradi sotto il profilo
amministrativo e quindi crediamo che questa sia una cosa molto
positiva, perché c'è la necessità di avere un'amministrazione
performante, per poter gestire tutta una serie di situazioni
delicate che la pubblica amministrazione si trova sul tavolo.
La cosa che aveva motivato la presentazione in quest'iniziativa,
quando si era chiesto perché non sono state fatte delle
comparazioni, era anche un po' perché ci pareva che l'Università
della Valle d'Aosta ha anche una sezione che si occupa di
organizzazione aziendale, che fa un pochettino questo lavoro,
quindi ci aveva incuriosito questo fatto. Al di là di questo, ci fa
piacere che l'argomento sia monitorato con attenzione, sia seguito
e quindi in evoluzione. Cogliamo anche con favore la disponibilità
di coinvolgere in qualche modo poi le Commissioni nel dare
un'informativa più puntuale dei contenuti di questa proposta e le
saremmo anche grati se potesse essere messo a disposizione lo
studio progetto iniziale che era stato consegnato, per capire
meglio con qualche dettaglio in più il perimetro
dell'iniziativa.
