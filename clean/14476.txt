Classificazione
AMBIENTE


Resoconto integrale del dibattito dell'aula
Oggetto del Consiglio n. 1013 del 23 novembre 1994 - Resoconto
SEDUTA ANTIMERIDIANA DEL 23 NOVEMBRE 1994
OGGETTO N. 1013/X Esito di un'indagine sulla qualità
dell'ecosistema urbano della città di Aosta, promossa
dall'Associazione "Legambiente". (Interpellanza)
Interpellanza Presa visione dell'indagine sulla qualità
dell'ecosistema urbano promossa dall'associazione "Legambiente", i
cui risultati sono stati pubblicati su alcuni numeri di un noto
settimanale a tiratura nazionale;
Constatato con estrema preoccupazione che il capoluogo della
nostra regione risulta collocarsi al terz'ultimo posto di una
classifica tra le settanta città italiane oggetto
dell'indagine;
Rilevato che il Presidente di "Legambiente" dichiara in
un'intervista di aver raccolto dei dati ufficiali e che alcuni fra
questi risultano non essere disponibili per la città di Aosta;
Richiamato il decreto legge 4 dicembre 1993, n. 496 convertito e
modificato con la legge 21 gennaio 1994, n 61 recante disposizioni
urgenti sulla riorganizzazione dei controlli ambientali;
i sottoscritti Consiglieri regionali
Interpellano
I'Assessore competente per sapere:
a) se l'Assessore è in possesso dell'indagine completa sulla
qualità dell'ecosistema urbano promossa dall'Associazione
"Legambiente" e, in caso affermativo, se può relazionare al
Consiglio sui contenuti della medesima relativi alla città di Aosta
illustrando al tempo stesso le proprie considerazioni;
b) se i "dati ufficiali" di cui alla premessa sono stato forniti
dall'Assessorato e, in caso affermativo, da quali servizi e per
quali motivi alcuni dati, quali quello sulla depurazione delle
acque, non sono stati resi disponibili;
c) quali sono, a tutt'oggi, i servizi dell'Amministrazione
regionale che si occupano di problematiche ambientali e a quali
assessorati appartengono;
d) a quale punto si è giunti per l'istituzione dell'Agenzia
regionale per la protezione dell'ambiente e quali altre iniziative
l'Assessore intende intraprendere per far risalire la classifica
alla città di Aosta.
F.to: Marguerettaz - Collé - Viérin M.
Presidente Ha chiesto la parola il Consigliere Marguerettaz.
Marguerettaz (PpVA) Credo che la ricerca di cui si parla
nell'interpellanza sia più o meno nota a tutti i consiglieri. Si
tratta di un'indagine promossa dalla Legambiente, della quale tanto
si è parlato, non solo a livello locale, ma a livello nazionale.
Una ricerca apparentemente seria, valida, che è apparsa su un
settimanale di grossa tiratura a livello nazionale.
Da questa indagine, che mette in relazione tutta una serie di
dati di verifica dello stato dell'ecosistema urbano, risulta che la
città di Aosta è purtroppo in posizioni molto preoccupanti: siamo i
terz'ultimi in classifica su queste 70 città campione.
Abbiamo letto con attenzione i dati e le considerazioni che sono
state fatte dal Presidente della Legambiente a proposito di questa
indagine ed abbiamo constatato che questi dati sono, come dice lo
stesso Presidente, dati per la gran maggioranza ufficiali.
Tra l'altro, se andiamo a vedere i dati che perlomeno sono
apparsi sul settimanale di cui parlavo, davvero il fenomeno risulta
grave: Aosta non raggiunge la sufficienza per quanto riguarda il
monitoraggio atmosferico, non raggiunge l'assoluta sufficienza per
quanto riguarda il monitoraggio acustico, i consumi idrici, la
raccolta differenziata dei rifiuti, i consumi di carburante, l'uso
della benzina senza piombo, i consumi elettrici domestici e il
verde urbano pro-capite. Oltre a questo, ci sono dei dati che
personalmente ritengo da leggersi in chiave diversa da quella che
appare dalla semplice lettura dei numeri. Sull'inquinamento
atmosferico, dove la città di Aosta raggiunge un punteggio
sufficiente di 65 centesimi, mi chiedo se i dati forniti sono stati
una media complessiva dei dati dell'inquinamento atmosferico di un
anno, nella quale ipotesi è evidente che la nostra città potrebbe
raggiungere la sufficienza; se, invece, andiamo a vedere alcuni
periodi stagionali, credo che soprattutto nel periodo invernale la
nostra città, per quanto concerne l'inquinamento atmosferico, non
raggiunga senz'altro la sufficienza. Credo che i dati del
monitoraggio, in questo senso, siano indicativi.
Un altro dato significativo è quello delle aule circolanti, che
nella graduatoria è una delle voci che fa attribuire alla città di
Aosta uno dei punteggi più alti in senso positivo. Ora questo è un
dato che stride con quella che è la realtà che tutti noi viviamo:
non si può dire che Aosta non sia una città caotica dal punto di
vista del traffico. Infine, uno di questi dati riportati nella
tabella apparsa sul settimanale, vale a dire la capacità di
depurazione delle acque, viene indicato come non disponibile.
Ora, a fronte di tutte queste osservazioni ci siamo chiesti
alcune cose. La prima, è se l'indagine di Legambiente è completa
così come è apparsa sul settimanale, o se invece, come ritengo,
quella pubblicata sia una sintesi, mentre l'indagine sia ben più
grande; quindi chiediamo all'Assessore competente se è in possesso
dei dati completi dell'indagine, se può relazionare brevemente
anche al Consiglio, facendo delle bene accette valutazioni.
In secondo luogo, chiediamo conferma se quei dati ufficiali, di
cui parlava il Presidente di Legambiente, sono stati forniti
dall'Assessorato; in caso di risposta affermativa, da quali
servizi, come mai il dato di depurazione delle acque non è
disponibile.
Poi, prendendo spunto da questa indagine, allarghiamo un po' il
discorso sull'ambiente; ci interesserebbe sapere quali sono e
quanti sono tutti i vari servizi dell'Amministrazione regionale,
che si occupano per qualche verso di tematiche ambientali, e a
quanti assessorati appartengono, perché sappiamo che non tutti
rispondono all'Assessore all'ambiente. Credo che questo fosse anche
un antico discorso, che riprendeva la struttura della macchina
regionale, la quale aveva bisogno di essere rimodellata.
Infine, siamo in attesa dell'istituzione di questa Agenzia
regionale per la protezione dell'ambiente; sappiamo che un gruppo
di lavoro è stato nominato per la realizzazione di questa Agenzia;
quindi chiediamo a che punto si trova questo lavoro e, al tempo
stesso, quali altre iniziative l'Assessore competente intende
intraprendere per fare risalire la classifica alla città di
Aosta.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Per quanto riguarda l'indagine della Legambiente,
tutte le parti essenziali del rapporto che è stato redatto sono
state pubblicate in quell'inserto su Panorama dell'11 novembre, cui
faceva riferimento il Consigliere Marguerettaz. Non abbiamo altri
documenti più ampi rispetto a questo, lo abbiamo chiesto a
Legambiente, che ci ha riconfermato che questi sono i dati
riassuntivi completi del rapporto, ci sono degli elaborati che
stanno a monte e hanno detto che ce li trasmetteranno, ma servono
soprattutto a capire come si arriva a questi dati. Comunque, appena
riusciremo ad averli, ne trasmetteremo copia al Consigliere
Marguerettaz. Ma la sostanza del rapporto è quella che è stata
pubblicata sul numero di Panorama.
Come ha ben visto il Consigliere Marguerettaz, si è trattato di
un'indagine su 102 città capoluogo, di cui solo 70 poi sono state
classificate, perché le altre non hanno fornito una serie di dati
sufficienti perché fossero attendibili e permettessero una
classificazione. Fra le 70 città che sono state classificate, Aosta
si è collocata terz'ultima, mentre al primo posto si è collocata la
città di Bolzano. Questo è un dato che bisogna tener presente anche
per capire determinate situazioni: Aosta è terz'ultima con 39 punti
di media e Bolzano è prima con 74 punti di media.
Gli aspetti che penalizzano Aosta sono gli altissimi consumi di
carburante e gli altissimi consumi elettrici domestici, e su questi
due aspetti abbiamo zero di punteggio, cioè siamo gli ultimi, siamo
quelli che consumiamo di più. Quindi, mentre questi dati in certe
statistiche che riguardano, ad esempio, i livelli di sviluppo
vengono considerati in positivo, qui, dal momento che si tratta di
un'indagine sugli aspetti ambientali, acquistano un segno negativo,
perché si tratta di un segno di consumismo e quindi ci penalizzano
fortemente. Così come c'è un punteggio basso, quindi negativo,
sulla raccolta differenziata dei rifiuti, sui consumi idrici che
sono troppo alti, sulla bassa quantità del verde urbano e
sull'assenza del monitoraggio dell'inquinamento acustico. E poi c'è
quel dato mancante sulla depurazione delle acque, che contribuisce
a sua volta ad una votazione bassa da parte di Aosta.
Quanto alla valutazione su questa classifica, a mio avviso è
eccessivamente penalizzante per la nostra città, però questo non ci
può portare a nascondere che dei problemi ci sono; credo che questo
tipo di indagini debba servire soprattutto come stimolo per
prendere atto di una certa situazione e per migliorarla.
Nel complesso il quadro, pur essendo discutibili come sempre in
queste inchieste i parametri, sicuramente è abbastanza
corrispondente alla realtà che abbiamo di fronte a noi e ci deve
far riflettere: cioè Aosta è una città fortemente consumistica e
con una scarsa attenzione rispetto, ad esempio, al verde urbano.
Ecco, questi sono i due dati: altissimi consumi, molto più alti
della media nazionale e di altre città che sono per certi versi
simili a noi, come Bolzano, e d'altra parte abbiamo una qualità del
verde urbano che è molto bassa.
Per quanto riguarda il punto b), i dati come sono stati forniti,
diciamo che i dati sono stati ricercati dai rilevatori
dell'istituto Ambiente Italia che ha fatto il rilevamento,
rilevatori che sono andati ed hanno cercato presso vari assessorati
e vari comuni. Per quanto riguarda l'Assessorato all'ambiente,
abbiamo fornito, nello scorso mese di maggio, i dati relativi alla
rete di rilevamento dell'inquinamento atmosferico e ai dati
sull'inquinamento atmosferico. Dati che sono stati forniti per un
periodo di circa sei mesi, disaggregati mese per mese, andando ad
indicare tutte le volte in cui si sono superate le soglie previste
dalle normative di legge. Altri dati invece sono stati ricercati
dalla Legambiente presso il comune, presso vari enti. Per quanto
riguarda l'unico dato che manca di Aosta, quello sulla depurazione
delle acque, lì c'è stato probabilmente un disguido da parte dei
rilevatori, perché non sono stati richiesti questi dati, o forse
non sono stati richiesti all'Assessorato competente.
E qui arrivo al punto successivo, che è il punto c). In Valle
d'Aosta abbiamo una situazione un po' diversa dalle altre regioni e
questo può aver comportato dei problemi nella rilevazione, nel
senso che mentre in gran parte delle altre regioni tutta una serie
di competenze sono accorpate presso l'Assessorato all'ambiente, ad
esempio rifiuti, monitoraggio atmosferico, monitoraggio acustico,
controlli sulle acque, eccetera, da noi, anche per il modo in cui è
stata fatta la legge istitutiva dell'Assessorato all'ambiente, che
di fatto ha dato più competenze sull'aspetto urbanistico e
sull'aspetto dei trasporti che sull'aspetto ambientale vero e
proprio, abbiamo una distribuzione di competenze in materia
ambientale fra vari assessorati che a volte non è conosciuta.
Capita spesso che al nostro Assessorato, ad esempio, chiedano un
intervento sulla questione dei rifiuti, quando è competenza invece
di altro Assessorato. Per cui probabilmente anche questo dato è
stato chiesto in modo sbagliato. Ma la sostanza è che comunque su
questo dato il risultato di Aosta non sarebbe stato negativo,
perché tutta Aosta, eccetto le frazioni alte e Porossan sono
collegate al depuratore consortile, quindi hanno una azione di
depurazione delle acque che da qui non risulta.
Per quanto riguarda le competenze, la situazione è questa.
L'Assessorato all'ambiente ha una competenza per quanto riguarda la
rete di monitoraggio della rete dell'inquinamento atmosferico e le
conseguenti rilevazioni; ha poi altre competenze di carattere
ambientale, che sono sulle aree protette e sul VIA. Altre
competenze prettamente ambientali sono: alla Sanità, per quanto
riguarda la raccolta e lo smaltimento dei rifiuti, il controllo e
le autorizzazioni relative alle emissioni atmosferiche e il
controllo sulle emissioni sonore; ai Lavori pubblici, per quanto
riguarda tutto il comparto dell'acqua, in particolare il piano di
risanamento dell'acqua, i piani sui depuratori, eccetera;
all'Agricoltura, per quanto riguarda le acque sotterranee. Quindi
c'è sicuramente un problema di ricomposizione di competenze, ed
anche in questo senso è importante il discorso dell'Agenzia per
l'ambiente, cioè il discorso di avere una Agenzia che riesca a
fare, soprattutto dal punto di vista della prevenzione, un'azione
di controllo e che riesca a riassumere anche funzioni che adesso
sono svolte in modo differenziato.
Per quanto riguarda l'Agenzia regionale per l'ambiente, la
Giunta ha designato un apposito gruppo di lavoro, che è stato
deliberato nel mese di marzo e si è poi costituito ed ha operato.
Questo gruppo di lavoro, coordinato dal dottor Domenico Chatriand,
ha predisposto una bozza di disegno di legge che attualmente è in
sede di verifica perché ci sono degli aspetti abbastanza delicati
dal punto di vista della personalità giuridica da definire
all'Agenzia e del personale. Il personale infatti sarà in parte
personale della Regione e personale dell'USL che sarà utilizzato
presso questa Agenzia. Quindi è in corso una verifica di carattere
giuridico, di carattere tecnico, ed anche per quanto riguarda
aspetti di collocazione complessiva dell'Arpa, e direi che il
lavoro comunque è già in fase avanzata per cui è probabile che,
nell'arco di un paio di mesi, si possa arrivare a formalizzare una
proposta, in modo da andare avanti su questa iniziativa che
sicuramente ha una grossa rilevanza.
Ultimo aspetto dell'interpellanza riguardava le iniziative da
intraprendere per far risalire la città di Aosta nella graduatoria.
É una domanda a cui non è facile rispondere. Ci sono tuttavia delle
iniziative che come Regione sono state assunte e che sicuramente
hanno un'incidenza non da poco. Ricorderà il Consigliere
Marguerettaz che abbiamo assunto, come Giunta, lo scorso anno, una
decisione rispetto alla defiscalizzazione dell'olio combustibile
fluido, la nafta, per eliminare l'agevolazione fiscale che
attualmente c'è su quel prodotto, quindi disincentivare quell'uso,
attraverso due tranches: 45 percento gennaio 1994, 45 percento
gennaio 1995.
Pertanto, dal gennaio 1995, quel tipo di agevolazione, che aveva
indotto molti a passare da impianti a gasolio a impianti a nafta, è
azzerato, e questo già ha bloccato nel corso di questo anno quel
tipo di corsa che c'era in tale senso, non facendo più rilevare un
aumento di quantitativo di vendita di questo prodotto; anzi, sta
diminuendo, e diminuirà ancora di più il prossimo anno. Siccome
questo è un elemento molto grave di inquinamento, sicuramente si è
scelta una strada che è stata graduale perché non poteva essere
diversamente, anche perché ben sa il Consigliere Marguerettaz le
difficoltà che ci sono dal punto di vista normativo su questo. Non
solo, ma stiamo predisponendo il piano di risanamento regionale
dell'aria e all'interno di questo piano è possibile avere uno
stralcio nell'arco di 2-3 mesi, proprio per quanto riguarda la
questione del combustibile da usare, in modo da dettare delle norme
per i combustibili che non si possono usare perché hanno un alto
indice di inquinamento. In questo modo potremmo dare un colpo
definitivo a questo problema.
C'è poi il discorso della metanizzazione, che è molto importante
per migliorare la qualità dell'aria. La metanizzazione sta andando
avanti, anche se con delle difficoltà; in particolare,
l'Amministrazione regionale si sta impegnando in modo da modificare
anche il sistema di riscaldamento in tutti i propri edifici, che
sono una parte importante del consumo di combustibile nella città
di Aosta. Sicuramente la metanizzazione progressiva comporterà un
notevole beneficio dal punto di vista dell'inquinamento atmosferico
nella città di Aosta.
Per quanto riguarda un altro aspetto, che è il consumo
carburante - problemi di viabilità e trasporto pubblico - c'è un
impegno evidente da parte della Giunta di potenziare il trasporto
pubblico, di offrire un'alternativa all'uso dell'automobile, e
l'iniziativa che abbiamo assunto sul trasporto delle navette va in
questa direzione; lo stesso piano di bacino di traffico, che oggi
presentiamo, contiene tutta una serie di proposte che vanno in
questo senso.
Un altro aspetto su cui ci stiamo muovendo come Amministrazione
regionale è l'educazione ecologica del cittadino, perché ci sono
una serie di aspetti che riguardano le istituzioni, ma c'è tutto un
aspetto che riguarda il singolo cittadino, ovvero educare a non
consumare troppo, a non sprecare, ad avere uno stile di vita di
tipo diverso, a muoversi di più in bicicletta o con il mezzo
pubblico invece che con l'auto, che sta anche alla coscienza e alla
cultura del singolo cittadino. Credo che il Consigliere
Marguerettaz abbia potuto vedere il vademecum ecologico che abbiamo
pubblicato lo scorso anno, proprio per dare indicazioni su tutti
questi aspetti che sono ripresi in questa indagine, e c'è una
azione costante di informazione in questa direzione.
É chiaro però che per quanto riguarda la città di Aosta accanto
agli sforzi della Regione c'è un ruolo del Comune di Aosta, perché
l'ente che può incidere soprattutto a livello di aree verdi, più
alberi, eccetera, è soprattutto il Comune di Aosta. Lì
evidentemente altra è la sede in cui bisognerà porre i problemi;
non nascondo il fatto che da parte del Comune di Aosta ci vorrebbe
una determinazione, una volontà e una capacità operativa ben più
significativa. Dico questo perché ci sono un paio di situazioni,
legate proprio alla politica in particolare dell'Assessorato ai
trasporti, in cui si fanno delle cose e poi non abbiamo delle
risposte. Faccio un esempio banale, ma conosciuto: ci siamo dati da
fare per trasferire il parcheggio dei pullman da Piazza Narbonne al
terminal, e dopo un mese abbiamo visto le macchine ancora
parcheggiate in Piazza Narbonne, cosa che è assurda da tutti i
punti di vista.
Così come nel marzo 1994 abbiamo assunto una deliberazione come
Giunta regionale, concordata con il Comune di Aosta, con cui
abbiamo detto che avremmo organizzato un servizio di trasporto di
navetta, chiedendo che il Comune si impegnasse a fare due cose:
sistemazione area "Ferrando", chiusura di una serie di parcheggi al
centro della città per evitare una offerta di accesso al centro
città che è del tutto negativa. Ma, ad oggi, nessuna di queste due
condizioni è stata rispettata dal Comune di Aosta; quindi lì ci
sono dei problemi rispetto ai quali ci dovrà essere una maggiore
determinazione da parte del Comune, perché anche la proposta che
sta andando avanti con il nuovo Piano regolatore contiene delle
cose giuste dal punto di vista della qualità della città, ma poi
nell'operatività pratica non si vedono ancora dei risultati.
Concluderei su questo dicendo che è necessaria l'azione della
Regione e l'azione del Comune di Aosta, ma è necessario anche un
comportamento diverso dei cittadini, perché se non c'è coscienza di
certe cose difficilmente la pubblica amministrazione può ottenere
dei risultati.
Presidente Ha chiesto la parola il Consigliere Marguerettaz.
Marguerettaz (PpVA) Assessore Riccarand, lei ha rubato
un'affermazione che era solita del Consigliere Borre quando diceva:
"Se il cittadino non si dà da fare..."
Ringrazio l'Assessore per l'ampia risposta fornitami, però
alcune considerazioni credo vadano fatte, considerazioni che poi
sono anche delle domande che mi pongo a seguito delle risposte che
l'Assessore ha fornito.
Credo che uno dei punti più significativi, sui quali si possa
intervenire con relativa facilità, pur comprendendo che la tematica
ambientale è vasta, sia quello dell'organizzazione della macchina
regionale. Questo è il passaggio sul quale l'Assessore è stato
maggiormente carente, quando ha detto che da noi c'è una situazione
diversa da quella di altre regioni, che abbiamo competenze sparse
in quattro assessorati, e che adesso con l'Agenzia dell'ambiente
vedremo di rimediare. Ma io credo che l'Agenzia dell'ambiente
comunque non sarà mai l'Assessorato all'ambiente, sarà una cosa
decisamente diversa; quindi mi sembra di vedere ancora una grossa
carenza politica nella volontà, che tra l'altro questa Giunta aveva
espresso, di andare ad accorpare determinate competenze, proprio
per snellire tutto il procedimento burocratico dell'Amministrazione
regionale.
Altre osservazioni sulle risposte che mi sono state fornite sono
le seguenti. Il gruppo di lavoro dell'Agenzia regionale
all'ambiente, a quanto mi risulta, è già qualche tempo che ha
assolto al suo compito; dico quello di cui sono a conoscenza. Ora,
che ci vogliano (così come ha detto l'Assessore) ancora altri due
mesi per fare delle verifiche di questo genere, mi sembra un
allungare fortemente i tempi e, a questo proposito, devo dire che
ogni tanto qui si ha il sospetto che queste cose vadano un po' per
le lunghe, non tanto per verifiche di tipo giuridico-istituzionale
come suggeriva l'Assessore, ma forse anche per intoppi di tipo
politico.
Altre due osservazioni finali sui dati. Assessore, lei ha
parlato "male" del Comune di Aosta, ma al tempo stesso abbiamo
appreso che di tutti quei dati ufficiali forniti a Legambiente il
suo Assessorato ne ha fornito uno, quello relativo all'inquinamento
atmosferico, e parrebbe che tutti gli altri fossero stati forniti
dal Comune di Aosta. Quindi, se non altro, il Comune di Aosta
dimostra di avere un'ottima conoscenza dell'ecosistema della
città.
Dicevo: due osservazioni finali sul discorso dell'inquinamento
atmosferico; in particolare, il discorso cui accennava l'Assessore
in merito all'uso degli olii combustibili. Vorrei davvero
verificare l'attendibilità di quei dati forniti dall'Assessore in
base ad una diminuzione della vendita degli olii combustibili, che,
se è accaduto, a mio avviso va legato al fatto che forse c'è stata
una stagione invernale meno rigida, che ha portato ad un minor
consumo dovuto ad una necessità di tipo climatico. Non mi risulta
che ci siano condomini o comunque strutture abitative che abbiano
modificato il proprio sistema di riscaldamento, eliminando l'uso
dell'olio combustibile, anche perché è vero che abbiamo assunto
quel provvedimento che aumenta l'aggravio fiscale per conto
dell'acquirente, ma questo non è sufficiente, in quanto l'olio
combustibile comunque rimane conveniente, anche se noi togliamo
l'esenzione fiscale completa sull'olio combustibile. Quindi la
partecipazione del cittadino auspicata dall'Assessore va anche
incentivata in un certo senso, ed incentivata con provvedimenti
che, se in taluni casi ci convincono, per altri campi, quale
questo, ci sembrano un po' deficitari.
