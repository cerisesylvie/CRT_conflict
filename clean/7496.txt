Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1999 del 8 maggio 1986 - Resoconto
OGGETTO N. 1999/VIII - LAVORI DI RICONVERSIONE DEL FABBRICATO
INDUSTRIALE EX SIV IN COMUNE DI ARNAD, DI PROPRIETÀ REGIONALE. -
PERIZIA SUPPLETIVA E DI VARIANTE. - CONCESSIONE PROROGA. -
APPROVAZIONE NUOVI PREZZI. ESECUZIONE DI LAVORI IN ECONOMIA.
APPROVAZIONE DI SPESA.
PRESIDENTE:
Do lettura della delibera in oggetto:
IL CONSIGLIO
Richiamata la deliberazione di Giunta n. 5797 in data 30/08/85,
con la quale, in esecuzione della precedente deliberazione di
Giunta n. 2193 in data 01/04/85, si approvava l'aggiudicazione
all'Impresa Sud Costruzioni s.n.c. di Aosta, dei lavori di
riconversione del fabbricato industriale ex SIV in Comune di Arnad
per l'importo netto previsto di £. 4.724.649.500 (importo lordo a
base d'asta lire 5.450.000.000, oltre a lire 662.000.000 per
imprevisti).
Atteso che la ditta DIASPRONDISK, utilizzatrice del complesso
industriale in oggetto, ha richiesto l'esecuzione di varianti alle
opere previste atte ad adeguare gli impianti a nuove tecnologie di
produzione acquisite solo in corso d'opera, nonchè il riutilizzo
del piano seminterrato ad uso magazzino che inizialmente era
escluso dall'intervento in oggetto.
Rilevato inoltre che da una migliore ed approfondita conoscenza
delle specifiche progettuali è risultato necessario effettuare
nuove opere non previste ma essenziali per una corretta e
soddisfacente utilizzazione dello stabilimento.
Vista, infine la necessità di provvedere al rifacimento totale
del manto di copertura, che nonostante gli interventi di
manutenzione effettuati, durante l'ultima stagione invernale ha
subito irreparabili danni, tali da non garantire la tenuta
dell'acqua e che tenuto conto dell'alto costo degli impianti
tecnologici installati, sarebbe azzardato procedere ad ulteriori
riparazioni provvisorie;
DELIBERA
1°) di approvare la perizia suppletiva e di variante
sottoriportata relativa all'esecuzione di nuove e maggiori opere
occorrenti per il completamento dei lavori di riconversione del
fabbricato industriale ex SIV in Comune di Arnad, di proprietà
regionale, per un importo netto di spesa previsto in lire
2.390.000.000 (duemiliarditrecentonovantamilioni);
2°) di affidare l'esecuzione dei lavori di cui sopra all'impresa
SUD COSTRUZIONI S.N.C. di Aosta, alle condizioni già praticate per
l'esecuzione dei lavori principali, con un aumento al termine
fissato dal Capitolato Speciale d'Appalto di giorni 75
(settantacinque);
3°) di approvare i lavori di rifacimento del manto di copertura
dello stabilimento ormai obsoleto ed irreparabilmente danneggiato
durante l'ultima stagione invernale, per l'importo presunto di lire
600.000.000 (seicentomilioni), e di stabilire che all'esecuzione
dei lavori medesimi, data la loro particolare natura e
frammentarietà, e per il carattere d'urgenza che gli stessi
rivestono, si provveda in economia diretta a cura e sotto la
sorveglianza dell'Ufficio Tecnico dell'Assessorato ai Lavori
Pubblici, avvalendosi di ditte specializzate;
4°) di approvare il finanziamento delle somme suddette pari a
lire 2.990.000.000 oltre all'IVA 18% di lire 538.200.000
(cinquecentotrentottomilioniduecentomila lire) per l'importo
complessivo di lire 3.528.200.000
(tremiliardicinquecentoventottomilioniduecentomila) mediante
imputazione al Residuo Passivo "Spese per l'acquisto e la
costruzione di beni patrimoniali da destinare ad interventi nel
settore industriale" (fondo di lire 6.400.000.000 impegnato con
deliberazione di Giunta 9102 in data 31/12/85);
5°) di stabilire che, per i lavori di cui al punto 3° della
presente deliberazione, ai sensi dell'articolo 11 del Regolamento
Regionale 5 - 262 e successive modificazioni, sull'esecuzione di
servizi, di opere e di lavori in economia, l'Ufficio Tecnico, sotto
la cui direzione i sopramenzionati lavori dovranno essere eseguiti,
presentando al termine dei lavori stessi, un documentato rendiconto
finale delle spese sostenute ed una relazione sui lavori eseguiti e
sui risultati ottenuti;
6°) di approvare i sottoelencati prezzi unitari, in base ai
quali saranno valutate le opere non previste nell'elenco prezzi dei
lavori in oggetto.
(Seguono allegati: perizia suppletiva e di variante verbale
di concordamento nuovi prezzi)
(.....omissis.....)
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Nel prendere in esame questo oggetto che
è abbastanza voluminoso, non solo come quantità di carta ma anche
come importo finanziario, scopriamo che si tratta di una perizia
suppletiva che supera abbondantemente il 50% dell'importo di
previsione. Vorrei fare alcune considerazioni.
Approvando la convenzione noi avevamo richiesto, come sempre del
resto, che accanto alla convenzione ci fosse anche un progetto di
questa proprietà regionale da dare in comodato o in locazione. Dal
tipo di produzione indicato nella convenzione sarebbe stato
possibile, infatti, individuare il tipo di fabbricato necessario
allo scopo, restando salve ovviamente alcune correzioni di
carattere marginale ritenute necessarie, ma non ovviamente di
questa entità.
Nella delibera, tra l'altro, non si accenna ad una modifica già
fatta. Non vorrei sbagliare, ma mi sembra che sia già stata
approvata una perizia suppletiva per il pavimento ed infatti ero
intervenuto per chiedere come era stato possibile che su una
proprietà regionale, con progetto regionale, non si sapesse che i
pavimenti erano fatti in un certo modo. Forse gli uffici avevano
perso alcuni documenti, perché il progettista della
ristrutturazione, in questo caso la Regione stessa, nello stendere
un progetto deve pure avere preso in esame tutto quello che c'era.
Sarebbe bene, pertanto, che l'Assessore, ci spiegasse come è
possibile chiedere una perizia suppletiva complessiva di 3 miliardi
e mezzo. Che cosa è stato modificato? Si cambia, forse, tipo di
produzione? Se si intende cambiare produzione, sarebbe stato
preferibile informare per tempo i Consiglieri regionali ed invece
ora ci troviamo a dover discutere di questo progetto di 3 miliardi
e mezzo del quale si dice:
"...Da una migliore ed approfondita
conoscenza delle specifiche progettuali è risultato necessario
effettuare nuove opere non previste ma essenziali per una corretta
e soddisfacente utilizzazione dello stabilimento".
Il paragrafo precedente recita:
"Atteso che la ditta DIASPRONDISK, utilizzatrice del
complesso industriale in oggetto, ha richiesto l'esecuzione di
varianti alle opere previste, atte ad adeguare gli impianti a nuove
tecnologie di produzione acquisite solo in corso d'opera, nonché il
riutilizzo del piano seminterrato ad uso magazzino che inizialmente
era escluso dall'intervento in oggetto".
Ma quali sono queste nuove tecnologie di produzione?
Noi siamo molto perplessi su questo modo di operare che non
garantisce mai una certezza di comportamento e di azione. La
Regione parte infatti con un preventivo di spesa e alla fine giunge
a cifre di tutt'altro genere. In questo momento la Regione non ha
problemi finanziari, ma se si dovesse trovare di fronte
all'impossibilità di reperire i 3 miliardi, che non sono certamente
"bruscolini", che cosa dovrebbe fare? In quel caso si sgretolerebbe
tutta l'iniziativa che tra le altre cose ha come corollario anche
una questione occupazionale che è vivamente attesa dalla gente del
posto.
Noi critichiamo questo modo di operare e ci sembra importante,
almeno per il futuro, avere la certezza delle cose che si debbono
fare. Comprendiamo benissimo che possono rendersi necessarie delle
modifiche, però debbono rimanere entro un ambito marginale e mai
sostanziale, a meno che non ci sia proprio qualche cosa di
assolutamente particolare. Nell'arco di un anno il mercato e le
esigenze possono variare e rendere necessarie alcune modifiche.
Però in questo caso noi ci troviamo di fronte ad una maggiore
spesa, non prevista, di diversi miliardi che si sommano ad altri
miliardi.
La Regione Valle d'Aosta può sopportare un imprevisto del genere
perché ha dei mezzi sufficienti, ma nell'ipotesi di una eventuale
mancanza di questi mezzi la Regione, non avendo previsto e non
avendo fatto delle scelte diverse a monte, rischierebbe di bloccare
un'iniziativa a metà strada non potendo mettere a disposizione
ulteriori fondi. È anche una questione di serietà, perché non si
tratta di un caso isolato ed infatti in ogni Consiglio accade
qualcosa del genere. Io mi ricordo che per il pavimento del
caseificio di Arnad si era partiti dalle 20.000 lire, ma, passando
attraverso le 50.000, si è poi arrivati alle 200.000 lire al metro
quadrato. Credo che dal punto di vista tecnico si sapesse fin
dall'anno prima che quel pavimento sarebbe venuto a costare 200.000
lire al metro quadrato. Non si può negare che i tecnici fin da
allora fossero a conoscenza di quei valori. Rimane pertanto il
dubbio che si lascia iniziare con 10, sapendo però che si vuole
arrivare a 30.
Io non so se in questo caso è legittimo avere questo dubbio,
però, questo modo di operare si ripete un po' troppo di frequente.
Invito pertanto l'Assessore competente a fare in modo che non
accadano più cose del genere. Assessore, noi gliel'abbiamo già
detto: noi possiamo capire tante cose, ma è sua la responsabilità
politica di organizzarsi in modo da limitare assolutamente
all'essenziale ed all'urgente queste perizie suppletive che
diventano pericolose quando vengono intese come norma di
comportamento, perché non consentono mai di prevedere la fine di
un'iniziativa. Gli aumenti dei prezzi possono avvenire in presenza
di una inflazione galoppante, però, adesso, bene o male,
l'inflazione sta scendendo, e siamo su valori prossimi al 6%, e
quindi siamo anche in presenza di un elemento di maggiore certezza.
I prezzi internazionali ed il costo del lavoro sono stati
notevolmente ridimensionati ed anche i giornali non parlano più di
incrementi simili a quelli che si registravano alcuni anni fa,
anzi, sembra addirittura che il loro incremento reale sia inferiore
all'incremento del costo della vita. Sarebbe auspicabile, pertanto,
avere qualche elemento di maggiore certezza, in modo che quando il
Consiglio decide di intraprendere un'iniziativa conosca anche la
cifra da impegnare e non abbia poi la sorpresa finale di vederla
moltiplicare.
L'impresa che ha appaltato questi lavori per una cifra di circa
5 miliardi si trova ora a lavorare per un importo di 10 miliardi. È
un valore ben diverso e del resto non credo che questa
ristrutturazione, di circa 3,5 miliardi, costituirà oggetto di un
ulteriore appalto.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Su questo provvedimento abbiamo delle
perplessità, proprio a causa dell'importo della variante che è pari
al 60% dell'appalto originario. È vero che queste varianti sono
state richieste direttamente dalla Ditta, però a questo proposito
vogliamo osservare che quando avevamo votato la convenzione, nel
testo c'era scritto che il progetto, che era stato elaborato dallo
Studio AI di Torino, era stato concordato con l'Olivetti. Ci pare
strano che a distanza di pochissimi mesi sia stata la Ditta stessa
a richiedere varianti di questa portata. Quindi, il progetto era
stato fatto con molta superficialità, e questo lo rileviamo anche
da un comma della delibera, dove si dice che:
"...da una
migliore ed approfondita conoscenza delle specifiche progettuali è
risultato necessario effettuare nuove opere non previste"
oppure bisogna cominciare ad avere dei dubbi sulla serietà della
Ditta che, a distanza di 4 mesi, richiede opere completamente
diverse, o quasi, da quelle che erano state concordate.
Volevo anche chiedere all'Assessore qualcosa in merito ad una
precedente delibera, la n. 5053 del 26 luglio 1985, sempre in
riferimento a questo appalto, nella quale si dice che:
"...era
pervenuto un reclamo contro il verbale di aggiudicazione
provvisoria, ma non si ritiene lo stesso accettabile in quanto
riferentesi a questione non significativa agli effetti della
regolarità della gara"
, e di fornirmi delle delucidazioni in
merito a questo reclamo, qualunque esso sia stato.
PRESIDENTE:
Ha chiesto al parola il Consigliere Mafrica;
ne ha facoltà.
MAFRICA (P.C.I.):
Più che perplessi, noi siamo per un
certo verso contrari a questo modo di procedere perché,
indubbiamente, stravolge la possibilità di programmare gli
interventi. Si fanno appalti per 5 miliardi e 450 milioni, segue
poi una perizia suppletiva, e poi se ne aggiunge un'altra di 3,5
miliardi.
Prima di tutto io chiedo all'Assessore se l'impresa, dal punto
di vista tecnico, è iscritta nell'albo dei costruttori per svolgere
lavori sino a 9 miliardi, perché adesso abbiamo già superato i 9
miliardi. Questo modo di procedere non è accettabile perché, come
diceva prima il Consigliere Pascale, pur essendo già stato
predisposto un progetto concordato con la ditta che poi dovrà
insediarsi, nelle stesse premesse della deliberazione si dice che
il progetto non è adatto alle esigenze dell'impresa che dovrà
utilizzare i locali. Entrando nel dettaglio delle cifre, vediamo,
ad esempio, che al riferimento 14/a si parla di "rifacimento della
centrale termica". Poiché si tratta di 220 milioni, io mi chiedo se
la centrale termica, che dovrà evidentemente avere delle
caratteristiche adeguate al tipo di lavorazioni che si vogliono
fare, deve essere rifatta del tutto. Ciò starebbe a significare che
la progettazione precedente non era assolutamente adeguata,
nonostante sia stata concordata con l'impresa. C'è quindi il
discorso della perizia suppletiva che è legato alla questione degli
appalti ed ai conti che si devono fare le imprese prima di
partecipare, ma c'è anche la questione della certezza dei lavori
che vengono programmati dalla Regione.
Un altro esempio riguarda il punto 77, dove si prevedono 67
milioni per le pulizie. Se noi calcoliamo che un operaio possa
costare 100 mila lire al giorno, volendo essere in questo calcolo
piuttosto larghi, significa che siamo di fronte a 672 giornate
lavorative, pari a 67 giornate lavorative per 10 operai. È
credibile che nel nostro caso 10 operai lavorino per 67 giorni solo
per fare le pulizie? Mi chiedo se ciò è credibile oppure se questo
calcolo è stato impostato in un modo scorretto, nel senso che si
paga a metro quadrato, mentre poi alla fine l'impresa beneficia di
un corrispettivo ben superiore al costo impiegato, perché in questo
caso si tratta solo di costo del lavoro; fino a prova contraria,
infatti, le pulizie non comprendono altri costi, oltre a quello
principale del lavoro. Vengono quindi dati 67 milioni solo per le
pulizie.
Credo che questo modo di procedere sia negativo e ritengo che
l'Amministrazione debba fare uno sforzo per avere a priori una
capacità progettuale che le consenta di impostare un appalto nel
modo più preciso possibile, senza dover solo "tacconare" dopo,
perché altrimenti non si avranno mai dei dati certi e rimarrà
sempre il sospetto che si voglia favorire una ditta piuttosto che
un'altra.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
In questo Consiglio diventa
sempre più difficile alzarsi per parlare di perizie suppletive.
L'Assessore Fosson ha deciso di seguire la stessa strada del suo
predecessore, con la sola differenza di dare l'impressione di
divertirsi alle nostre osservazioni; speriamo che continui a
divertirsi, perché qui ci troviamo di fronte, ed esprimo subito la
mia perplessità, a seri dubbi sulla regolarità della perizia
suppletiva.
Vorrei osservare che ho presentato una interrogazione con
richiesta di risposta scritta sulle perizie suppletive di un anno e
dalla risposta risulta che a fronte di 440 appalti, e questo è un
risultato veramente vistoso, esistono ben 404 perizie suppletive,
la metà delle quali supera il 50% della base d'asta iniziale!
Non si può più, quindi, far finta di niente e continuare a
sorridere, portando continuamente in Consiglio regionale delle
perizie suppletive. A questo punto è il caso di dire che
l'opposizione non fa il proprio dovere, e mi rivolgo a tutti i
componenti dell'opposizione, perché la maggioranza (E noi sappiamo
come è fatta questa maggioranza!) non si preoccupa del denaro
pubblico, amministra come può, ognuno si coltiva il proprio
orticello e quindi è giusto che anche l'Assessore Fosson si coltivi
il proprio orticello, che, del resto, si sta coltivando benissimo;
però l'opposizione non fa altro che alzarsi, come abbiamo fatto in
questo caso, per esprimere delle perplessità. Cari colleghi
Consiglieri dell'opposizione, è il momento di muoversi! La gente
non sopporta queste cose e noi siamo stati eletti proprio per
proteggere i suoi interessi, ma noi non lo stiamo facendo, perché
noi non lo facciamo e lo stiamo dimostrando. A nulla, infatti,
serve lamentarsi ogni qualvolta si presenta una perizia suppletiva.
Nel caso in oggetto siamo di fronte a delle irregolarità, del resto
ci sono quasi sempre delle irregolarità nelle varie perizie
suppletive, e l'Assessore Fosson, che è competente, mi deve dire
che non si tratta di una perizia suppletiva ma di un nuovo appalto,
perciò egli avrebbe dovuto procedere ad una nuova gara
d'appalto.
Ci troviamo invece di fronte all'impresa Sud Costruzioni che,
manco a farlo apposta (non certo perché sia un demerito essere
stati in lista con la Democrazia Cristiana) ma, forse per una
strana coincidenza che pure dobbiamo prendere in esame, ha tra i
suoi responsabili un candidato che si è presentato nelle liste
della Democrazia Cristiana alle ultime elezioni. Si tratta solo di
una coincidenza che, ripeto, è un particolare che non interessa,
mentre invece interessa il metodo con cui questa maggioranza va
avanti e continua ad andare avanti, non preoccupandosi di quello
che noi, continuamente ed in ogni Consiglio, affermiamo,
invitandola a smetterla con questo genere di perizie suppletive ed
a finirla con questo scandalo, perché proprio di "scandalo" si
tratta ed in un altro ambiente queste perizie suppletive, che si
ripetono ad ogni Consiglio, non passerebbero assolutamente.
In questo caso, addirittura, su 4 miliardi, anche se poi l'asta
è stata aggiudicata per 4 miliardi e 762 mila lire, abbiamo una
perizia suppletiva di 3 miliardi e mezzo. Ci troviamo quindi di
fronte a delle vere irregolarità che io denuncerò. In questa
perizia suppletiva esiste una vera e propria irregolarità.
Pertanto su questa perizia suppletiva che io non voterò
assolutamente, anche perché non ne ho mai votata una ed anzi mi
sono fatto artefice di quella interrogazione proprio per avere
un'idea precisa dell'enorme quantità di queste perizie suppletive,
bisogna esprimere un giudizio decisamente negativo.
Se vogliamo andare avanti così, procediamo pure, ma io richiamo
l'attenzione dei Consiglieri dell'opposizione dicendo: "Muoviamoci,
perché la gente aspetta!"
PRESIDENTE:
Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
Voglio precisare che la perizia suppletiva
della quale stiamo discutendo ci è stata espressamente richiesta
dall'Olivetti, per i motivi che spiegherò. Quindi non accetto
nessun tipo di insinuazioni, che qualcuno ha ritenuto di fare, su
presunte irregolarità o su presunti favoritismi nei confronti
dell'impresa che sta eseguendo i lavori. Gli stessi lavori erano
stati aggiudicati per l'importo netto di 4 miliardi e 700 milioni,
con una gara d'appalto che prevedeva l'offerta-prezzi, nel senso
che le imprese erano state fornite di un elenco-prezzi in bianco,
si erano fatte le loro valutazioni ed avevano indicato i loro
prezzi, stabilendo poi il costo totale dell'opera, oltre a
stabilire esse stesse i tempi per l'esecuzione dell'opera, che
sarebbero quindi stati valutati nel conteggio.
Rispondendo ad una richiesta del Consigliere Pascale, nella
quale si accennava ad un reclamo contro il verbale provvisorio di
aggiudicazione, posso dire che in effetti questo reclamo c'è stato
ed è stato presentato da un'impresa che riteneva che, formalmente,
così com'erano stati scritti i prezzi da parte dell'impresa che poi
è stata dichiarata aggiudicataria, non fossero esatti, in quanto
non rispondevano a quanto richiesto nel bando. Abbiamo sentito il
parere del nostro ufficio legale e di alcuni consulenti della
Regione che hanno definito non determinanti queste differenze
formali perché rispettavano pienamente lo spirito ed il contenuto
del bando e invitavano quindi a non accettare o a non prendere in
considerazione il reclamo.
Per la verità la ditta che aveva reclamato aveva fatto
un'offerta meno vantaggiosa per l'Amministrazione, rispetto alla
ditta aggiudicataria. In ogni caso, nella fase dell'aggiudicazione
provvisoria, sarebbe stato nelle possibilità della ditta che aveva
esposto il reclamo, procedere ad un ricorso al T.A.R. o ad altra
sede ritenuta più opportuna. Questo ricorso, invece, non ha avuto
seguito e ciò, a mio giudizio, è una maggior riprova
dell'infondatezza dei motivi per un reclamo su fatti puramente
formali.
La convenzione approvata dal Consiglio regionale e firmata con
l'Olivetti prevedeva un progetto di sistemazione che è stato
redatto in tempi relativamente brevi dallo Studio AI di Torino, che
era stato indicato alla Regione come studio di fiducia da parte
dell'Olivetti. Bisogna ricordare che c'era e che c'è tutt'ora una
certa fretta da parte dell'Olivetti ad iniziare la produzione nello
stabilimento di Arnad, proprio per riuscire ad inserirsi nei
settori di mercato che riguardano la produzione dei dischi prima
che vi si inseriscano altre aziende. Perciò, il progetto è stato
realizzato in tempi estremamente brevi, così come poi si sono
risolte in tempi brevissimi le procedure per l'aggiudicazione
dell'appalto e per l'esecuzione dei lavori.
Occorre ancora aggiungere che le tecnologie che si utilizzano
nello stabilimento sono tra le prime nel mondo in questo campo ed è
quindi spiegabile come, al momento della progettazione, le
"specifiche", date dall'Olivetti e dalla sua consociata
Diasprondisk, fossero prima di un certo tipo e poi si siano venute
determinando in maniera più precisa nel corso della esecuzione dei
lavori. È vero quindi, come qualcuno faceva notare, che sarebbe
opportuno poter disporre di tutti i dati fin dall'inizio, per non
avere sorpresa alcuna. Giustamente il Consigliere Millet si
chiedeva che, se la Regione non avesse avuto i 3 miliardi, non
avrebbe potuto dare occupazione e non avrebbe neppure potuto
completare i lavori. Bisogna però tenere conto del fatto che
l'Olivetti e la Diasprondisk si muovono in un campo, come quello
dell'elettronica, che è in evoluzione costante e velocissima, nel
quale si rende necessario ed indispensabile un continuo adeguamento
alle nuove esigenze. La nuova perizia suppletiva è stata redatta
proprio per adattarsi alle nuove esigenze della produzione nel
settore dei dischi.
Il Consigliere Millet parlava ancora di una perizia suppletiva
per il pavimento. Quella però era una perizia suppletiva relativa
all'appalto precedente e cioè a quello delle demolizioni. Già
allora avevo spiegato, ma non ho difficoltà a ripeterlo, che i
progettisti, nel fare un rilievo dello stabilimento, non avevano
tenuto conto di un certo tipo di sottofondo che sosteneva il
pavimento stesso, sul quale avrebbero dovuto essere collocate delle
macchine che il vecchio sottofondo non avrebbe potuto reggere. È
vero che nei nostri uffici non avevamo un rilievo esatto delle
opere e già allora avevo detto che avevamo incaricato una serie di
professionisti di rilevare con precisione tutte le proprietà della
Regione, d'accordo con l'Ufficio Demanio e Patrimonio
dell'Assessorato alle Finanze, per poter disporre di un catasto
adeguato e aggiornato di tutte le proprietà regionali. Penso che il
ragionamento del Consigliere Millet sia stato poi ripreso anche dai
Consiglieri Pascale e Mafrica, per cui credo di avere risposto
anche a loro.
Qualcuno riteneva strano il fatto che l'Olivetti potesse
richiedere questo genere di varianti. Così come si è preoccupato il
Consigliere Pascale ci siamo preoccupati anche noi e non le abbiamo
accettate a cuor leggero, ma abbiamo fatto con l'Olivetti tutta una
serie di riunioni, dopo le quali, abbiamo accertato che le stesse
varianti erano ritenute necessarie dall'Olivetti per poter
utilizzare il piano interrato come magazzino, che la centrale
termica doveva essere cambiata, anche se in una prima fase della
progettazione era stata ritenuta idonea dai progettisti ed era
obsoleta rispetto a certi criteri di progettazione e di tecnica
d'avanguardia, perché non poteva essere conservata
ulteriormente.
Per quanto riguarda la precisa richiesta del Consigliere Mafrica
sulla iscrizione e sulla ammissibilità della ditta costruttrice ad
eseguire queste opere, io non ricordo a memoria quale sia l'importo
di iscrizione della ditta Sud Costruzioni anche se immagino che sia
di 6 miliardi. In questo caso, sommando i 4 miliardi e 724 milioni,
che costituiscono l'importo netto dell'appalto, ai 2 miliardi e 390
milioni, che sono i lavori che vengono aggiudicati con la perizia
suppletiva, arriviamo a 7 miliardi e 114 milioni che farebbero i 6
miliardi più il 20% di tolleranza e quindi si rientrerebbe nelle
cifre consentite. Occorre anche rilevare che i 600 milioni per il
rifacimento del tetto, che era stato giudicato potersi ancora
mantenere tale e quale, verranno poi aggiudicati ed eseguiti in
economia diretta da altre ditte e non necessariamente dalla stessa
ditta che sta già operando.
Anche il rifacimento del tetto, in una prima fase, era stato
giudicato dai progettisti come accettabile; mentre poi, di fronte
alle alte tecnologie che sono state inserite nello stabilimento, è
sembrato anche poco qualificante il poter vedere un facile
deperimento delle stesse a causa di una cattiva
impermeabilizzazione, e poteva diventare anche poco qualificante
per l'Amministrazione e per la ditta stessa.
Per quanto riguarda il nuovo prezzo n. 77, il Consigliere
Mafrica ha fatto un conto che può anche essere giusto, però, se
legge il nuovo prezzo n. 77, scopre che si tratta di un prezzo al
metro quadrato che tiene conto non soltanto degli operai, ma anche
di materia le d'uso e di attrezzature ritenute necessarie e
soprattutto del fatto che la lavorazione deve avvenire in un
ambiente particolarmente pulito, nel senso che tutti gli impianti
prevedono una depolverizzazione ad un alto tasso, e quindi le
pulizie preventive non sono quelle solite che si fanno in un
qualsiasi cantiere, ma devono essere fatte con una particolare
attenzione e cura, delle quali viene tenuto conto nel prezzo.
Aggiungo ancora che, in data 30 apri le 1986, ho ricevuto una
lettera della Diasprondisk che, tra l'altro, conferma che la ditta
e la Regione hanno rispettato sostanzialmente il programma di
trasferimento ad Arnad. Nella lettera, indirizzata all'Assessore
all'Industria, Commercio, Artigianato e Trasporti, nonché al
sottoscritto, nella sua qualità di Assessore ai Lavori Pubblici, si
legge:
"Vi confermo, quindi, che il trasloco dei reparti produttivi,
da Leinì ad Arnad, sta procedendo e che lunedì scorso, 28 aprile,
sono iniziate le prime attività di produzione nel nuovo
stabilimento. Salvo imprevisti dell'ultima ora, prevediamo di
completare il trasferimento da Leinì entro la prossima
settimana".
Di fatto, quindi, il trasferimento dello stabilimento da Leinì
ad Arnad è avvenuto, perché oggi siamo ormai all'8 di maggio, e si
sta già lavorando nello stabilimento di Arnad con il personale che
a suo tempo era già stato assunto e addestrato nello stabilimento
di Leinì.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Non mi ritengo assolutamente
soddisfatto delle risposte che mi sono state date e dalle quali
sembra che l'Assessore Fosson abbia tentato di fare una specie di
arrampicata sui vetri.
L'ultima parte delle sue risposte è veramente preoccupante e da
essa risulta che i lavori sono già stati fatti, perché si parla di
lavori in corso e della ditta che sta già trasferendo i propri
impianti...
Insomma, l'Assessore ci deve spiegare qual è la situazione
reale, perché se egli ci dice che in questi giorni sta avvenendo il
trasferimento degli impianti della Ditta, ciò significa che i
lavori sono già stati fatti e, a questo punto, il portare in
Consiglio una delibera a sanatoria dei lavori già fatti sembra
un'iniziativa fuori dalla realtà. Oppure c'è da sospettare che la
lettera riporti delle date false e questo ci deve essere spiegato
dall'Assessore. Io non lo so, ma sembra che qui ci vogliamo
continuare a prendere in giro. In ogni caso il dilemma ci deve
essere spiegato. Oppure si può nominare una Commissione che si
rechi ad Arnad a visitare lo stabilimento e forse questa mi sembra,
in fondo, la soluzione più corretta.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Penso che il Consigliere Baldassarre
sappia che in uno stabilimento certi tipi di lavorazione possono
iniziare anche quando lo stabilimento non è completato in tutti i
suoi particolari...
BALDASSARRE (fuori microfono):
"Qui sono 3 miliardi e
mezzo e quindi significa tutto lo stabilimento".
FOSSON (D.C.):
Ma non è tutto lo stabilimento! Sono
interessati i magazzini, la centrale termica ed il rifacimento del
tetto che possono essere tranquillamente fatti mentre una parte
della produzione può andare avanti, come succede in genere.
In effetti l'organico di circa 120 unità, delle quali è prevista
l'assunzione, non è certo al completo perché è coperto solo per un
terzo od un quarto circa. La produzione, quindi, è iniziata nelle
zone dove i lavori sono stati completati e lo stabilimento entrerà
in funzione a pieno regime quando sarà completata anche l'altra
"tranche" di lavori.
PRESIDENTE:
Se nessuno chiede la parola metto in
votazione la delibera in oggetto:
ESITO DELLA VOTAZIONE
Presenti: 29
Votanti: 29
Favorevoli: 20
Contrari: 9
Il Consiglio approva.
