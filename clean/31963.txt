Classificazione
CAVE, MINIERE E TORBIERE



Oggetto del Consiglio n. 813 del 21 ottobre 2009 - Resoconto
OGGETTO N. 813/XIII - Interpellanza: "Iniziative assunte per
la valorizzazione del sito minerario di Cogne".
Interpellanza
Vista l'iniziativa presentata a inizio anno 2009 dal nostro
gruppo consiliare in merito alle miniere di Cogne;
Vista l'importanza che riveste il sito minerario, oltre che
per Cogne, per l'intera Regione;
i sottoscritti Consiglieri regionali
Interpellano
l'Assessore al Territorio e all'Ambiente:
1) affinché illustri quali iniziative formali siano state
assunte dall'Amministrazione regionale, visto l'interesse
confermato per il sito in oggetto;
2) affinché renda noto se l'Amministrazione regionale ha
eventualmente delineato nuove strade;
3) affinché espliciti se ci sono le condizioni reali e
concrete di un eventuale primo intervento immediato volto a dare
una risposta turistica-museale sostenibile alla località di Cogne e
alla Valle d'Aosta.
F.to: Chatrian - Patrizia Morelli
Président -
La parole au Vice-président Chatrian.
Chatrian (VdAV-R) -
Merci, M. le Président. Volevamo
conoscere l'evoluzione del dossier inerente il sito minerario di
Cogne, quali iniziative formali sono state assunte, se ci sono
nuove strade e soprattutto se ci sono le condizioni reali e
concrete di un primo eventuale intervento immediato.
Président -
La parole à l'Assesseur au territoire et à
l'environnement, Manuela Zublena.
Zublena (UV) -
Merci, M. le Président. Prima di
rispondere ai singoli punti, richiamo rapidamente il contesto
normativo in cui si muove la Regione. Questa risposta fa un po'
seguito alla precedente interpellanza sempre del vostro gruppo del
febbraio 2009.
La Regione con la legge n. 12/2008: "Disposizioni per la
valorizzazione dei siti dei minerari dismessi", che disciplina le
modalità con cui una miniera può essere valorizzata e resa
accessibile al pubblico, dispone oggi di un quadro normativo ben
chiaro, delineato per pianificare il recupero storico, culturale e
scientifico del patrimonio minerario. Un nodo che deve essere
risolto per ogni sito minerario dismesso oggetto di recupero è
quello dell'acquisizione del titolo per accedere alle aree esterne
e sotterranee e della possibilità di disporre delle relative
pertinenze. Nel caso specifico di Cogne, qualunque futura azione
deve rapportarsi alla necessità di perfezionare un accordo con la
società Fintecna titolare della concessione. Queste considerazioni
portano a dire che vi è la necessità di arrivare all'acquisizione
delle miniere di Cogne e soprattutto vanno reperite le risorse
finanziarie non solo per l'acquisto, ma per la gestione futura del
sito, senza questo non può essere fatto alcun significativo passo
in avanti nella sua valorizzazione. Dell'impegno finanziario
avevamo già parlato nel corso della risposta di febbraio e credo
che la questione vada vista con grande attenzione a maggior ragione
oggi, dopo alcuni mesi, in relazione alle determinazioni che
saranno assunte da questo Consiglio dopo il vaglio delle
commissioni consiliari sulla questione del trenino Cogne/Pila.
Vengo ai quesiti. Per quanto concerne quali iniziative sono
state assunte, ad oggi non sono state intraprese azioni formali
riguardo alla valorizzazione del sito minerario di Cogne, perché
ogni progetto in questo senso deve rapportarsi all'impossibilità di
intraprendere iniziative a capitale pubblico su un
asset
di
proprietà privata, nello specifico della società Fintecna. Inoltre
la società Fintecna ha presentato istanza di rinuncia della
concessione e ha manifestato in più occasioni il proprio
disinteresse verso eventuali azioni di valorizzazione del sito da
eseguire con capitali propri. La stessa linea progettuale delineata
nel POR 2007-2012, di cui avevamo parlato a febbraio, non ha potuto
essere ad oggi concretamente sviluppata per i problemi evidenziati
circa la proprietà e la definizione dell'istanza di rinuncia. In
merito all'istanza, questa è in fase di esame da parte dei nostri
uffici (fra l'altro da giugno disponiamo di un Servizio cave e
miniere con caposervizio), che in questi mesi sono impegnati nella
predisposizione dell'istruttoria tecnica relativamente all'istanza
di rinuncia, in particolare ad individuare tutte le situazioni di
criticità e ad individuare e prescrivere poi gli interventi di
ripristino, messa in sicurezza e recupero che sono propri
dell'istanza di rinuncia. Sono in corso contatti e collaborazioni e
in contraddittorio con Fintecna si stanno definendo questi aspetti
per il ripristino dei luoghi.
Circa il secondo punto:
"se l'Amministrazione regionale ha
eventualmente delineato nuove strade"
, l'Amministrazione non ha
al momento delineato nuovi indirizzi poiché si ritengono valide le
indicazioni contenute negli studi eseguiti nel passato. Lei stesso
nell'intervento di febbraio aveva sottolineato questo aspetto: come
di fatto vi sia un certo numero di studi già fatti che, fra
l'altro, avevano rappresentato un costo per l'Amministrazione, ma
restano da sciogliere i nodi delle questioni che ho appena
citato.
Circa il terzo punto, ossia se ci sono condizioni reali per un
eventuale primo intervento volto alla valorizzazione delle miniere
di Cogne, le ragioni che ho citato al primo punto evidenziano
l'impossibilità di poter costruire al momento un'offerta turistica
e culturale legata all'ingresso nella miniera di Cogne, tuttavia è
possibile offrire in tempi relativamente brevi un'offerta di tipo
espositivo museale nella località di Cogne. Nel mese di settembre
scorso è stato completato l'iter amministrativo riguardo il
trasferimento all'Amministrazione regionale delle funzioni e delle
dotazioni finanziarie e strumentali del museo minerario regionale,
che era stato soppresso con la legge n. 12/2008. La valorizzazione
del patrimonio minerario regionale è attuata all'interno del piano
programmatico denominato "parco minerario", in cui si ipotizza la
realizzazione di una struttura a grappolo fra i diversi siti
minerari che saranno valorizzati. Questa impostazione permette di
inquadrare in un contesto omogeneo la storia mineraria della
regione, salvaguardando al contempo le peculiarità di ogni miniera.
Il sito di Cogne in questo contesto rappresenta una realtà
importante ed è già in fase di studio lo sviluppo della parte
espositiva museale che è stata già avviata dal museo minerario e
che noi stiamo riprendendo, parte espositiva da collocare
all'interno del villaggio minerario in località Moline, all'interno
dell'edificio 4. Possiamo ipotizzare un'apertura della sede
espositiva per la stagione turistica dell'estate 2011.
Nel corso del 2009 l'Assessorato territorio e ambiente ha
comunque operato nel settore della promozione, in particolare in
collaborazione con l'Assessorato dell'istruzione e cultura è stata
predisposta la mostra
"Uomini di ferro"
, che ha totalizzato
in due mesi e mezzo di apertura circa 1.500 ingressi. Mostra che è
stata ospitata nel villaggio minerario dove insieme ai quadri che
avevano come tema la vita della miniera è stata anche ricreata
un'ambientazione suggestiva con l'utilizzo di alcuni oggetti
provenienti dalla struttura del museo minerario regionale. Sempre
insieme all'Assessorato dell'istruzione e cultura intendiamo
realizzare una mostra itinerante all'interno del paese di Cogne con
la produzione di un libro dedicato alla vita di Franz Elter,
direttore storico della miniera. Questa iniziativa si svolgerà a
partire dal mese di dicembre di quest'anno.
Président -
La parole au Vice-président Chatrian.
Chatrian (VdAV-R) -
Grazie, Assessore, prendiamo atto
delle sue risposte. Ho saltato a piè pari gli accordi Fintecna,
perché ne avevamo discusso all'inizio dell'anno. Oggi immaginavamo
qualche passaggio in più, l'ultima volta circa un anno fa lei ci
diceva:
"je ne peux que réaffirmer l'intérêt à une récupération
du patrimoine minier y compris les mines de Cogne"
.
Sinceramente ci aspettavamo per i punti n. 1 e n. 2 una risposta in
itinere dal punto di vista di iter amministrativo. Sappiamo
perfettamente che se non c'è un accordo con Fintecna direttamente,
i punti n. 1 e n. 2 saltano, il punto n. 3 viene a scemare, quindi
siamo in attesa di nuove evoluzioni. Ci aspettavamo una risposta
più concreta visto che nel mese di febbraio ci è stato detto che
l'interesse c'era e la volontà c'era; ad oggi siamo allo stesso
punto del mese di febbraio e prendiamo amaramente atto.
