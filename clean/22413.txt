Classificazione
ARTIGIANATO
INDUSTRIA



Oggetto del Consiglio n. 2013 del 21 giugno 2006 - Resoconto
OGGETTO N. 2013/XII - Incentivi regionali per lo sviluppo delle
imprese industriali e artigiane. (Interpellanza)
Interpellanza
Vista la delibera della Giunta regionale n° 1618/2006 recante
l'approvazione delle disposizioni applicative della legge regionale
n° 6/2003 "Incentivi regionali per lo sviluppo delle imprese
industriali e artigiane";
Viste le dichiarazioni rilasciate a diversi organi di stampa
dall'Assessore alle Attività produttive e politiche del lavoro in
merito all'erogazione dei contributi in conto capitale per
l'industria e l'artigianato;
Visto il comunicato stampa della Presidenza della Giunta
regionale dell'8/06/2006 sugli interventi a sostegno del settore
produttivo;
Tenuto conto che il doveroso aggiornamento delle politiche
rivolte ai settori produttivi non può prescindere da una azione di
concertazione con le organizzazioni imprenditoriali e sindacali,
come previsto dal Patto per lo Sviluppo;
Valutato il forte impatto sulle imprese artigiane e
industriali derivante dai draconiani tagli dei contributi in conto
capitale per gli investimenti e l'internazionalizzazione delle
imprese, operato in un momento delicato dell'economia
regionale;
Tenuto conto delle preoccupazioni espresse dalle
organizzazioni imprenditoriali, in particolare,
dell'artigianato;
Considerato che le imprese artigianali e industriali
fruiscono in assoluto di minori risorse finanziarie del bilancio
regionale rispetto ad altri settori economici;
i sottoscritti Consiglieri regionali
Interpellano
il Presidente della Regione e l'Assessore alle Attività
produttive per sapere:
1) se la Giunta regionale abbia attivato procedure di
consultazione e concertazione con le organizzazioni imprenditoriali
e sindacali prima dell'approvazione della DGR n. 1618/2006 e con
quali esiti;
2) con quali tempi e modalità la Giunta regionale intende
operare l'omogeneizzazione nell'erogazione dei contributi a tutti i
settori che attualmente godono delle agevolazioni in conto
capitale, evitando disparità di trattamento tra imprese operanti in
Valle d'Aosta;
3) come il forzoso ricorso a mutui a tasso agevolato e
contributi in conto interessi sarà accompagnato da interventi per
favorire l'accesso al credito e l'acquisizione di garanzie
fidejussorie per i finanziamenti da parte delle imprese, anche in
previsione dei nuovi adempimenti in campo creditizio determinati
dagli "Accordi di Basilea 2";
4) quali siano le motivazioni di politica industriale che
hanno comportato la riduzione del 30% dei contributi in conto
capitale per gli interventi a sostegno della internazionalizzazione
del sistema produttivo regionale.
F.to: Sandri - Ferraris - Fiou - Fontana Carmela
Presidente - La parola al Consigliere Sandri.
Sandri (GV-DS-PSE) - Il problema è abbastanza semplice,
l'Assessore lo ha già accennato nella risposta all'interpellanza
precedente: c'è una situazione che si era andata deteriorando negli
ultimi anni, ma che reggeva, per cui la normativa della legge n. 6
veniva ripartita per la maggior parte in contributi in conto
capitale e, dall'altra parte, in contributi minori per quanto
riguarda in conto interessi; quindi ogni anno si assisteva ad una
sproporzione e alla necessità di intervenire con i fondi recuperati
negli assestamenti di bilancio per dare una risposta a queste
richieste di contributi in conto capitale.
Quello che non abbiamo molto capito sono le procedure con cui si
è arrivati a questa decisione. In parte, già prima l'Assessore ha
spiegato che ormai siamo passati al decisionismo - il cosiddetto
"sistema Westminster" -, ne prendiamo atto; peccato che qui siamo
ancora in un mondo abituato alla concertazione, per cui ci sarebbe
piaciuto capire quali procedure fossero state messe in piedi per
coinvolgere in questa decisione i vari operatori sociali, gli
industriali, gli artigiani, i piccoli imprenditori, ma anche le
organizzazioni sindacali, e soprattutto delle procedure che
consentissero questa presa di coscienza e trovare delle soluzioni
senza utilizzare questo metodo traumatico di dire: chi c'è, c'è...
chi è fuori, è fuori...
Mi sembra che sia stato un provvedimento particolarmente fuori
tempo, perché era ormai consuetudine che molta gente acquisisse una
serie di attrezzature, sapendo del contributo in conto capitale, e
che poi venivano portate al contributo regionale nelle settimane
successive; così esistono, oggi, in Valle, parecchie imprese che
hanno comprato delle attrezzature pensando di utilizzare questa
legge e che adesso si trovano in estrema difficoltà. Da questo
punto di vista bisogna pensare a 2 tipi di soluzione: da una parte,
capire se c'è una possibilità per intervenire sulle garanzie
fideiussorie; dall'altra parte, capire se è possibile mantenere
comunque il contributo in conto capitale, magari riducendone
l'importo, perché comunque risulta, essendo priva di garanzie
fideiussorie, la procedura più gradita e più efficace per l'aiuto
alla piccola impresa.
Presidente - La parola all'Assessore alle attività produttive e
politiche del lavoro, La Torre.
La Torre (FA) - Il tono pacato della sua esposizione mi aiuta e
mi facilita il percorso.
Dicevo prima che non mi sento in imbarazzo nell'affrontare
questo argomento, perché mi permette di spiegare meglio la linea di
pensiero, ma anche l'impostazione politica-amministrativa che si
sta dando la Giunta in merito a tutta una serie di impegni e di
impostazioni che si vogliono dare nella gestione del bilancio
regionale.
Bisogna dire anzitutto che gestire i soldi della collettività
deve tornare ad essere, oggi più che mai, una grande
responsabilità, perché purtroppo i soldi della collettività non
sono una fonte che si riproduce, ma drammaticamente le finanze,
ogni giorno, per una serie di attacchi esterni ed interni, perdono
capacità di attuazione degli obiettivi che si deve dare un ente
pubblico. Ecco che allora diventa sempre più importante analizzare
fino in fondo come questi soldi vengono spesi, cercare di
migliorare le politiche amministrative nell'interesse generale dei
cittadini e assumersi quindi delle responsabilità. Credo che oggi
questo sia il filo logico su cui mi sto muovendo e lo sto facendo
anche con non molta facilità, perché mi rendo conto che introdurre
concetti di novità proprio sull'assunzione della responsabilità in
questo Paese e in questo momento, è un fatto che può essere letto
con sospetto, ma credo che sia l'unica strada vera che abbiamo per
riscattarci da una situazione economica difficile. Credo,
d'altronde, che siano gli stessi principi su cui si vuole muovere
il "Governo Prodi": un certo rigore - a me sembra di aver letto
questo sui giornali -, quindi almeno su questo dovremmo essere
d'accordo.
Tornando alla Valle d'Aosta, entriamo nella motivazione della
vostra interpellanza. Come ho detto prima, questa non è una scelta
che insegue il consenso, anzi per qualche verso si espone a delle
contestazioni, ma - ripeto - bisogna avere il coraggio non tanto di
essere, qui, a gratificare o a punire, ma di fare delle scelte di
governo coerenti con i programmi che si vogliono portare avanti.
Ebbene, credo anzitutto che una politica di intervento sia
sull'artigianato o sull'industria e comunque nel settore delle
attività produttive si deve andare a realizzare in un periodo
minimo di 3 anni, è evidente che non si può pensare che ogni
singolo intervento che si va a fare su una politica dia dei
risultati immediati! Allora credo che, partendo dal presupposto del
costo del beneficio che sono forse uno degli elementi più semplici
su cui si possa valutare, non possiamo non tener conto delle cose
che sappiamo - o, meglio, che sapevamo -, perché su questo voglio
subito fare un'osservazione.
I dati su cui io ho lavorato per arrivare a queste prese di
posizione condivise sono dei dati già noti nel 2005, che sono stati
confermati da ulteriori indagini e studi dei primi del 2006,
ulteriormente confermati, per altri versi, dalla relazione della
"Banca d'Italia" di pochi giorni fa. Lei mi potrebbe chiedere a
cosa mi riferisco (so che lei è sospettoso); mi riferisco al gruppo
di lavoro del regime di aiuto al sistema produttivo che ha
consegnato il suo lavoro nel novembre 2005, il quale rientra
proprio all'interno di quel percorso di concertazione che, oltre ad
avere degli incarichi... Bisognerebbe poi che gli incarichi che lui
svolge, il percorso di concertazione, vengano letti e recepiti,
perché credo che andare ad istituire dei percorsi di concertazione,
dove le cose che vengono date in pasto alla concertazione non
vengono recepite dall'organo politico e dagli organi amministrativi
nella loro azione, credo sia una presa in giro anche alla
concertazione. Tant'è vero che non ho trovato il "Patto per lo
sviluppo" così effervescente e funzionante nel momento in cui l'ho
ereditato, ma ho trovato una situazione di concertazione un po'
ripiegata su sé stessa, dove tutti i soggetti attori erano o sono
ancora piuttosto scontenti.
Diciamo che sto continuando la stessa politica di prima, quindi
se la concertazione che c'era prima andava bene, probabilmente
continua ad andare bene, perché non ho cambiato ancora niente, a
meno che non andasse bene quella di prima... allora non va bene
neanche la mia... Conto di modificare qualcosa anche lì, così
magari potrà farmi un'interpellanza per attaccarmi anche su
quello!
Ciò detto, nel programma di aiuti al sistema produttivo che mi
sono trovato nel cassetto c'erano scritte delle cose; io non sono
un amante della lettura, perché ci vedo poco, però mi sono animato
di buona volontà e ho letto. Nel capitolo "Finanziamento degli
investimenti" si dice:
"Nel caso di risorse finanziarie scarse
si potrebbe prevedere l'adozione di apposite graduatorie, peraltro
i fondi reperiti attraverso una riduzione delle percentuali di
aiuto previste attualmente a favore delle imprese industriali ed
artigiane, soprattutto nel caso di istanze in istruttoria
automatica"
... novembre 2005. Si dicono poi anche molte altre
cose, non l'ho scritto io, non ho la presunzione... dopodiché
possiamo andare allo studio, sempre affidato prima di me,
concernente gli aiuti alle imprese in Valle d'Aosta,
caratteristiche e tendenze nel quinquennio 2000-2004, perché come
ho detto prima ed è corretto, non si può andare a valutare un
intervento sulla base del breve periodo, ma è onesto e corretto
valutarlo almeno sulla base del triennio; in questo caso viene
fatto sul quadriennio. Andando all'interno di questo studio e
andando alla sintesi di questo studio - di cui se vuole le faccio
avere una copia - si dicono cose molto interessanti. Potremmo
parlarne per un'oretta se vuole, poi magari se dice che non lo
cito, mi dice che non lo conosco, però se ha pazienza... di quanto
tempo dispongo? Tredici minuti? Allora non ce la faccio a
leggerglielo tutto, posso solo andare a fare alcune
osservazioni.
La prima osservazione è sugli aiuti che comunque vengono dati e
che fanno riferimento, in un quadro europeo, agli aiuti di Stato e
in ogni caso, in previsione dei passaggi ad imbuto che ci sono
verso il 2010 per l'uniformità europea, tutti gli aiuti devono
essere all'interno di una precisa griglia ed individuazione e
notificazione alla UE; dopodiché, saltando tutto quello che c'è da
saltare per semplificare la questione, l'analisi... cosa dice? Dice
anzitutto che il ricorso agli aiuti è raddoppiato nel corso
dell'ultimo quinquennio, e fin qui uno potrebbe dire "ben venga" se
le domande sono passate da 800 a 1.600; però quello che purtroppo
lascia perplessi è che non solo le domande sono raddoppiate e gli
aiuti lo stesso, ma che l'effetto di questi aiuti ha fatto
diminuire il PIL! Cosa è successo? Una cosa incredibile, in
controtendenza: più aiuti abbiamo dato, più il PIL è sceso!
Sempre saltando tutto quello che si deve saltare, succede che
scopriamo che le agevolazioni date, per il 78% sono al di sotto dei
10mila euro, e qui scatta la prima domanda: se le agevolazioni sono
al di sotto di 10mila euro, queste agevolazioni fanno "sistema"?
Queste agevolazioni garantiranno quella famosa occupazione che
tanta ansia dà ai nostri figli? Queste agevolazioni ci
permetteranno di uscire dal percorso economico difficile che
affronta l'Europa, l'Italia e la Valle d'Aosta o... dobbiamo
immaginare dei percorsi diversi e cominciare a costruirci con le
nostre mani? Perché abbiamo una fortuna in Valle d'Aosta: che siamo
autonomi e Regione a Statuto speciale e possiamo farlo con le
nostre mani, assumendoci le nostre responsabilità senza gridare "al
lupo, al lupo!", con un po' di ottimismo, cominciando a costruire
giorno per giorno con delle scelte mirate, utilizzando queste
risorse non riproducibili della nostra collettività - perché i
soldi sono di tutti -, per costruire un percorso che sia leggibile
dai nostri cittadini in quello che è un beneficio intero sulla
collettività e quindi sull'occupazione, sull'economia, sul
commercio e sulle cose. Ho detto che il 78% di questi aiuti se n'è
andato in aiuti al di sotto di 10mila euro e diventa difficile
pensare che un intervento al di sotto dei 10mila euro faccia
"sistema", senza entrare poi nel merito della degenerazione umana.
Noi sappiamo che l'uomo è buono e cattivo e poi c'è tanta gente che
utilizza le opportunità che ha in modo onesto e poi, magari,
succede di tutto, ma... lasciamo stare questo, partiamo dal
presupposto che tutto si svolga nel modo migliore.
Dopodiché andiamo a vedere quel discorso che introduceva lei,
del conto capitale e del conto interessi, e anche qui scopriamo una
cosa incredibile, perché se le 2 cose fossero cresciute nella
stessa direzione, pur non producendo un risultato, uno potrebbe
dire che la percezione da parte dell'esterno è stata la stessa...
invece no! Mentre i contributi a fondo perso hanno continuato a
moltiplicarsi, quindi a scappare di mano, i mutui non solo non si
sono moltiplicati, ma non si sono neanche stabilizzati; si sono
ridotti del 60-70%, con un crollo verticale degli investimenti nel
tempo. Sappiamo che ogni azienda che investe realmente, fa degli
investimenti al di sopra dei 50mila euro, perché sotto i 50mila
euro non so in cosa investiamo, forse nei "SUV" che diceva
lei...
(interruzione del Consigliere Sandri, fuori
microfono)
... però il Presidente non è un artigiano, non credo che abbia
preso il 30%, quindi nei "SUV" del Presidente non credo...
Sappiamo che ogni impresa che investe, investe anche su un
periodo che deve essere almeno un quinquennio, corrispondente
normalmente agli ammortamenti di un qualsiasi bene; invece andiamo
a vedere che nel lungo periodo i mutui non ci sono, ma...
attenzione! Stiamo parlando di mutui che non solo confermiamo, ma
incitiamo la gente a fare quel tipo di scelta, perché in Valle
d'Aosta abbiamo un'opportunità che non ha alcuna Regione: quella di
dare i mutui all'1%! Il Consigliere Lattanzi, che è responsabile di
una grande banca, ci guarda e dice magari che questa è concorrenza
sleale e decide di far ricorso alla CE! Ma questa è un'opportunità
unica, quella di dare i mutui all'1%, e dobbiamo spiegare ai nostri
operatori e ai nostri imprenditori che questa è un'opportunità da
cogliere, che i soldi non devono essere regalati, ma devono essere
- con intelligenza e capacità - investiti sulle proprie energie,
sulla propria capacità lavorativa! E questo fatto impegna
seriamente le persone, con un sostegno reale da parte della Regione
che si traduce in un abbattimento dei tassi di interesse all'1%,
permette di costruire un percorso che dia dei posti di lavoro!
Certo, può venire fuori il problema che lei intelligentemente
sottolineava: quello delle fideiussioni e delle garanzie; su questo
sto lavorando e posso anche dire, perché ho avuto le prime
disponibilità, che per quanto riguarda le procedure di tipo
automatico - i contributi fino a 50mila euro - di aver già risolto
il problema, manca solo l'ufficializzazione da parte di "Finaosta"
. Potremo finalmente dare questi contributi fino a 50mila euro
senza le garanzie, certo, tranne che nei casi in cui il soggetto è
noto per essere una persona che non corrisponde a dei requisiti di
serietà; quindi questo sarà un altro elemento che andrà ad
agevolare il percorso.
Cos'è che le volevo dire? Come le dicevo prima, e senza citare
la "Banca d'Italia", che anch'essa dice la stessa cosa - quindi
sarebbe una ripetizione e il tempo stringe -, dico che non sono
imbarazzato a discutere di questo; d'altronde credo che
l'osservazione che fate voi non sia suffragata anche dai vostri
stessi comportamenti. Voglio addirittura difendere il mio
predecessore, il quale, secondo me, già lavorava in questa ottica,
perché le cose sono 2: o lui lavorava in questa ottica, altrimenti
quando sono arrivato lì, ho trovato un assessorato che potrebbe far
riferimento ad una canzone di Lucio Battisti che dice che... ai
primi del mese i soldi sono già finiti! Quindi o lui lavorava in
questa ottica e aveva già preventivato di ridurre questo tipo di
interventi, oppure non aveva programmato bene, perché al 30 marzo i
soldi del 2006 erano già finiti, come dice la canzone di Lucio
Battisti! Di conseguenza, con onestà intellettuale, bisognava avere
anche il coraggio di dire, a quelle persone che venivano lì, che i
soldi non c'erano! È una questione di correttezza, non sono
abituato... e spero di non abituarmi "mai" a dire troppe bugie; le
piccole bugie le diciamo tutti, ma le grandi bugie non si possono
dire, specialmente alle persone che con quei soldi fanno degli
investimenti!
Qual è la vera osservazione che recepisco di più e di cui faccio
tesoro? Che nel momento stesso in cui tu cambi un meccanismo, forse
questo deve avere la possibilità, oltre che di essere concordato -
e le garantisco che di riunioni ne abbiamo fatte tante! -, sono
tutte verbalizzate le riunioni con l'associazione industriali, con
gli artigiani, ma il dramma è che loro, talmente abituati a questo
sistema, che fino adesso ha funzionato - e quindi io non critico -,
ma che oggi non è più applicabile - e su questo, voi, in campagna
elettorale, ci avete attaccati senza pietà di aver buttato i soldi,
dicendo che dispersi a pioggia non fanno volano, non funzionano, il
che potrebbe essere in parte vero attualizzandolo ai nostri tempi,
perché riconosco che le risorse sono poche -... dicevo, loro non ci
credevano quando spiegavo che lo volevo fare. Dicevano: "no, non è
così, poi io telefono al segretario del partito, telefono al mio
amico"... non ci credeva nessuno! Così come le accise, cioè i
famosi benefici che hanno i cittadini valdostani sullo zucchero,
sull'alcol e sulle altre cose, fatte salve alcune osservazioni
corrette che stanno venendo dalle categorie, anche lì non ci
credevano!
Vedrà che discussioni faremo sulle accise, perché togliamo i
bollini che sono ormai una "finzione generale" che i Comuni non
sanno più dove mettere, andiamo a ristabilire il concetto concreto
dell'accise dove il cittadino vede quanto è il suo risparmio e
quello che gli spetta. Con questo stesso metodo, anche in questo
caso ho agito di concerto con la Giunta, perché quello che stiamo
portando avanti - forse sono anche l'apripista - corrisponde ad una
linea di comportamento. Lo abbiamo detto in un comunicato stampa,
lo stiamo portando avanti all'interno di più settori e credo che
questo verrà apprezzato anche dai cittadini, perché per poter dare
delle cose attualizzate e concrete nei momenti economici che
affrontiamo, alcuni meccanismi non sono più validi! Bisogna avere
il coraggio di dire che questo meccanismo non funziona più, che
questo meccanismo non toglie, ma va a dare al settore dello
sviluppo, va a dare a chi investe creando dei posti di lavoro; ma
lo faremo ancora meglio, perché sono allo studio delle leggi
successive a questa che vanno a recuperare risorse; lei sa che una
legge deve avere anche una copertura finanziaria. Stiamo pensando a
una legge che dia dei contributi a fondo perso, questa è un'idea
mia alla quale sto lavorando, a chi dimostra che assume delle
persone, non a chi cambia un macchinario, ma a chi ha un progetto e
assume delle persone, perché la collettività chiede questo!
La collettività chiede che si formi un'economia che produca dei
posti di lavoro, non dove ci siano dei venditori esterni che
arrivano dal Piemonte e dalla Lombardia e che ti vendono insieme al
tornio 15 giorni di vacanza per la famiglia! Questi venditori è
meglio che se ne tornino in Piemonte o in Lombardia... i nostri
artigiani non hanno bisogno di persone che vanno ad indurli in
direzioni sbagliate! Noi abbiamo bisogno di serietà, abbiamo
bisogno di riportare con coerenza e con la nostra faccia
all'interno dei nostri sistemi una linearità di comportamenti e di
equità, che non vuol dire né premiare, né bocciare, che non vuol
dire inseguire il consenso, che non vuol dire cercare i voti,
perché se cercassi voti, non porterei queste leggi! Non cerco i
voti: cerco il consenso delle persone corrette che sanno
riconoscere un lavoro onesto, modesto, ma serio... tutto lì!
Presidente - La parola al Consigliere Sandri.
Sandri (GV-DS-PSE) - Siamo abbastanza basiti dallo schiaffo che
l'Assessore ha dato agli artigiani della Valle d'Aosta... non
producono risultato, sono soldi sprecati: questo è un insulto a una
delle principali fonti di sviluppo della nostra regione, una
categoria che produce e che dà impiego e lavoro in tutti i Comuni
della nostra regione...
(interruzione dell'Assessore La Torre, fuori
microfono)
... non si può "fare di tutta un'erba un fascio", non metto in
dubbio che qualche caso ci possa essere stato, di non utilizzo
fruttivo di questi contributi... ma ho la convinzione che il 99,99%
di tutte queste categorie hanno dato un grande impulso alla nostra
regione; per cui, dire che non producono risultato, lo trovo molto
grave...
La Torre (FA) - (fuori microfono) ... ho letto la ricerca che ha
dato il suo Assessore... io non c'ero neanche!
Sandri (GV-DS-PSE) - ... soprattutto contro i piccoli: questo
fastidio dei piccoli, cioè fino a 10mila euro, come se i buoni e i
cattivi si definissero ai 10mila euro! Credo che in Valle d'Aosta -
una regione piccola che si trova a doversi confrontare con realtà
molto più grandi - difendere i piccoli non sia fuori luogo, ma sia
un'attenzione che abbiamo sempre avuto e che dovremo continuare a
mantenere. Ed è certo che, ascoltando tutta la ricostruzione fatta
dall'Assessore, si possa capire che tutta la nuova politica viene
impostata.
Dispiace che si sia detto che oggi c'è finalmente senso di
responsabilità, come se tutto il governo precedente, in particolare
chi ha gestito il suo Assessorato prima di lei, fossero degli
irresponsabili! Non vedo questi grandi cambiamenti... vedo però un
tentativo di accreditarsi, da parte sua, anche citando fuori luogo
l'attuale Presidente del Consiglio, come l'"apripista" di una
innovazione! Cerchiamo di capire questa innovazione qual è! Ma è
chiarissimo da quello che è stato detto prima: chi se ne frega
degli artigiani, dei piccoli imprenditori... a noi interessano i
grandi industriali, la "Confindustria", i grossi proprietari,
quelli che contano! Questo sì che è un cambiamento di politica!
Apprezziamo molto che lo abbia esplicitato! Non è un caso che mi
sia tornato in mente, di fronte alle sue parole, che lei abbia
fondato in Valle d'Aosta i circoli di "Forza Italia", perché lei
non è simile a Prodi, ma è simile a Berlusconi! Vogliamo fare
pulizia di tutta questa roba qui, la concertazione, per andare a
fare direttamente gli accordi con i grossi poteri e, del resto, ma
che ci importa! Imparino, ci portino qui i mutui a dimostrare che
loro fanno assunzioni, hanno progetti e innovazione!
Io voglio capire: l'artigiano che si batte tutti i giorni contro
la burocrazia per fare il suo lavoro da idraulico, è chiaro che non
avrà grandissime capacità innovative, ma è fondamentale allo
sviluppo della Valle d'Aosta; allora a lui neghiamo i contributi a
fondo perduto? Bel lavoro! E nessuno ha detto e sicuramente non lo
ha detto l'Assessore Ferraris, né lo abbiamo detto noi, che i
contributi in conto capitale sono in contraddizione con quelli in
conto interessi, sono 2 procedure diverse; ma se, da un lato, una
ha avuto sviluppo e l'altra no, si va ad intervenire sulle
motivazioni per cercare di capirle e per stimolarle in modo
diverso, non con l'accetta, tanto per finire sui giornali come
quello che apre la pista, perché questa è l'unica volontà!
Per fare delle scelte giuste occorre meditare e capire le cose
come vanno; in particolare, questa grande novità di attaccare il
problema della fideiussione - che mi sembra lei abbia capito che è
il concetto fondamentale per quanto riguarda i mutui -, se lei
passa da "Finaosta" siamo capo a prima, perché "Finaosta" è
inefficiente da questo punto di vista! Presenteremo
un'interpellanza sul fatto che oggi la deducibilità dei mutui della
prima casa è possibile se il mutuo viene stipulato entro 12 mesi...
"Finaosta" non ci riesce praticamente mai! Penso che con gli
affidamenti, per quanto riguarda gli artigiani... chiederanno tante
cose che si farà prima ad andare a chiedere la fideiussione in
banca! Bisogna stare attenti allora quando si fanno le proposte,
non sapendo di cosa si sta parlando... qui si sta parlando di una
cosa molto importante, che è il conto interessi; cerchiamo il modo
di dare delle fideiussioni, benissimo, che siano non burocratiche,
ma dall'altra non possiamo abbandonare il territorio dei contributi
in conto capitale, perché questo è un elemento essenziale in 74
Comuni su 74 della nostra regione e soprattutto per tutti quelli
operatori che, con il loro piccolo, fanno grande la nostra
regione!
Presidente - La parola all'Assessore alle attività produttive e
politiche del lavoro, La Torre, per fatto personale.
La Torre (FA) - Innanzitutto per fatto personale, mi scuso anche
con il Consigliere Sandri, però anche lui usa un linguaggio un po'
"populista" e io a volte non ho la pazienza di ascoltarlo... chiedo
scusa. Fatto personale, perché anzitutto le cose che ho detto sono
vere, non ho detto bugie: io l'ho trovato nel cassetto, adesso
glielo do, questo è l'estratto e l'ho trovato nel cassetto
dell'Assessorato! Allora o non esiste, e lo buttiamo via... se
invece esiste, lo abbiamo pagato con i soldi pubblici, dobbiamo
leggerlo e valutarlo... io ho dato questa valutazione... glielo
lascio, non voglio fare polemica.
In merito ad altre osservazioni di tipo politico da lei
esternate, anche lei ha fatto parte di tanti movimenti, forse
sarebbe opportuno che sia io che lei ce ne andassimo a casa, nel
senso che potremmo rientrare ancora nella "Prima Repubblica"...
quello voleva dire? Non ho capito l'osservazione, forse voleva dire
che sia io che lei, che abbiamo un percorso politico variegato...
cosa voleva dirmi ricordando che ho fondato "Forza Italia"?
In merito alle industrie, sono lì solo da 3 mesi, ha ragione; so
solo che si stanno chiudendo tutto, e allora questa politica
industriale che avete seguito con questa attenzione negli ultimi 10
anni a me sembra che, leggendo il documento che le lascio qui, ha
prodotto una piccola riduzione del PIL e gli artigiani non sono
contenti; leggendo invece i giornali, ma incontrandomi con
"Rossignol" e con tutti gli altri, non avete fatto la politica dei
piccoli artigiani, non avete fatto la politica dei grandi
industriali! Non lo so! Mi vuole dare il tempo di provare a fare
anch'io quello che avete fatto voi? Solo con più fortuna, se a me
andrà meglio sarà solo fortuna!
Presidente - La parola al Consigliere Sandri.
Sandri (GV-DS-PSE) - Per mozione d'ordine. Non ho trovato nulla
di personale nelle dichiarazioni dell'Assessore, a cui non
risponderò ovviamente! Chiamo il Presidente però a far rispettare i
lavori del Consiglio, per cui o c'è un fatto personale rispetto
alle proprie dichiarazioni oppure non credo che la Giunta debba
avere più spazio di quanto abbiano i Consiglieri!
Presidente - L'art. 57 del Regolamento interno del Consiglio, al
1° comma, recita:
"Il fatto personale è l'essere intaccato nella
propria condotta o il sentirsi attribuire opinioni contrarie a
quelle espresse".
L'intervento dell'Assessore La Torre rientra
in questo secondo caso.
