Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 1 del 8 luglio 2003 - Resoconto
OGGETTO N. 1/XII Apertura dei lavori della dodicesima
legislatura.
Squarzino Signore e Signori, Mesdames et Messieurs, diamo inizio
ai lavori della
(Presidente provvisorio)prima seduta della dodicesima
legislatura, di cui assumo, per ragioni anagrafiche, la Presidenza
provvisoria. Come vedete, quindi, un Consiglio molto giovane, se la
sottoscritta presiede la prima Assemblea! Accanto a me siede il più
giovane degli eletti, Viérin Laurent, che è incaricato di svolgere
le funzioni di Segretario del Consiglio. Desidero dare il
benvenuto: a tutte e tutti, siano essi, o essa, nuovi eletti o,
come nel mio caso, siano già stati Consiglieri.
Questo è un momento importante: c'è infatti da parte di tutti
noi la consapevolezza di essere stati chiamati dalla volontà del
corpo elettorale a svolgere un ruolo nel massimo organo
istituzionale della Regione. Ruolo che ci chiede non solo di farci
interpreti delle aspettative, dei bisogni di chi ci ha scelto come
rappresentante delle proprie istanze, ma anche di contribuire, al
di là dell'appartenenza politica, a creare i presupposti per
l'affermazione degli interessi generali della comunità. Il mio
auspicio è che attraverso il nostro lavoro sia sempre più
valorizzata la funzione istituzionale del Consigliere all'interno
di una salutare dialettica politica nella nostra Assemblea
legislativa: da ciò non potrà non trarne beneficio l'intera nostra
comunità.
Prima di procedere agli adempimenti previsti dal Regolamento,
vorrei ancora sottolineare con soddisfazione come nell'Assemblea
sia incrementata la presenza femminile rispetto alla precedente
legislatura. Alle colleghe rivolgo un saluto particolare e,
pensando di interpretare la volontà dell'Assemblea, porgo loro un
omaggio floreale. Sono certa che tale presenza femminile
contribuirà in modo importante ai lavori di questa Assemblea, come
lo hanno fatto sempre le donne presenti in Consiglio regionale fin
dalle prime legislature.
Invito ora il Segretario a procedere all'appello nominale.
Procedutosi all'appello nominale, effettuato dal Segretario
Viérin Laurent, chiamato a fungere, in via provvisoria, da
Segretario del Consiglio, quale Consigliere più giovane di età,
risultano presenti trentaquattro proclamati eletti.
Risultano presenti 34 componenti il Consiglio su 35. La seduta è
valida.
Prima di procedere, dobbiamo provvedere alla designazione di tre
scrutatori, che ci serviranno nel momento dell'elezione del
Presidente del Consiglio. Seguendo una prassi consolidata, gli
scrutatori sono scelti fra i gruppi con il maggior numero di
eletti. Chiedo di fornirmi alcuni nominativi, altrimenti proporrei
come scrutatori per questa adunanza i colleghi Borre, La Torre e
Fiou. Se nessuno ha obiezioni, sono designati scrutatori per questa
adunanza i predetti colleghi.
Vorrei ancora fornire agli eletti, che siedono per la prima
volta in quest'aula, alcune informazioni per facilitare i lavori
del Consiglio. Al momento di chiedere la parola, siete pregati di
aspettare che l'usciere inserisca il badge nella postazione dalla
quale intendete parlare e poi premete il tasto nero di sinistra per
la prenotazione del microfono. Provvederò a collegare il microfono
e l'avvenuto collegamento sarà segnalato dall'accensione della spia
luminosa rossa; dopo che avrete parlato, il vostro microfono sarà
da me disabilitato. Informazioni più dettagliate le potete leggere
nei documenti contenuti nelle cartelline che avete trovato ai
vostri posti.
Rivestono particolare carattere di urgenza i documenti contenuti
nella prima cartellina. In particolare, vi preghiamo di compilare e
consegnare alla Segreteria della Presidenza la dichiarazione di
appartenenza ai gruppi consiliari e alcuni stampati contenenti
tutte le indicazioni relative alla situazione personale di
ciascuno. Infine, anche se il Regolamento prevede cinque giorni di
tempo, invito i Gruppi a segnalare per iscritto alla Presidenza, al
più presto, il nominativo del Capogruppo e del Vicecapogruppo,
perché probabilmente già oggi sarà necessario convocare la
Conferenza dei Capigruppo.
Prendiamo atto che è arrivato il collega Rini.
Si dà atto che il Consigliere Rini partecipa alla seduta
dalle ore 9,34.
Fatte queste comunicazioni, credo che possiamo passare alla
trattazione dell'ordine del giorno. Prego il Segretario di dare
lettura del punto n° 1.
