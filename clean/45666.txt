Classificazione
AGRICOLTURA
Bonifica, miglioramenti e riordino fondiario



Oggetto del Consiglio n. 2321 del 19 aprile 2023 - Resoconto
OGGETTO N. 2321/XVI - Interrogazione: "Istituzione e
disciplina dei consorzi di miglioramento fondiario di secondo
livello".
Bertin (Presidente) -
Punto n. 12. Risponde l'assessore
Carrel.
Carrel (PA) -
Ringrazio il collega Marquis che ci
permette di approfondire un tema su cui, come ufficio, stiamo
cercando di lavorare per trovare una soluzione e ci auspichiamo,
almeno entro la fine dell'anno, di avere un disegno di legge che
vada in questa direzione.
Ne approfitto per andare a fare un attimo il punto su quanto
stiamo concordando con i consorzi proprio in questo periodo, per
arrivare a quello che è l'obiettivo non - e ci tengo a
sottolinearlo - di imporre dei consorzi di secondo livello, ma di
incentivare dei consorzi di secondo livello soprattutto per cercare
di arrivare a essere più strutturati per riuscire a far fronte alle
sfide del futuro e soprattutto per riuscire a far fronte e poter in
qualche modo aderire in modo migliore, più efficiente ed efficace
ai fondi soprattutto a livello nazionale ed europeo.
Come Ufficio Consorzi e insieme a tutte le strutture che poi
vengono direttamente e indirettamente toccate dalla gestione dei
consorzi abbiamo organizzato nella data del 31 marzo 2023, grazie
alla collaborazione di ARPA e dell'Institut agricole, una giornata
a cui hanno partecipato ben 32 presidenti di consorzio, che sono i
presidenti di consorzi che avevano scritto negli ultimi anni su
un'apposita
mail
in merito a dei problemi riguardanti al
sistema idrico e alla crisi idrica che sta colpendo la Valle
d'Aosta ma non solamente. Con queste persone e con questi
presidenti ci siamo confrontati sul tema andando a proporre una
serie di questionari, esattamente tre questionari, proprio per
approfondire il tema e una di queste domande era esattamente:
"pensi che la creazione dei consorzi di secondo livello formati da
più consorzi, più eventuali soggetti pubblici privati, norma
regionale in corso di sviluppo, potrebbe essere utile per l'accesso
ai fondi, in particolare quelli nazionali?". La risposta è stata
positiva, esattamente quindici persone hanno risposto che questa
deve essere una priorità, quindi più della metà pensa che questa
debba essere una priorità. Questo questionario lo abbiamo rivisto
ieri assieme ai collaboratori di ARPA e Institut Agricole e verrà
inviato la prossima settimana a tutti i consorzi, in modo da poter
ampliare il campione in esame e comprendere quali sono le priorità.
In base ai risultati di questo questionario e
a latere
stiamo già lavorando per riscrivere la norma, sulla quale
sicuramente avremo modo di confrontarci sia in Commissione che poi
in Consiglio ci auguriamo il prima possibile, perché crediamo
fortemente che questo sia uno strumento fondamentale per lo
sviluppo dei consorzi e per poter permettere ai consorzi di
partecipare e di attingere a importanti risorse a livello nazionale
ed europeo.
Presidente -
Per la replica, la parola al consigliere
Marquis.
Marquis (FI) -
Grazie Assessore per la risposta che ha
dato a quest'interrogazione, un'interrogazione che è stata
presentata proprio perché riteniamo che il tema sia di una grande
importanza e di grande attualità in Valle d'Aosta. Sicuramente i
consorzi di miglioramento fondiario hanno avuto e hanno una grande
importanza nel mantenimento del territorio, in Valle d'Aosta
abbiamo 176 consorzi e già questo numero dà conto dell'attività che
viene svolta da persone che prestano la loro attenzione e si
dedicano al bene comune, mettendo a disposizione parte della loro
giornata. I consorzi è noto che hanno delle grosse difficoltà sotto
il profilo amministrativo proprio per queste ragioni... essi
gestiscono un bene prezioso quale l'acqua, acqua che sino ad oggi
sostanzialmente ha interessato l'attività soprattutto per la
manutenzione ordinaria, il mantenere in efficienza le
infrastrutture, ma oggi purtroppo bisogna guardare con un approccio
diverso, con un approccio legato all'infrastrutturazione del
territorio e alla razionalizzazione dell'uso perché anche in Valle
d'Aosta viviamo una crisi da siccità. Fino ad oggi si pensava che
l'acqua fosse un bene inesauribile nella nostra regione grazie alle
grosse riserve che abbiamo dei ghiacciai ma non è così, vediamo che
si stanno regredendo le disponibilità e quindi bisogna iniziare a
pensare all'ottimizzazione della sua gestione attraverso la
realizzazione di bacini di accumulo, attraverso l'efficientamento
delle reti di distribuzione, un utilizzo diverso che porti a un
minore consumo dell'acqua, pur mantenendo gli obiettivi di renderla
disponibile e nella quantità necessaria per poter mantenere in
essere le colture che possono mantenere vivo il nostro territorio,
però è proprio per questa ragione che riteniamo che sia molto
importante, tenuto conto che ci sono dei progetti, tipo quelli
finanziati da piano nazionale, il PNRR, e anche dal piano nazionale
di utilizzo delle acque, dal nostro punto di vista, bisogna
cambiare passo sotto questo profilo, perché si rischia di arrivare
molto tardi. Quello che mi preoccupa delle sue parole è che per la
fine dell'anno si dovrebbe fare un ragionamento e arrivare a una
proposta di un disegno di legge sui consorzi di miglioramento
fondiario di secondo livello. Sta a significare, per intenderci,
secondo livello la possibilità di costituire dei consorzi che si
occupano su una scala territoriale superiore rispetto a quella di
competenza del singolo consorzio per poter fare delle opere che
interessano più realtà territoriali. Noi siamo preoccupati di
questo perché riteniamo che arrivare alla fine dell'anno con una
proposta significa già mettere nel rischio il perseguimento di
obiettivi sul breve periodo, quindi da parte nostra l'iniziativa ha
voluto essere presentata per sollecitare la produzione di questa
norma che riteniamo fondamentale per poter fare dei significativi
passi in avanti. Rinnoviamo l'invito a lei e alle strutture di
cercare di velocizzare questo iter perché è proprio di fondamentale
importanza per garantire la vita dei consorzi e soprattutto per
poter metterli in condizione di dare delle risposte ai soggetti dei
territori che le amministrazioni dei consorzi amministrano... e che
sono di un'utilità estrema per la nostra comunità.
