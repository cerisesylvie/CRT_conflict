Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 871 del 22 settembre 2021 - Resoconto
OGGETTO N. 871/XVI - Interpellanza: "Interventi per risarcire
gli allevatori i cui capi sono caduti in un dirupo".
Bertin (Presidente) -
Possiamo riprendere. Siamo al punto
n. 31. Per l'illustrazione, ha chiesto la parola il consigliere
Rollandin, ne ha facoltà.
Rollandin (PA) -
Torniamo su un tema che in qualche modo
si riallaccia a quello che è stato appena discusso dal collega.
Presentando questa interpellanza abbiamo cercato di essere più
stringati possibile e di poter riprendere le ragioni che sono alla
base di questa preoccupazione. I fatti relativi a quello che è
successo ad Ayas con le azioni che sono state ampiamente riportate,
cioè il numero di ovini, più piccoli più grandi, che in qualche
modo hanno percorso in discesa più di 4 chilometri tutti assieme e
sono finiti in un burrone.
Ora, tenuto conto che è già passato un po' di tempo,
sostanzialmente si chiedono tre cose, e abbiamo cercato di essere
sintetici: la prima di sapere se ci sono stati in qualche modo
degli ulteriori dati che possano permettere di capire qual è la
causa di questa situazione abbastanza strana per delle mandrie, se
fossero state delle pecore sarebbe stato più giustificato perché,
come le pecore partono... tutte seguono e sarebbe stato in qualche
modo più plausibile, ma in questo caso è sicuramente più difficile
da giustificare, però quello che non è giustificabile è che, se non
siamo male informati, ad oggi non c'è una dichiarazione ufficiale
della causa di questo evento, se in conseguenza di questo non c'è
ancora stata nessuna valutazione dei danni collegati con questa
situazione che si riferiscono a un gruppo di bovini più giovani e
meno giovani molto qualificati che sono stati tenuti in grande
considerazione... che sono relativi a una selezione molto avvertita
che da anni i proprietari portano avanti per avere dei risultati
sia a livello della produzione lattiera, sia legata alle
reines
o comunque alle altre specie, che in qualche modo
sono, come conosciamo, particolarmente apprezzate e che hanno
giustamente una serie di attenzioni da parte dei proprietari.
Ora, noi, proprio perché non abbiamo avuto notizie, non sappiamo
che cos'è successo, volevamo chiedere che cosa si pensa di fare, in
che tempi e con quali considerazioni e sapere come si pensa di
attivare quei meccanismi che ci permettano, nel limite del
possibile, di capire qual è stata la ragione di questa cavalcata
che queste bovine hanno avuto per più di 4 chilometri andando
purtroppo a finire tutte in questo burrone.
Ora, il collega che ha preceduto il tema sempre degli
allevamenti, delle situazioni oggi, ha già ben detto di come sia
indispensabile per chi lavora in agricoltura con tempi certi e
soprattutto con una giusta attenzione sapere che cosa succede,
quali sono i danni che verranno giustamente presi in considerazione
e poi tener conto anche, se possibile, di attivare quei meccanismi
che avevamo cercato di portare avanti che sono stati ricordati a
livello di lupi. Io non sto dicendo qual è... e se sono lupi, però
noi su questo avevamo detto che si sarebbero fatti i censimenti che
non sono stati fatti e si sarebbe fatto il possibile per attivare,
nelle zone laddove noi sappiamo che c'è, perché noi sappiamo in
linea di massima e lo sanno i forestali dove sono le zone più
frequentate da lupi e che non sono solo uno o due lupi, ma sono più
lupi che in qualche modo possono fare la differenza.
Ora, credo che ormai sia tempo per dare delle risposte, se lo
meritano gli allevatori perché altrimenti sono già pochi, diceva
già il collega quali sono i redditi dell'allevamento oggi ai vari
livelli. Tutti stanno lasciando, non ci sono più persone anziane e
purtroppo anche in questo periodo molti di quelli che andavano
negli alpeggi sono mancati, di giovani che ricominciano sono pochi,
però se quei pochi vedono ancora che non c'è nessuna attenzione nei
confronti di un evento che... a mio sapere, credo che non sia mai
successa una cosa del genere, allora cerchiamo di affrettare i
tempi, di dare soddisfazione a delle logiche e credo corrette
attivazioni delle misure che possono essere date agli allevatori in
modo che si rendano conto che non vengono lasciati da soli
aspettando chissà quando e come se verrà individuato che è un lupo,
se non è lupo, chi è, cani randagi, poi andiamo a individuare se è
l'uno e l'altro... cioè, mentre facciamo tutto questo, la gente i
soldi non li vede. Ora, cerchiamo di essere un attimo... siamo
quattro gatti anche noi che stiamo qui oggi a chiacchierare del
nulla, però cerchiamo di essere un po' prudenti nell'affrontare
queste situazioni senza andare a "millesimare" tizio piuttosto che
caio, questo è così, non è così, ma forse... e intanto il tempo
passa e chi deve ricevere gli indennizzi per una tragedia come
questa rimane a guardare. Ora, credo che non è tempo per lasciare
la situazione su questo tema così difficile senza che ci sia un
approccio corretto, un approccio che faccia capire che
l'agricoltura non è l'ultima delle attività, io dico che dovrebbe
essere la prima, ma se non vogliamo, diciamo almeno che ci sia
quell'attenzione che poi ci permette di fare tutti i bei discorsi
sul turismo, su tutto quello che c'è, però la base è comunque
sempre legata a questo settore e, se non c'è questo settore, hai
voglia di andare a fare tutte le piste di questo mondo, non
succederà mai niente!
Io quindi chiederei all'Assessore appunto di dare qualche
spiegazione su questo tema.
Presidente -
Per la risposta, ha chiesto la parola
l'assessore Sapinet, ne ha facoltà.
Sapinet (UV) -
Grazie collega Rollandin, che ha espresso
tutti concetti assolutamente corretti e condivisibili. Il discorso
del supporto agli alpeggi e alla pratica della monticazione negli
ultimi anni ha generato anche alcune misure molto interessanti che
sicuramente non bastano, ma sono un inizio importante alle quali
quest'anno già ne affiancheremo altre come una misura pascolamento.
L'evento lo sappiamo tutti: era il 28 agosto, questa mandria di
circa 53 manzi ha percorso più di 4 chilometri, come giustamente ha
detto, con un dislivello di mille metri in discesa arrivando a 300
metri in linea d'aria dalla frazione Frachey, precipitando quindi
in un precipizio. Le carcasse sono state quaranta poi recuperate
nei giorni successivi con l'ausilio dell'elicottero e poi
successivamente smaltite. Fin dai primi momenti sono state attuate
tutte le misure a supporto e a sostegno di quello che poteva essere
il margine di azione, quindi un intervento che va incanalato in un
intervento di soccorso e di protezione civile e poi nei giorni
successivi del personale del Corpo forestale della Valle d'Aosta,
quindi parte del Comando, parte di alcuni che lavorano presso
l'Ufficio fauna, ma soprattutto il personale della stazione
forestale di Brusson, hanno svolto un'intensa attività di indagine,
che è durata alcune settimane all'interno della quale poi c'è stato
anche un momento di aggiornamento e confronto con gli allevatori,
che saranno ulteriormente poi aggiornati anche per le fasi
successive che lei ad esempio mi chiede.
Per risalire alle circostanze, un'indagine non facile,
un'indagine di Polizia giudiziaria - io stesso sono un ufficiale di
Polizia giudiziaria in un altro campo - ho trovato tante
similitudini, dove sicuramente si inizia dagli elementi che vai a
escludere grazie a testimonianze, (è emerso anche un video che è
servito, ad escludere alcune ipotesi che erano state accennate,
come, ad esempio, l'elicottero, dei crolli o altre cose) sono tutte
state escluse. È chiaro che non si ha la certezza perché non si
hanno delle prove chiare che possano permettere a chi ha fatto
queste indagini di scrivere nero su bianco "è questo", non si
escludono. Se si escludono una serie di cause perché ci sono delle
testimonianze, dei rilievi e delle prove, ecco che altre non se ne
escludono tra cui appunto l'attacco di cani o di lupi.
Per quanto attiene appunto a un possibile attacco, si ha notizia
di una sporadica presenza di cani vaganti in zona e della presenza
documentata di lupi in branco e individui solitari che frequentano
abitualmente la Val d'Ayas.
Per quel che riguarda il censimento, i dati dei censimenti sono
costantemente in aggiornamento, non sono censimenti numerici come
abbiamo già detto, ma sono censimenti in numero di branchi, poi
sappiamo che un branco può essere composto dai sei agli undici
esemplari, però i tecnici ci forniscono i dati in branchi perché
così è la procedura.
Per quel che riguarda gli indennizzi per i danni provocati
appunto da questi sinistri, da lupo, da cane randagio che hanno
assunto comportamenti selvatici, sono previsti e disciplinati con
la legge che forse citavo già prima: la n. 17 del 15 giugno 2010 e
dalla successiva deliberazione di Giunta (ci sono state varie
delibere tra cui l'ultima la n. 1068 dell'agosto del 2019).
L'indennizzo è pari al 100 percento del valore commerciale del capo
predato, come detto, abbiamo anche avviato una Commissione che sta
lavorando per valutare la congruità e un eventuale aggiornamento
ma, ripeto, la delibera è del 2019. Sono altresì rimborsati i costi
di smaltimento degli animali abbattuti. Nel caso di animali feriti
l'indennizzo è pari al 100 percento delle spese veterinarie e
farmaceutiche sostenute. Come detto precedentemente, appunto
l'Assessorato è al lavoro per una costante verifica di questi
prezzi. Sappiamo bene che poi c'è un altro valore che lei ben
diceva prima: un valore che è rappresentato dal lavoro che hanno
fatto i nostri allevatori, un lavoro di genetica, di selezione
della razza che va a più generazioni; lei diceva: non è mai
successo. In realtà un fatto del genere era già successo e ce lo
ricordiamo bene nel 2009, lei era Presidente della Regione, io ero
un Assessore comunale e sul mio territorio a Saint-Nicolas una
quarantina di manze di valore finirono in un dirupo, un evento
simile. Se non altro, da allora la situazione è già migliorata ma
dobbiamo sicuramente ancora migliorare per quanto riguarda il
discorso del risarcimento.
I tempi: abbiamo avviato immediatamente la procedura, il tempo
dettato un po' dallo spazio di manovra del bilancio, anche ieri
eravamo riuniti con AREV in una riunione dove a margine poi abbiamo
trattato anche l'argomento. Io approfitterei veramente per
ringraziare, l'ho già fatto prima, il Corpo forestale della
stazione di Brusson, Comandante e Vice e coloro che lavorano presso
l'Ufficio fauna per l'indagine precisa e poi soprattutto coloro
anche che sono intervenuti: i vigili del fuoco, il personale SAV e
il personale del Comune di Ayas per tutto il lavoro fatto nei primi
momenti e nei giorni successivi. Sono stati anche momenti difficili
dove ho rivissuto quegli attimi vissuti nel 2009 dove appunto
abbiamo visto in questi allevatori una perdita che va al di là di
una perdita economica e veramente ho apprezzato - forse una delle
cose che ho apprezzato di più in questi mesi - i ringraziamenti che
sono stati fatti nei miei confronti, ma sono ringraziamenti che io
voglio condividere con il collega Grosjacques, che fin dai primi
momenti è stato un importante supporto sul territorio in questo
intervento, nel momento del sinistro e poi nei giorni
successivi.
Presidente -
Per la replica, ha chiesto la parola il
consigliere Rollandin, ne ha facoltà.
Rollandin (PA) -
Ringrazio l'Assessore, credo che, com'è
stato detto, un evento di questa natura in queste dimensioni non
c'è mai stato. Ci sono stati altri interventi che erano in qualche
modo meglio qualificabili ma come questo credo che non ci sia mai
stato. Mi sembra quindi che ci siano sostanzialmente i due aspetti
che lei ha richiamato, che però devono trovare un tempo per
decidere che cosa e come poter indennizzare perché non è che
dobbiamo aspettare Natale per metterlo nel panettone, credo che
possiamo anche fare qualcosa prima perché ormai si sa quante erano,
si sa che cos'è successo, la causa, per carità, non avrà tutti i
dettagli che sono sempre così necessari, però cominciamo a dare un
segnale che, come lei ha detto anche trovando con gli interessati,
che è intenzione... e giustamente deve essere un obbligo anche
nostro di intervenire il più presto possibile perché naturalmente
tutto questo non deve demoralizzare gli interessati, soprattutto
tenendo conto come ha voluto ripetere della selezione che è stata
fatta e che purtroppo per un po' di anni questo vuol dire cadere.
La ringrazio quindi e spero che l'intervento sia più efficace
possibile e sia più precoce per quanto possibile.
