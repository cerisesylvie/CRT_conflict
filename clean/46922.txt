Classificazione
ENERGIA
Risparmio energetico e fonti alternative
INDUSTRIA
TRASPORTI E VIABILITÀ
Trasporti



Oggetto del Consiglio n. 3270 del 8 febbraio 2024 - Resoconto
OGGETTO N. 3270/XVI - Interpellanza: "Eventuale revisione
degli indirizzi per l'utilizzo dell'idrogeno nel settore
industriale piuttosto che nel trasporto pubblico locale".
Bertin (Presidente) -
Punto n. 79. Consigliera Minelli,
ne ha facoltà.
Minelli (PCP) -
Nel 2022, con la deliberazione n. 1570,
la Giunta regionale ha definito le prime linee di indirizzo per
l'utilizzo dell'idrogeno.
In questo documento sono state date delle indicazioni per il
settore dei trasporti e non sull'utilizzazione dell'idrogeno in
campo industriale.
Le linee guida escludono, correttamente e logicamente, d'altra
parte, la possibilità di utilizzo in campo di trasporto ferroviario
in Valle d'Aosta, ma sostengono l'opzione di un ampio utilizzo nel
trasporto su gomma e prevedono la sostituzione progressiva del
parco autobus attuale, circa 160 mezzi, con autobus a idrogeno.
Eppure, ci sono vari studi scientifici che sono stati recepiti
anche dal Ministero delle infrastrutture e dei trasporti che
evidenziano concordemente che gli autobus a idrogeno hanno dei
costi superiori a quelli elettrici e inoltre consumano più energia
all'origine, per ottenere ovviamente il combustibile, inoltre hanno
costi di gestione decisamente superiori.
Cercando di documentarmi sull'argomento, ho letto le conclusioni
di un'indagine sul campo condotta da Eurac Research a Bolzano
pubblicata sulla rivista "Quale energia" del 15 settembre 2023.
L'indagine si è svolta su una flotta di ventuno autobus, di cui
dodici a idrogeno e nove elettrici, in servizio di trasporto
pubblico nelle aree urbane ed extraurbane della Provincia Autonoma
di Bolzano.
La conclusione di quest'indagine è stata che gli autobus a
idrogeno consumano il 145% in più di energia rispetto a quelli
elettrici e hanno dei costi di gestione di 2,3 volte superiori a
parità di distanza coperta.
Dalla lettura di questo studio, si evince anche con una
determinata quantità d'energia, con un autobus a idrogeno percorro
100 km, con uno elettrico ne percorro 230.
Visto che il costo dell'energia è noto, così come il numero di
chilometri percorsi in un anno dalla flotta di autobus, si fa
presto a quantificare il risparmio dei bus elettrici; inoltre, va
ricordato che gli autobus a idrogeno sono mossi da motori
elettrici, alimentati però da celle a combustibile anziché da
batterie (sappiamo che l'idrogeno non viene bruciato nei motori a
scoppio).
Secondo gli scienziati solo il 30%, o poco più, mi pare il 32%,
dell'energia elettrica che viene utilizzata per separare l'idrogeno
dall'ossigeno, quindi per il fenomeno dell'elettrolisi
dell'idrogeno, finisce alle ruote, soltanto il 30% finisce alle
ruote, contro il 78-80% degli autobus elettrici a batteria.
A me sembrano dei dati abbastanza significativi che bisogna
tenere in considerazione. Però, senza andare a scomodare ricerche
fatte altrove, se noi prendiamo semplicemente la dichiarazione di
sintesi che è allegata al nostro PEAR (Piano Energetico Ambientale
Regionale) - che è in discussione in questo periodo e che ci è
stato illustrato in Commissione -, ci sono tutte le osservazioni
pervenute in fase di VAS (Valutazione Ambientale Strategica) del
piano, a pagina 51 c'è un'osservazione di ARPA che riporta quello
che è scritto nel
report
del Ministero, report intitolato
"Decarbonizzare i trasporti" risalente ad aprile 2022.
Cosa c'è scritto?
A) per il trasporto urbano, l'elettrificazione diretta con mezzi
a batteria è attualmente la soluzione più efficace dal punto di
vista energetico, con le migliori
chance
di abbattere le
emissioni di CO2 e di farlo in modo economicamente vantaggioso;
B) l'elettrificazione diretta a costi operativi inferiori
rispetto ad alternative;
C) l'idrogeno non appare un'opzione prioritaria in termini di
commercializzazione, nel caso di TPL (Trasporto Pubblico Locale) su
strada, almeno nel prossimo decennio e probabilmente anche
oltre.
La Regione ha invece scelto di indirizzare verso i bus a
idrogeno, piuttosto che verso bus elettrici, l'utilizzo del fondo
di 1 milione e 115 mila euro assegnati al Comune di Aosta per
l'acquisto di autobus a emissione zero, e questo ha portato ad un
esito fallimentare, con due gare che sono andate deserte e alla
conseguente - io temo quasi certa - perdita del finanziamento PNRR
(Piano Nazionale di Ripresa e Resilienza).
Al di là di questo elemento che comunque è da tenere in
considerazione, abbiamo cercato di approfondire ulteriormente la
questione e abbiamo constatato che la maggior parte delle flotte
pubbliche europee - parlo degli autobus - sceglie l'elettrico
anziché l'idrogeno. Gli ultimi dati sulle immatricolazioni di
autobus definiti ecologici in Europa sono del 2022, si possono
trovare sul sito www.autobusweb.com e ho trovato che sono stati
immatricolati nel 2022 4.152 autobus elettrici, esclusi i filobus,
3.274 autobus a metano, 2.018 autobus ibridi, 99 autobus a
idrogeno, dunque nel 2022 sono stati il 2,3% del mercato degli
autobus a emissioni zero, che sono quindi o elettrici o a
idrogeno.
Abbiamo letto nei giorni scorsi, su un articolo, mi pare, de La
Stampa, che il problema della gara deserta sarebbe attribuibile ad
un problema di misure fuori
standard
degli autobus
disponibili, però i dati che ho citato e che ho trovato dimostrano
che, quantomeno, non è un problema solo di misure, ma piuttosto di
un mercato che è davvero di nicchia.
Riguardo ai costi, non abbiamo dei dati certi, io non li ho
trovati, su quanto costi un autobus a idrogeno, ma alcune delle
fonti consultate su internet, in rete, riferivano il 50% in più di
un autobus elettrico, e credo che sia abbastanza verosimile,
perché, dalle informazioni che ho cercato di trovare, la tecnologia
a celle di combustibile è complessa e quindi è più costosa.
Per quanto riguarda la seconda gara effettuata in Valle e andata
deserta, almeno stando alle informazioni che ha riportato Gazzetta
Matin (perché io dei comunicati ufficiali non ne ho visti), questa
gara andata deserta è stata oggetto di un commento su una rivista
specializzata che si chiama "Idro News"; il giornalista evidenzia
alcune perplessità e dice: "Non è chiaro, perché questo non viene
precisato da nessuna parte nella documentazione ufficiale né
comunicato in altro modo dalla società, che si tratti di una nuova
procedura per due ulteriori mezzi o se invece sia la seconda
edizione dello stesso bando dopo che il primo si era concluso senza
esito, anche se, a giudicare dalla perfetta identità di tutti i
dettagli, risulta probabile l'ipotesi di una nuova gara per gli
stessi due bus a idrogeno", quindi anche sulle comunicazioni di
questa gara, mi sembra che non è che ci sia stata grande chiarezza,
e magari questa è anche una delle motivazioni che hanno portato a
questa situazione, non lo so.
Ancora una cosa, vorrei portare all'attenzione un articolo che è
stato pubblicato nel 2022 su una rivista che si chiama "Nature" ed
è stato tradotto da "Le Scienze", secondo cui il principale impiego
sensato dell'idrogeno oggi, nell'epoca che stiamo vivendo, è nel
settore industriale, in particolare in quello siderurgico, mentre è
privo di giustificazioni nell'utilizzo dei trasporti.
Un altro impiego significativo sembrerebbe essere quello
dell'immagazzinamento di energia prodotta da fonti rinnovabili
discontinue, come il solare e l'eolico.
Insomma, un po' alla luce di tutte queste considerazioni, che
qualcuno giudicherà ideologiche, ma non possono esserlo perché sono
frutto di studi scientifici, noi crediamo che occorra quantomeno
fermarsi un attimo e rivedere quelle linee di indirizzo che sono
contenute nella delibera 1570, in particolare indirizzando
l'utilizzo di un'eventuale produzione di idrogeno dal TPL al
settore industriale per abbattere le emissioni dei processi
produttivi, per esempio potrebbero essere quelle della Cogne.
Quindi, ciò che chiede l'interpellanza è se si condivide
l'opportunità di ragionare un attimo, di rivedere gli indirizzi per
l'utilizzo dell'idrogeno in Valle d'Aosta concentrandosi
maggiormente sul settore industriale piuttosto che sul trasporto
pubblico locale.
Presidente -
Risponde l'assessore Bertschy.
Bertschy (AV-VdA Unie) -
L'interpellanza cita una serie
di documenti che, in maniera anche un po' strumentale, vengono
utilizzati per sostenere la tesi che io non sto a discutere, nel
senso che è frutto di una visione politica ideologica sostenuta da
alcuni dati che voi avete portato all'attenzione. Dispiace che,
però, poi ci si dimentichi anche di tutto il resto, degli studi che
stanno avanzando, che non negano che il costo dell'idrogeno oggi è
ovviamente elevato, perché è in una fase iniziale a livello di
produzione, anche di industriale nei vari settori, non negano tutta
una serie di difficoltà ma evidenziano alcuni aspetti che possono
essere utili ai ragionamenti e che andrebbero tenuti in
considerazione.
La prima cosa che è bene evidenziare da parte di tutti è che non
esisterà nella transizione energetica una cosa assoluta che andrà
bene per tutti i territori, lo evidenziano proprio i documenti che
noi abbiamo prodotto.
Voi avete citato l'osservazione dell'ARPA, che però ha avuto una
contro-osservazione. Quindi, se l'ARPA dice le cose che vanno bene
a voi funziona, se noi diamo una contro-osservazione, citando dei
dati e dei documenti, non li citate neanche. Io avrei gradito che
l'osservazione fosse stata riportata interamente dove ci sono le
controdeduzioni e il perché quest'osservazione non viene accettata,
ma evidentemente non serviva metterla qua, tanto, anche se ve lo
dico, non vi soddisfa.
Quello che voglio dire è che l'idrogeno andrà utilizzato nel
sistema del trasporto e nel sistema industriale, sicuramente, noi
mica abbiamo detto che vogliamo utilizzare l'idrogeno solo in un...
ma ben venga la possibilità di farlo crescere nei settori dove
potrà portare dei vantaggi, e non sto a fare tutta l'illustrazione
di tipo tecnico che abbiamo già fatto altre volte qui.
Dico anche che il Comune di Bologna comprerà 127 autobus a
idrogeno - e non faccio altro tipo di osservazioni - che
accompagnerà insieme agli autobus elettrici, perché cercheranno di
fare un sistema misto di trasporto.
È abbastanza evidente, e nella vostra interpellanza di nuovo ve
ne siete dimenticati, che noi abbiamo dato un incarico, utilizzato
delle risorse per far fare uno studio sull'idrogeno; questo studio
ha detto delle cose, non ha negato delle evidenze, ma ha detto
anche che per il territorio che abbiamo noi, e per il ciclo di
servizi ai quali dobbiamo dare risposta in termini di chilometri
percorsi e di percorrenza di strade (quindi non il ciclo urbano di
Aosta, ma le vallate laterali e tutto il ciclo extraurbano),
l'elettrico al momento non è in grado di dare una risposta
completa, come non è in grado di completarla proprio perché siamo
agli inizi di una fase di transizione del sistema degli autobus ad
idrogeno. Però gli autobus ad idrogeno sono già in grado oggi di
avere tempi di autonomia di percorrenza di quasi 450 km.
Il problema è che costa fare questi 450 km, perché l'idrogeno
costa ancora, ma come costa più caro l'elettrico, tant'è vero che
abbiamo appena approvato una legge sulla mobilità sostenibile dove
diamo dei contributi per cercare di fare colmare quel
gap
che c'è per l'acquisto dell'auto elettrica rispetto all'auto a
normale trazione termica.
O si crede un po' in questa direzione, si investe, si cerca di
mettere delle risorse per far crescere, come in questo caso
l'Europa, questa volontà di provare, anche attraverso il vettore
idrogeno, a migliorare il lavoro che stiamo tutti facendo, sia a
livello energetico che climatico, altrimenti si rinuncia sapendo
bene che per fare un ciclo urbano, anche qui in Aosta avremmo
dovuto comprare due mezzi per finire una giornata di lavoro, al
momento attuale, poi magari ci sarà un'evoluzione, però al momento
attuale è così, ma non lo dice l'Assessore, lo dicono i tecnici che
studiano queste cose, poi i vostri tecnici magari dicono altre
cose.
Poi io dico anche che se crediamo nell'Europa, diciamo che
l'Europa indirizza la fase di transizione energetica, non possiamo
dimenticarci che nel PNRR l'idrogeno ha un'importante attenzione,
sono citati in tutti gli studi gli investimenti 3.1, gli
investimenti 3.2, gli investimenti 3.3, gli investimenti 3.4, gli
investimenti 4.4.1, ce n'è per 3,64 miliardi al settore, dove si
parla di recupero, di produzione, ma si parla anche d'utilizzo in
campo del trasporto locale, non dicendo che sarà l'assoluto
utilizzo, ma dicendo che se ne farà un utilizzo anche lì.
Allora, la mia risposta va in questi termini: intanto, noi
continueremo in questa strategia, andando avanti, cercando di
studiare le cose, di non fare dei salti nel vuoto. Nessuno ha detto
che noi cambieremo tutta la flotta dei nostri mezzi passando
dall'attuale trazione ad una trazione ad idrogeno, utilizzando il
vettore idrogeno, anche perché non saremmo neanche in grado di
farlo.
Siamo curiosi anche noi di vedere cosa succederà con le elezioni
europee rispetto a certe politiche, perché se ci sarà più tempo per
fare la transizione energetica, probabilmente alcune progettualità
avranno anche più tempo di maturare, questa in particolare, ma
siamo assolutamente convinti che non potremo sostituire l'attuale
flotta di autobus con tutti gli autobus elettrici, perché non
saremmo in grado di dare la risposta in termini di trasporto
pubblico, per il chilometraggio che viene richiesto, per la
tipologia di strade e di percorrenza che noi abbiamo, a quello che
stiamo dando oggi ai nostri cittadini.
Per venire alla gara di Aosta, voi parlate di un fallimento. È
una gara che non ha ottenuto una risposta in termini commerciali,
perché gli autobus urbani sono una produzione molto limitata degli
autobus ad idrogeno; evidentemente, rispetto a questo si andrà
avanti e crescerà anche la produzione dei mezzi al riguardo, però
non è una questione di fallimento, è un appalto che è andato
deserto. La colpa è di nessuno nella misura in cui uno mette in
gara una cosa, se nessuno l'acquista, fa la proposta per poter
fornirla.
Ci sono anche appalti dei lavori pubblici che vanno deserti, ci
sono situazioni di un certo tipo che in questo momento si sono
verificate in questa maniera, ma non è il fallimento di strategia,
è un appalto che non ha avuto una risposta, sono due cose
diverse.
Convinti che sia importante stare dentro a questa fase di lavoro
che tutti i territori hanno messo in campo, convinti che possiamo
giocare una partita interessante nella fase di sperimentazione
della produzione dell'idrogeno e convinti che l'idrogeno possa
essere utile anche nel settore industriale, continueremo a lavorare
sapendo bene che si potrà mettersi in condizione di acquistare
flotte sia elettriche che ad idrogeno per andare avanti nei
prossimi anni, sarà la cosa migliore, sarà la migliore risposta in
assoluto che potremo dare sul nostro territorio alla transizione
energetica che è in corso.
Presidente -
Consigliera Minelli, a lei la parola.
Minelli (PCP) -
Vede Assessore, che la visione politica
sia diversa, è vero, è possibile eccetera. Che si citino
strumentalmente dei documenti no, non è assolutamente così, perché
se così fosse, io avrei da tempo concluso il discorso sulla
questione dell'idrogeno dicendo: "Dal mio punto di vista è un tipo
di tecnologia che non funziona, parliamo di altro". Non è così.
Noi abbiamo detto più volte, e lo ripeto, che il vettore
idrogeno è da esplorare, è interessante, è importante, bisogna
cercare di trarne i vantaggi che ci possono essere con una
prospettiva che può essere spostata verso il futuro ma che sia
comunque in qualche maniera legata ad una realtà che è quella che
stiamo vivendo.
Nel momento in cui persone che si occupano in maniera
scientifica di queste questioni, ci dicono: "É una tecnologia che
funzionerà; al momento, è più matura per un determinato uso che non
per un altro", io credo che se non si è ideologici, come si vuol
far passare altri, bisogna prenderne atto, cioè bisogna prendere
atto che in questo momento lei dice: "Bologna compra 127 autobus",
in Germania quelli che avevano li stanno tutti - l'abbiamo visto in
una discussione di poco tempo fa, avevo citato i dati - ritornando
indietro, perché hanno verificato che i costi iniziali sono
esagerati, sono il doppio di un autobus elettrico, ma soprattutto
sono più alti i costi di gestione, abbiamo parlato di uno studio
che dice il 145% in più.
Lei dice: "Voi andate a cercare gli studi che volete voi e non
citate gli altri"; io le dico anche un'altra cosa: qui è stata
fatta una legge per uno studio sull'idrogeno che è stato
commissionato, è stato fatto... non torno su come, perché poi
abbiamo dovuto rifare due volte la legge. A parte quello, ma quello
studio non è mai stato oggetto di approfondimenti nelle Commissioni
e in Consiglio.
Lei dice che ci sono delle conclusioni di un certo tipo, io
anche l'ho letto lo studio e devo dire che le conclusioni che ci
sono in quello studio lì, forse qualche problema lo pongono, ed è
la motivazione io immagino per cui non siamo andati avanti, e parlo
del trasporto pubblico locale.
Forse è proprio per quello che non siamo andati avanti, ma al di
là di questo, perché non facciamo un approfondimento in una
Commissione o in più Commissioni in cui, come dice lei, si mettono
a confronto teorie di chi la pensa in un modo e chi la pensa
nell'altro? Sarebbe la cosa più logica se davvero ci si vuole
confrontare, cioè se l'obiettivo e l'atteggiamento è quello
dell'apertura al confronto, ma facciamola questa cosa, anche perché
adesso andiamo avanti, lei dice "Noi continuiamo in questa
cosa".
Proprio ieri, rispondendo ad un'iniziativa sull'ex Tecdis di
Châtillon, è stato detto che si farà, sarà realizzato un impianto
di elettrolisi per la produzione di idrogeno rinnovabile, quindi si
va avanti in quel senso...
Interruzione fuori microfono
Allora, se anche in quell'impianto verrà prodotta dell'energia
elettrica da fonte rinnovabile attraverso il fotovoltaico, quindi
un'energia pulita, io mi chiedo: ma ha senso andarla ad utilizzare
per degli autobus a idrogeno con le cose che abbiamo detto, costi
di costruzione, di acquisto e costi di gestione?
È quasi come se un cittadino dovesse utilizzare i suoi soldi e
decidere come spenderli; può comperarsi un'utilitaria, una Panda o
può comperarsi una Porche, può scegliere in base alle sue
disponibilità.
Che cosa deve fare invece la pubblica Amministrazione? Secondo
me, deve comperare quello che costa di meno a parità di resa, a
parità della situazione.
Se io vado a comprare una roba che costa il 50% in più e ha il
145% in più di costi di gestione, forse qualche domanda in più
bisogna farsela.
Prendo atto che non c'è alcuna volontà di fermarci e fare una
riflessione su quello che è oggi, e nella prospettiva a medio
termine, un utilizzo razionale dell'idrogeno, perché si potrebbe
fare, e avremmo la possibilità, visto che abbiamo ottenuto anche
dei finanziamenti in questo senso, un esperimento che va in una
direzione diversa: quella più legata al settore industriale.
