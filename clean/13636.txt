Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 110 del 29 settembre 1993 - Resoconto
OGGETTO N. 110/X - Piani di ristrutturazione proposti per lo
stabilimento Cogne di Aosta - Situazione e prospettive dell'Ilva
Cogne (Interpellanze).
Interpellanza - Preso atto degli articoli comparsi in questi
ultimi giorni sulla stampa locale riguardanti i piani di
ristrutturazione proposti dalle aziende indicate all'Ilva per
l'ingresso in Cogne;
Rilevato che dagli articoli dei giornali emerge uno spaccato
drammatico per i futuri livelli occupazionali della Cogne, e la più
assoluta confusione delle strategie, del ruolo e dell'assetto
produttivo dell'azienda e della Regione;
i sottoscritti consiglieri regionali
interpellano
l'Assessore competente per conoscere:
1) quale è l'attuale strategia della Giunta regionale per la
Co­gne;
2) le proposte dettagliate delle aziende private per la
ristruttu­razione dello stabilimento
3) se l'Assessore non ritiene opportuno informare la IV
Commis­sione consiliare sullo stato della trattativa.
F.to: Aloisi-Bich-Lavoyer-Piccolo.
Interpellanza - Ricordato che la Ilva?Cogne è importantissima
nell'economia di Aosta e della Regione;
Visto le notizie apparse sugli organi di informazione;
Recepite le preoccupazioni dei lavoratori e di tutti coloro che
gravitano nell'indotto dell'Ilva?Cogne;
Ricordati gli ingenti stanziamenti della Regione nei confronti
della suddetta società;
il sottoscritto Consigliere regionale
interpella
l'assessore competente per sapere:
1) quale è effettivamente la situazione societaria
dell'Ilva?Cogne;
2) quali sono le reali prospettive occupazionali emerse dai vari
incontri con le società che intendono acquisire l'Ilva?Cogne;
3) se vi è un impegno di richiedere non solo alle organizzazioni
sindacali, ma anche al Consiglio di fabbrica un parere vinco­lante
su eventuali accordi riguardanti il futuro dell'azienda;
4) quali sono gli intendimenti della Giunta che, al riguardo,
dovrebbe impegnarsi a tenere costantemente aggiornato il
Con­siglio.
F.to: Chiarello.
Presidente -
Ha chiesto la parola il Consigliere
Chiarello.
Chiarello (RC) -
Forse questo è uno dei punti più
dolenti che toccano la regione.
É passata un po' d'acqua sotto i ponti (in tutti i sensi) da
quan­do ho fatto questa interpellanza, che mi sembra sia ancora più
attuale, perché ci sono stati diversi incontri, si sono sentite
di­verse voci. Sta di fatto che qualsiasi soluzione di cui siamo a
conoscenza, propone il dimezzamento del personale di questo
stabilimento, nel futuro.
Spero che la situazione che verrà a delinearsi sarà una
situazione chiara, univoca; non siamo dei santi, non possiamo fare
dei miracoli, penso che nel periodo in cui viviamo non possiamo
neanche fare delle scommesse sulla siderurgia in special modo. Però
almeno che la situazione sia chiara per un periodo accettabile.
Come sa l'assessore, ho avuto il dubbio che la Giunta fosse
troppo soggetta alle decisioni dell'Ilva Cogne. L'Ilva Cogne ha
portato questo stabilimento - sempre nell'ambito della crisi
eu­ropea e mondiale - alla situazione in cui si trova; non mi
sem­bra che abbia fatto una buona gestione del patrimonio che
ave­va, perché mi sembra che sia a livello di fallimento, di
liquida­zione. Non voglio sostenere che una azienda sia migliore
dell'altra, anche perché non ne ho le conoscenze, però volevo
invitare questa Giunta a valutare in maniera approfondita tutte le
richieste che erano pervenute in merito all'acquisizione
dell'azienda.
Ho vissuto in fabbrica e so che certe cose passano sempre sulla
testa degli operai e quando gli operai le sentono è solo perché
sono messi in cassa integrazione: si tratta di quei famosi
am­mortizzatori sociali tanto sbandierati, ma poi non tanto
effi­cienti, per cui la mia richiesta era questa.
Sì le organizzazioni sindacali, sì l'Ilva Cogne, però anche il
consiglio di fabbrica de­ve essere sentito su queste soluzioni.
Nelle ultime riunioni è stato investito e di questo ne do atto
all'assessore. Bisogna che anche i dipendenti in prima persona
siano investiti di queste soluzioni.
Presidente -
Ha chiesto la parola il Consigliere
Bich.
Bich (APA) -
Questa è un'interpellanza in parte
superata, perché gli avve­nimenti si stanno avvicendando in un modo
pulsante ed anche tragico. Per cui tradurlo solo in termini di
interpellanza questo argomento si finisce per svilirlo, mentre
l'azione di tutte le for­ze non solo politiche, ma anche economiche
deve convergere per una valutazione di questi fatti. Quindi è
riduttivo pensare allo strumento dell'interpellanza.
Però quando fu formulata il 9 settembre forse c'erano dei
ter­mini un po' diversi.
Lascio all'assessore l'illustrazione degli aspetti vari, dopo di
che trarremo delle conclusioni.
Presidente -
Ha chiesto la parola l'Assessore
all'industria, commercio e ar­tigianato, Mafrica.
Mafrica (GV-PDS-SV) -
Ricordava il Consigliere
Chiarello che trattiamo di una azienda che per noi è importante,
che però opera in un settore economi­co in disastro quale è quello
della siderurgia, ed anche l'azienda ha conti economici piuttosto
pesanti. Nel 1991 la perdita era stata di 50 miliardi ed era stata
coperta attraverso la cessione di una parte dei terreni ad una
società del gruppo IRI. Nel 1992 le perdite dell'azienda sono state
di 84 miliardi per la gestione, a cui si sono sommati 70 miliardi
di altre minusvalen­ze nella creazione di due società.
La Cogne è stata suddivisa in due, rimane la Cogne S.p.a. che ha
il grosso dei lavoratori, ha attualmente 777 lavoratori attivi ed
altri 250 in cassa integrazione, e la Cogne Acciai Speciali con 565
dipendenti. Il grosso degli impianti è passato alla Co­gne Acciai
Speciali, mentre sono rimaste nella vecchia società le perdite e il
grosso dei debiti.
Il tentativo nella suddivisione in due era quello di avere una
azienda più sana, che potesse continuare, e una azienda da mandare
in liquidazione con il ripianamento delle perdite nei piani
Ilva.
La crisi della siderurgia è sempre pesante. L'IRI, che è
azioni­sta dell'Ilva, ha debiti e perdite per conto suo, l'Ilva che
è l'azionista della Cogne è una azienda in liquidazione che al 31
ottobre darà origine a due nuove società, una per gli acciai
co­muni a Taranto e una per gli acciai laminati inossidabili a
Terni, e terrà nell'Ilva in liquidazione il personale eccedente le
perdite e i debiti.
Credo che i programmi che prevedono tagli occupazionali pe­santi
e che mettono in discussione anche la maggior parte delle aziende
che fanno parte dell'Ilva, abbiano un riflesso anche sulla
situazione nostra, a cui facciamo fronte con la volontà e le
possibilità che sono consentite dalle nostre competenze e dal
nostro bilancio, ma che non possiamo governare se non contri­buire
- se possiamo - a risolvere in senso positivo.
L'interpellanza del consigliere Bich chiede qual'è la strategia
della Giunta. La strategia è quella che è stata delineata più volte
in Consiglio regionale e tiene insieme tre elementi:
- Tendere a mantenere una continuità produttiva nel settore
siderurgico. Abbiamo tutti ben chiaro che è un settore in
diffi­coltà, però abbiamo all'interno della Cogne 1600 persone che
ancora o in cassa integrazione o attive sono legate a questa
azienda, abbiamo circa 200 persone che lavorano in attività
in­dotte; 1800 persone su 5-6000 che è il numero di occupati
nell'industria in senso stretto, è circa un terzo.
Quindi è un problema che per la nostra regione, se si giungesse
ad una chiusura, sarebbe drammatico; l'avere un nucleo che
salva­guardi metà dell'occupazione può consentire, anche se con
diffi­coltà, di cercare di affrontare il problema con più tempo e
con maggiori possibilità di successo. Quindi il primo elemento è
cercare fino in fondo una continuità produttiva, anche se ridot­ta
rispetto ai numeri attuali.
- Acquisire le aree. Questo non per volontà immobiliare, ma con
tre finalità: perché l'acquisizione delle aree può contribuire a
facilitare la ricerca di un imprenditore privato che subentri
all'Ilva, perché l'avere a disposizione un milione di mq può
con­sentire di destinarne una buona parte (pensiamo a circa la
metà) a nuove attività produttive e industriali, perché la
pro­prietà delle aree consente in rapporto con il comune di Aosta,
in un piano urbanistico complessivo, di avere una prospettiva
strategica per il futuro della città e del territorio
valdostano.
- Acquisizione delle centrali. Anche qui, l'acquisizione delle
centrali può favorire il mantenimento rispetto agli imprenditori
privati di un'attività siderurgica, in secondo luogo può servire a
favorire la reindustrializzazione su parte dell'area, in terzo
luogo può servire comunque nel governo dell'energia comples­sivo a
livello regionale.
Il quarto elemento che è venuto fuori dai fatti, rispetto alle
im­postazioni che stiamo seguendo, è quello di rimanere
nell'am­bito dell'autorizzazione di spesa di 150 miliardi, disposto
con legge 4/91. Questo perché si tratta di una cifra importante ed
anche perché le condizioni attuali di bilancio, i tagli da parte
del governo, i fatti drammatici quali quelli verificatisi per il
maltempo nella scorsa settimana, sono un oggettivo limite alle
possibilità di intervento della regione.
Cosa è stato fatto in questi mesi? Sono stati tenuti rapporti
con gli interlocutori più diversi che fanno parte di questa
complessa partita, da Ilva, Iri, imprenditori privati, CEE,
organizzazioni sindacali, gruppi di lavoro, e una breve cronistoria
può dare idea di come ci si è mossi.
Si era richiesto al termine del lavoro di questo Consiglio un
in­contro con il presidente dell'IRI, Prodi, e questo incontro
avve­nuto a Roma il 28 luglio ha sostanzialmente avviato un serrato
confronto per l'approfondimento delle questioni fra regione, Il­va
e imprenditori privati.
Il 4 agosto c'è stato il primo incontro con l'Ilva, che ha
dichiara­to una sua preferenza per il programma presentato da
Rodac­ciai, e in quella occasione la regione ha richiesto di avere
ele­menti anche sugli altri programmi presentati dalle altre due
società che sono interessate all'acquisto: la Ori Martin e il
gruppo Marzorati.
Il 5 agosto è pervenuta una sintesi dei piani presentati da Ori
Martin e Ferriere di Stavio, mentre solo il 27 agosto è pervenu­to
alla regione il piano completo presentato da Rodacciai. Ave­vamo
chiesto di avere un piano completo, perché all'inizio era stato
presentato un piano schematico da cui non si avevano elementi
sufficienti a capire i livelli produttivi, della occupazio­ne e gli
investimenti.
Il 30 agosto abbiamo avuto un incontro con l'Ilva, dove abbiamo
cominciato a valutare la fattibilità del piano presentato da
Ro­dacciai, che in quella fase era sostenuto molto apertamente da
parte di Ilva, come imprenditore che avrebbe potuto dal punto di
vista industriale garantire meglio la continuità produttiva.
Il 2 settembre abbiamo scritto al presidente dell'Iri, Prodi,
per ribadire la nostra disponibilità ad intervenire e per
richiedere ulteriori elementi, vale a dire un incontro con un
imprenditore da loro proposto, per chiarire in profondità gli
elementi del pia­no.
Questo incontro è avvenuto il 6 settembre, e nel corso
dell'incontro sono emersi elementi che potevano rendere diffici­le
la percorribilità del suo piano, soprattutto rispetto a
possi­bilità di conflitto con le normative CEE.
Su questi elementi il 15 settembre abbiamo incontrato
nuova­mente l'Ilva, alla quale abbiamo fatto presente queste
difficol­tà, ed abbiamo chiesto che assieme si potessero esaminare
an­che gli altri programmi.
Il 20 settembre abbiamo richiesto un urgente incontro
nuova­mente al presidente dell'Iri, con una lettera con la quale
espri­mevamo la preoccupazione per l'ipotizzata liquidazione della
Cogne S.p.a. e con la quale chiedevamo che si tenesse conto nei
piani Ilva delle necessità di copertura sociale per i lavoratori
della Cogne.
Il 23 settembre abbiamo chiesto al gruppo Marzorati e a Ori
Martin di avere i piani industriali; questi piani e notizie sugli
investimenti da loro proposti e sulla loro disponibilità a
discu­tere sulla utilizzazione dell'area sono pervenuti il 24 e il
25 settembre. Abbiamo in programma per la prossima settimana
incontri di approfondimento, per verificare se tra la
disponibili­tà espressa in incontri informali che c'erano stati e
la disponi­bilità concreta, continuano a permanere elementi di
possibile prosecuzione nella trattativa.
Il 25 settembre abbiamo scritto all'on. Borghini, che fa parte
del gruppo di lavoro di intervento nelle località di crisi,
chie­dendo un incontro per verificare assieme la salvaguardia
dell'occupazione nella realtà valdostana.
Il 27 settembre la delegazione valdostana ha incontrato il prof.
Prodi, al quale è stato richiesto un rinvio della decisione di
pro­cedere alla liquidazione di Cogne S.p.a.. Ho detto prima che
esistono due aziende: una che si prevedeva andasse in
liquida­zione, però secondo l'impostazione regionale una volta che
fosse definita la privatizzazione della parte che doveva
continuare, Cogne Acciai Speciali. Abbiamo richiesto con una certa
intensi­tà per un tempo anche prolungato che si procedesse a questo
rinvio; ci è stato detto che la liquidazione di Cogne S.p.a. è un
fatto dovuto, perché il capitale di 10 miliardi di Cogne S.p.a. è
stato eroso nei primi due mesi di attività della Cogne stessa, e
che quindi era necessario per rispetto del codice civile procede­re
in questo modo, ma che si trattava di un fatto giuridico-tec­nico
che non avrebbe interferito con le trattative in corso per la
privatizzazione della Cogne Acciai Speciali e che avrebbero
ga­rantito comunque le coperture sociali previste per tutto il
grup­po Ilva anche per i lavoratori di Cogne S.p.a..
Ci è stato detto che non era possibile rinviare per la realtà di
Cogne S.p.a., altrimenti si poteva avere un precedente per l'intera
Ilva, che il 31 andrà in liquidazione, e si è addivenuti a tenere
aperta l'assemblea di liquidazione fino al 2 ottobre, in modo da
permettere prima a Ilva di chiarire questi aspetti della
liquidazione alle Organizzazioni Sindacali, al consiglio di
fab­brica, ai lavoratori della Cogne.
La situazione è grave e questa nostra preoccupazione è stata
espressa al presidente dell'Iri; la situazione è pesante ed
esi­stono difficoltà per arrivare ad una soluzione positiva.
Esistono però condizioni che la rendono ancora possibile.
Quali sono le difficoltà principali? Le difficoltà principali,
che verranno approfondite ancora ulteriormente in incontri con i
privati, con Iri, con Ilva, con il governo, sono le seguenti.
Esi­stono delle richieste da parte dei privati che possono
risultare non percorribili per la regione. Abbiamo dichiarato che
le ri­chieste fatte alla regione devono essere tutte in linea con
le normative Cee; la regione non può prendere impegni su
finan­ziamenti che non siano previsti dalle normative Cee, vale a
dire che non siano destinate o alla ricerca o all'ambiente o al
tra­sferimento di impianti, ma non può finanziare nuovi
investi­menti che migliorino la capacità produttiva.
Esistono difficoltà perché permangono ancora divergenze nelle
valutazioni tra Ilva e regione sui valori delle centrali e delle
aree.
Abbiamo fatto presente in modo chiaro quali sono le pos­sibilità
effettive della regione, pensiamo che su questo punto la posizione
della regione sia stata esplicita e motivata e ci augu­riamo che
non si continui a pensare di poter ottenere dalla re­gione fondi
che non ci sono e che non possono essere ulterior­mente
inventati.
Esistono - ed è questo il punto più complesso - interessi
diversi che bisogna necessariamente comporre. Ilva nelle sue
inten­zioni tende ad avere il massimo da questo tipo di
privatizza­zione, sia da parte regionale che da parte dei privati.
I privati tendono a dare il minimo a Ilva e a chiedere il massimo
alla regione. La regione ha limiti oggettivi nella sua possibilità
di intervento, e sia rispetto ad Ilva sia rispetto ai privati
intende verificare ogni cosa, ma percorre solo strade che non
portino fra sei mesi o un anno a difficoltà con la Cee o ad un
esito negativo della attività produttiva.
Il punto di forza della regione credo sia nella chiarezza dei
suoi intenti e nella serietà con cui si è disposta nei confronti di
tutti gli interlocutori. I finanziamenti disponibili sono stati
stanziati con legge, a tutti sono state manifeste nelle diverse
discussioni le intenzioni rispetto alla utilizzazione dell'area, si
è sottolinea­to sempre l'interesse prevalentemente occupazionale e
sociale della regione rispetto a tutto questo discorso, ed io credo
che questo sia il punto di forza della regione: avere avuto
posizioni chiare unificando il discorso delle aree, delle centrali
e della continuità dell'attività produttiva.
Su questi fatti si è cercato di mantenere costantemente
infor­mato l'insieme dei soggetti che sono interessati: dal
comitato siderurgico, cui partecipano le forze sociali, i gruppi
politici, gli enti locali interessati, alle Organizzazioni
Sindacali, al consi­glio di fabbrica; si è inviata tutta la
documentazione disponibile alla IV commissione consiliare, e nuovi
elementi potranno esse­re inviati.
Credo che pur essendoci queste difficoltà che dicevo prima,
della siderurgia e dei diversi interessi, sia possibile con­tinuare
con chiarezza e con serietà nel perseguire l'obiettivo di una
continuità produttiva anche se limitata a 7-800 addetti (perché le
tre proposte si orientano intorno a questo limite), e si possa
chiarire a tutti i livelli: all'Ilva, all'Iri, al governo, che
nessuna regione ha dedicato impegno e risorse equivalenti per
mantenere in piedi un'attività produttiva.
Che per la Valle d'Aosta una chiusura della Cogne sarebbe un
dramma inaccet­tabile dal punto di vista sociale; che non può
essere la regione a pagare tutti i costi di errori di gestione
industriale del passato. La disponibilità della regione è stata
manifestata nei fatti e continuerà ad esserci per trattative ed
incontri, però occorre che governo, Iri e Ilva valutino con
realismo e con senso di re­sponsabilità la situazione prima di ogni
definitiva decisione. Possiamo capire che nella fase delle
trattative ognuno tenda ad ottenere il massimo possibile, però il
punto conclusivo deve avere questo tipo di atteggiamento.
Si dà atto che dalle ore 12,42 assume la Presidenza il
Vicepre­sidente Aloisi.
Presidente -
Ha chiesto la parola il Consigliere
Bich.
Bich (APA) -
Purtroppo l'ora non ci è
favorevole.
Ho apprezzato l'esposizione fatta dall'assessore, puntuale e
completa.
Per quanto riguarda il problema occupazionale non vorrei
en­trare nel merito; sappiamo che questo problema è il punto
cen­trale delle preoccupazioni del Consiglio regionale,
dell'ammi­nistrazione regionale, dell'amministrazione pubblica in
genera­le. Questa è una acquisizione di principio che va
sottolineata, quindi il problema occupazionale è al centro del
confronto.
Sugli aspetti di politica industriale ho qualche piccola
riserva, non tanto sulle indicazioni dell'assessore che sono state
precise, là dove ha enumerato i punti che intende conseguire la
giunta: continuità produttiva, acquisto delle aree, acquisto delle
cen­trali, utilizzo della legge che conferiva la possibilità di
utilizza­re 150 miliardi, e poi una trattativa che si delinea
incerta e complessa perché è una trattativa trilaterale, dove ci
sono l'Ilva, altri gruppi privati, la regione (che non dovrebbe
essere parte, ma dato l'impatto sociale, alla fine viene
coinvolta).
Qui evidenzierei alla Giunta e all'assessore alcuni aspetti. In
arte militare sappiamo che alla manovra generale di disloca­mento
delle truppe sullo scacchiere, poi se ne associa anche un'altra,
che è una manovra di arroccamento. Allora se parlia­mo di politica
industriale, non possiamo dire sempre acciaio, perché se la crisi
dell'acciaio è una crisi strutturale di cui non si prevede una
fine, non si prevede comunque un rilancio dell'ac­ciaio almeno nel
continente europeo, se non in termini di su­perspecializzazione di
acciai di una certa tipologia, mi chiedo, se il piano
Roda-Ilva-regione non sta sul mercato e siamo in­dotti a dover
recedere da questo piano, se non sia opportuno impostare un piano
alternativo. Un piano diversificato su pro­duzioni industriali che
siano diverse, competitive, con certe qualità che abbiamo sempre
detto. Il cosiddetto piano di arroc­camento ci deve essere,
altrimenti andiamo alla trattativa con dei poteri contrattuali che
sono molto limitati.
Si è detto chiarezza nella trattativa; questo va bene, però la
chiarezza non è un potere contrattuale. Il potere contrattuale sta
nella disponibilità di fondi, quelli sono purtroppo quelli che
sono, ce ne rammarichiamo, e poi nella disponibilità di stru­menti.
Noi abbiamo gli strumenti anche coercitivi per poter spingere in
una certa direzione.
Quindi l'impostazione anche di una manovra alternativa di
politica di sviluppo industriale secondo me va fatta; fra l'altro
c'è la disponibilità di un'area consistente che va bonificata,
quindi ci sono anche dei tempi lunghi per la reale disponibilità,
ma su quell'area lì possiamo già immaginare adesso cosa an­diamo a
mettere. Già adesso vanno impostati questi termini, per poter avere
delle arginature qualora la trattativa non vada a buon fine, perché
mi sembra che le posizioni anche economi­che siano abbastanza
distanti. Giustamente l'assessore si preoccupa di dire che la
regione non accetterà a qualsiasi con­dizione la chiusura della
trattativa.
Invito a riflettere su questo punto, potrà sembrare ingenuo, ma
è un punto che va colto nella sua capacità.
Un secondo aspetto è il seguente. Nel rapporto con Rodacciai,
Ilva e regione non è mica detto che debba esistere solo
l'"ut
des"
; se è vero che il piano è valido, visto che Rodacciai è un
privato e visto che l'azienda privata deve produrre utili,
altri­menti mancano i presupposti delle condizioni di sviluppo e di
mantenimento del mercato stesso, perché la regione non chiede a
garanzia dei fondi che stanzia, sempre in ottemperanza alle
direttive CEE, una sua entrata nel capitale sociale della società
stessa? Perché non chiede a garanzia che nello statuto della nuova
società non ci siano delle condizioni per cui le operazioni
strategiche (aumento di capitale, diversificazione della
produ­zione e via dicendo) non vengono assunte con le condizioni
indi­spensabili per cui il capitale sociale conferito dalla regione
pos­sa essere determinante? Questo ci dà la facoltà di tenere il
ti­mone nelle nostre mani e quindi di poter guidare questo
pro­cesso di privatizzazione della società Ilva.
Privatizzazione: tutti ci riempiamo la bocca di questa parola
magica, perché nella privatizzazione stanno gli utili, sta la
ri­presa, sta quel briciolo di thatcherismo che ci era necessario
per riprendere il mercato; però dietro la privatizzazione,
sopra­tutto se guidata da mani pubbliche, da traghettatori come può
essere la regione Valle d'Aosta, che in questo caso compie dei
sacrifici consistenti, perché non farci mettere anche noi sulla
plancia di comando per poter avere le garanzie che questo pro­cesso
avvenga nei modi e nei termini che vengono richiesti? La garanzia
l'abbiamo da un lato, perché se Roda è un privato, non può che
produrre utili. D'altro canto non possiamo dare e non ottenere
niente, non ottenere nessuna garanzia reale in cam­bio.
Presidente -
Ha chiesto la parola il Consigliere
Chiarello.
Chiarello (RC) -
Ringrazio l'assessore che è stato
abbastanza chiaro nella sua risposta.
Ringrazio il consigliere Bich, che ha parlato della
privatizza­zione con i soldi della regione; noi ne parliamo da
sempre, vedo che adesso qualcuno comincia già a dire: sì, facciamo
le priva­tizzazioni però stiamo attenti a come investiamo i soldi
pubbli­ci.
Tutto bene quel che dice l'assessore; vedo che la Giunta, non lo
dubitavo, sta valutando tutte le proposte.
Una cosa vorrei chiedere all'assessore, anche perché nelle varie
riunioni ho sentito che ne va della funzionalità della Cogne Acciai
Speciali. Si è parlato di liquidazione della Cogne S.p.a., i
sindacati ci hanno detto che se la Cogne S.p.a. va in liquidazio­ne
si rischia di inceppare la macchina Cogne Acciai Speciali, perché i
dipendenti Cogne S.p.a. lavorano nella Cogne Acciai Speciali.
Vorrei capire se l'assessore ne sa qualcosa di più, per­ché
rischiamo ai primi di ottobre di avere tutta l'azienda
bloc­cata.
Degli investimenti nell'area Cogne, di eventuali nuovi presidi
industriali, penso che sia una delle prerogative della giunta di
vedere eventuali insediamenti industriali, che potranno anche non
essere in area Cogne. Abbiamo tanti di quei capannoni in disuso:
penso alla Nuova Rock, ad altre fabbriche in disuso. Una delle
prerogative della giunta penso sia quella di sondare eventuali
insediamenti, questo lo davo per scontato.
Presidente -
Ha chiesto la parola l'Assessore
all'industria, commercio e ar­tigianato, Mafrica.
Mafrica (GV-PDS-SV) -
É una richiesta precisa: se
è possibile continuare ad operare. Dal punto di vista della legge è
possibile continuare ad operare attraverso un'azienda in
liquidazione in un'altra società con lo strumento del cosiddetto
prestito della mano d'opera.
Da un punto di vista sostanziale abbiamo chiesto ripetutamen­te
a Prodi e all'Ilva che anche la società in liquidazione avesse le
disponibilità di materie prime e di fondi necessarie a conti­nuare
sul serio l'attività produttiva. Su questo punto hanno dato
assicurazione che bisognerà verificare e quello è un punto
sostanziale.
Presidente -
La seduta è tolta.
La seduta termina alle ore 13,02.
