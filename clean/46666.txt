Classificazione
ASSISTENZA SANITARIA E OSPEDALIERA
ASSISTENZA SOCIALE



Oggetto del Consiglio n. 3052 del 20 dicembre 2023 - Resoconto
OGGETTO N. 3052/XVI - Discussione generale sul D.L. n. 129:
Disposizioni organizzative straordinarie, urgenti e temporanee e
per assicurare la regolare erogazione e la qualità dei livelli
essenziali di assistenza (LEA) nel sistema sanitario regionale e
altre disposizioni urgenti in materia di sanità".
Bertin (Presidente) -
Riprendiamo con il punto n. 4.02
all'ordine del giorno. Il disegno di legge n. 129 ha otto articoli;
è stato depositato un emendamento da parte del consigliere Restano
e due emendamenti da parte del gruppo della Lega. I relatori sono:
per la maggioranza il presidente della III Commissione Chatrian e
per la minoranza il Consigliere Restano. Il consigliere Chatrian si
è prenotato, ne ha facoltà.
Chatrian (AV-VdA Unie) -
Per mettere in evidenza
l'importanza di questo disegno di legge regionale n. 129.
Nelle more della riorganizzazione complessiva del servizio
sanitario regionale, il disegno di legge 129, sul quale oggi
l'assemblea legislativa è chiamata a pronunciarsi, reca:
"Disposizioni organizzative straordinarie urgenti e temporanee per
assicurare la regolare erogazione e la qualità dei servizi
essenziali di assistenza nel sistema sanitario regionale e altre
disposizioni urgenti in materia di sanità".
Il presente provvedimento, oggetto di audizioni e
approfondimenti in V Commissione consiliare, completa il percorso
che il Consiglio regionale iniziò con la legge regionale 22/22,
cosiddetta "Legge di attrattività 1" e possiamo definire questo
disegno di legge n. 129, per quanto ci riguarda, la seconda legge
di attrattività, quindi la "Legge di attrattività 2", per una
valorizzazione complessiva dei professionisti sanitari e
soprattutto per un rafforzamento della presenza sanitaria sul
territorio regionale.
Nel relazionare sul D.L. 129, colgo l'occasione per sottolineare
la particolare attenzione e sensibilità che il legislatore
regionale ripone nei confronti della tematica sanitaria regionale.
Questa sensibilità si è potuta ben rilevare anche nelle
disposizioni in materia contenute nella legge di stabilità
approvata nell'ultima seduta consiliare, quella di qualche giorno
fa.
Qualche considerazione d'ordine generale: negli ultimi mesi,
come Consiglio regionale, il legislatore ha approvato il Piano
della salute e del benessere sociale nel mese di giugno, poi
proficuamente in V Commissione abbiamo portato avanti il secondo
atto, forse il più importante della legislatura, sempre nel settore
sanitario, che è quello dell'atto aziendale; non era di competenza
del Consiglio l'approvazione dell'atto aziendale, la competenza era
del Governo che ha approvato l'atto a inizio di novembre.
Quest'ulteriore tassello che oggi affrontiamo, questo D.L. 129,
va a inserirsi nuovamente in questo percorso molto importante e
delicato nel 2023.
Con riferimento al disegno di legge oggi alla nostra attenzione,
l'articolo 1 sottolinea il permanere della carenza di personale
sanitario; più volte ne abbiamo discusso, parlato, affrontato, sia
nel discutere il bilancio, sia nel discutere i vari assestamenti, e
quindi la necessità di adottare misure organizzative,
straordinarie, urgenti e temporanee per garantirne la continuità
dei servizi.
La disposizione evidenzia inoltre la necessità di valorizzare le
esperienze professionali del personale sanitario, rivolgendo quindi
l'attenzione sia verso chi già opera nel settore sia verso nuove
risorse da attrarre.
Il collega Restano, che poi sarà il relatore di minoranza, a
inizio del 2023, insieme ai gruppi di minoranza, presentò una
proposta di legge simile ai contenuti che oggi ritroviamo
all'interno del D.L. 129 che, probabilmente, hanno creato tutte le
condizioni per poter portare avanti questa seconda importante legge
di attrattività 2.
L'articolo 2 di questa legge integra e completa le disposizioni
già a suo tempo approvate con la legge regionale 22/22. Cosa vuol
dire completa le disposizioni? Esso completa il percorso già
iniziato, volto a introdurre un'indennità sanitaria temporanea a
integrazione del trattamento economico accessorio dei
professionisti sanitari.
L'articolo 2, quindi questa legge, amplia la platea dei
beneficiari rispetto a quanto previsto dalla legge regionale 22/22.
Questo articolo si porta in pancia questa principale modifica, che
va a riconoscere un'indennità sanitaria temporanea per i dirigenti
sanitari medici e per il personale infermieristico con il requisito
del tempo indeterminato e pieno della USL.
Chi sono i beneficiari? Questo è un altro passaggio
fondamentale, i beneficiari dell'indennità sono a questo punto i
dirigenti sanitari non medici, i veterinari, il dirigente delle
professioni sanitarie, nonché tutte le professioni sanitarie del
comparto sanità.
La norma prevede inoltre che siano beneficiari dell'indennità
anche i dirigenti sanitari medici e il personale infermieristico
con contratto a tempo indeterminato e parziale che erano stati
inizialmente esclusi dall'intervento.
Questa è l'ulteriore modifica che apportiamo alla legge 22/22
approvata, denominata "Attrattività 1".
L'importo complessivo stanziato è pari a 2,7 milioni di euro
all'anno per ogni anno del triennio 23-25, evidenziando che nella
legge di stabilità approvata in occasione dell'ultimo Consiglio
regionale si è già previsto di dare copertura all'indennità anche
per il 2026.
La misura puntuale dell'indennità sarà determinata in sede di
contrattazione integrativa aziendale da avviare entro 30 giorni
dalla data di entrata in vigore della legge regionale. Oltretutto
abbiamo ricevuto ieri, su sollecitazione in V Commissione, della
documentazione che va a mettere nero su bianco, quindi ad
attestare, le motivazioni che oggi non possono portare la
maggioranza regionale ad accettare un emendamento che il collega
Restano ha presentato in Commissione, per motivi del tutto tecnici
che nulla hanno a che fare con la volontà politica.
Io quindi direi, come relatore, proprio nel mettere a fattor
comune il pensiero del percorso che abbiamo costruito, che quella è
una scelta di natura tutta tecnica, quindi lasceremo, ed è scritto
chiaro in legge, che siano le organizzazioni sindacali a trattare
la questione economica finanziaria per l'attrattività n. 2.
Il D.L. 129, oltre a portarsi all'interno questa grande novità,
l'attrattività 2, reca altresì: "Altre disposizioni urgenti" sempre
in materia di sanità.
Qualche collega in Commissione, e anche prima della discussione,
sempre nell'approfondire in Commissione che è il terreno più
fertile per poter, giustamente e correttamente, approfondire
dinamiche, questioni e argomentazioni... si poteva non inserire in
questo disegno di legge. No, si è fatto proprio il contrario perché
questo era lo strumento corretto per poter inserire anche altri
elementi fondamentali per dare delle risposte "Migliori" al sistema
sanitario regionale, quindi all'articolo 3 abbiamo inserito
all'interno di questo disegno di legge: "Al fine di consentire il
recupero degli interventi di chirurgia generale ancora in sospeso,
in conseguenza dell'emergenza epidemiologica e per ridurre i tempi
di attesa dei pazienti messi in lista nella fase post-pandemica,
consente l'autorizzazione e l'accreditamento in via temporanea di
strutture sanitarie ospedaliere mono specialistiche per lo
svolgimento di attività di chirurgia generale, anche senza il
raggiungimento della soglia minima dei posti letto stabiliti dal
decreto del Ministro".
La norma risulta necessaria per poter accreditare l'Isav di
Saint-Pierre affinché possa svolgere, a supporto dell'attività
dell'ospedale Parini, interventi di chirurgia generale che
richiedano anche solo un pernottamento.
Importante per il fatto che da una parte c'è il pilastro, c'è
l'organizzazione della sanità pubblica, e ci si avvale - se
necessario - della parte in natura privatistica per poter ridurre
le liste d'attesa, e lì, Assessore, sarà l'azienda che dovrà
cercare di cambiare marcia, di essere più performanti e di
valorizzare e utilizzare al meglio in questo caso la parte
privatistica ma per dare delle risposte a tutta la collettività
valdostana.
L'articolo 5 del disegno di legge - allo scopo di contribuire a
fronteggiare i maggiori oneri determinati dall'incremento generale
dei costi di funzionamento - prevede l'autorizzazione all'Azienda
USL all'erogazione per l'anno 2023 di un ristoro ai soggetti
erogatori dei servizi socio-sanitari privati accreditati con i
quali intrattiene accordi contrattuali.
Al fine di valutare l'efficacia della suddetta indennità
sanitaria temporanea e assumere le conseguenti determinazioni in
ordine alla conferma o alla modificazione della disciplina vigente,
il disegno di legge all'articolo 6 introduce la clausola valutativa
e impegna, al termine di ciascun anno, del periodo 23-25,
l'Assessore regionale competente in materia di sanità, sulla base
delle informazioni e dei dati trasmessi dall'Azienda USL, a
informare la Commissione consiliare competente degli effetti
derivanti dall'applicazione dell'articolo 2.
Questo è un altro ulteriore passaggio, perché l'obiettivo
dell'attrattività 1 e l'obiettivo inserito nel 129 nell'articolo 2,
definiamolo "D.L. d'attrattività 2", hanno un duplice obiettivo,
quello di non far scappare i nostri professionisti sanitari che
oggi lavorano per il comparto pubblico all'interno della nostra
regione e dall'altra attrarre giovani leve o giovani meno giovani
dalle altre regioni in modo che possano essere interessati a venire
a lavorare presso il nostro Ospedale.
Ringraziando le organizzazioni sindacali, per gli
approfondimenti che abbiamo avuto modo di fare in Commissione, e
l'Assessore con le sue strutture regionali, un'ultima
considerazione, più di natura politica: abbiamo avuto modo di avere
tutti gli elementi e le informazioni utili per poter portare a
compimento quest'importante disegno di legge che è importante su
due canali, come proposta d'attrattività e di mantenimento e, come
vedete, anche sul piano economico finanziario stiamo parlando
comunque di risorse assolutamente importanti.
Concludo dicendo che questo 2023 possiamo riassumerlo così sul
settore sanità: la politica ha fatto le sue scelte, ha approvato il
Piano della salute e del benessere sociale nel mese di giugno, ha
accompagnato tutto l'iter dell'atto aziendale, e il Governo
regionale l'ha approvato il 6 novembre del 2023; qualche minuto fa
questo Consiglio ha approvato un'altra legge importante, che è
quella delle attività trasfusionali, e ci accingiamo - speriamo -
ad approvare questo D.L. 129 d'attrattività 2 che va in quella
direzione.
Perché ho fatto queste considerazioni? Per il fatto che la
politica le sue scelte le ha fatte, adesso - assessore Marzi - sarà
il suo Assessorato, e soprattutto l'Azienda, che dovrà creare tutte
le condizioni, perché la politica le ha messo a disposizione queste
condizioni per poter meglio dare delle risposte a tutta la
collettività, ai nostri ospiti, a tutti quelli che utilizzeranno la
sanità pubblica e gli strumenti mi sembra che ci siano tutti per
poter rilanciare, riorganizzare e, di conseguenza, essere più
performanti.
Presidente -
Per la minoranza, il relatore Restano ne ha
facoltà.
Restano (GM) -
Ringrazio il relatore di maggioranza, il
collega Chatrian.
Il D.L. che mi accingo a presentare è stato depositato dalla
Giunta il 22 novembre 2023, dichiarando che tratta le "Disposizioni
organizzative straordinarie, urgenti e temporanee per assicurare la
regolare erogazione e la qualità dei livelli essenziali di
assistenza nel sistema sanitario regionale e altre disposizioni
urgenti in materia di sanità".
Sottolineo le parole "Urgenti" e "Temporanee" per assicurare la
regolare erogazione e la qualità dei livelli essenziali di
assistenza nel sistema sanitario regionale e altre disposizioni
urgenti in materia di sanità.
Trascorsi solamente 27 giorni, ci troviamo in questo Consiglio a
confrontarci sul testo in questione, si tratta di un iter molto
rapido ed efficace.
Permettetemi però colleghi, a beneficio del verbale, affinché
rimanga agli atti del Consiglio illustrabile, il percorso politico
amministrativo, seguito per arrivare oggi a discutere questo
disegno di legge.
Il Consiglio regionale, il 22 dicembre del 2021, nell'approvare
la legge 35, "Disposizioni per la formazione del bilancio annuale e
pluriennale della Regione Autonoma Valle d'Aosta", al capo
"Interventi in materia di sanità, articolo 18", istituiva
l'indennità d'attrattività regionale. Al punto 2 si approvava
quanto sto per dirvi: "Al personale e alla dirigenza medica,
personale infermieristico, titolare di contratto di lavoro
subordinato a tempo indeterminato e pieno con l'Azienda USL della
Valle d'Aosta, ha attribuito in via sperimentale per il triennio
22-24 un'indennità di attrattività regionale che, nelle more della
contrattazione integrativa aziendale, che dovrà mantenere fermi gli
importi fissati dal presente comma e prescindere le funzioni svolte
dai beneficiari, integra a far data dal primo gennaio 2022 il
trattamento economico nella misura mensile determinata
rispettivamente in euro 800 ed euro 350 lordo busta".
Il precitato articolo viene impugnato dalla Corte
costituzionale, e, a seguito di un confronto con i Ministeri
interessati, al fine di superare le criticità rilevate, il Governo
regionale, il primo luglio 2022, presenta il D.L. n. 72,
"Disposizioni urgenti in materia d'organizzazione del servizio
sanitario regionale. Modificazioni alla legge 35/21".
L'articolo 2 istituisce l'indennità sanitaria temporanea, che al
punto 2 recita: "Nelle more della contrattazione di cui al comma 1"
- quello istitutivo delle indennità - "L'integrazione riconosciuta
nella misura mensile determinata, per il personale della dirigenza
medica, in euro 800 lordo busta e per il personale infermieristico
in euro 350 lordo busta".
Nel frattempo, la V Commissione consiliare permanente, impegnata
nell'esame della proposta del Piano della salute e del benessere
sociale, procede ad audire, tra i portatori d'interesse, oltre ai
sindacati, anche i rappresentanti degli ordini delle professioni
sanitarie, che, a conoscenza del contenuto del sopracitato D.L. 72,
sollecitano la politica a completarlo, inserendo tra i destinatari
dell'indennità sanitaria temporanea tutte le professioni sanitarie
e la dirigenza sanitaria non medica.
La Commissione successivamente procede nelle audizioni
riguardanti lo specifico D.L. 72, e, anche in tale occasione, viene
evidenziata la necessità di erogare l'indennità sanitaria a tutte
le professioni sanitarie e alla dirigenza sanitaria non medica.
Nel frattempo, nel corso delle audizioni, i sindacati
evidenziano l'opportunità di estendere l'indennità anche ad altre
figure del comparto, in particolare alle OSS.
Il Consiglio regionale, il 25 ottobre 2022, dieci mesi circa
dopo la votazione dell'articolo 18, approva il D.L. 72, che a
questo punto diventa legge 22.
Nel corso del confronto consiliare viene approvato un ordine del
giorno che impegna il Governo a procedere, decorsi i termini per
eventuali impugnative della legge in approvazione, alla
presentazione di un'ulteriore iniziativa legislativa che preveda
l'ampliamento della platea dei beneficiari dell'indennità di cui
trattasi alla dirigenza sanitaria non medica, alle professioni
sanitarie e ai part-time non considerati nel D.L. 72, sia mediante
l'utilizzo delle eventuali economie registrate dall'Azienda USL
nell'ambito dell'erogazione dei riconoscimenti economici di cui
trattasi, sia mediante l'eventuale stanziamento di ulteriori
risorse a bilancio regionale.
È proprio in considerazione di quanto affermato ed approvato con
quell'ordine del giorno, che il 10 marzo 2023 i Consiglieri dei
gruppi di minoranza - Misto, Lega e Forza Italia - depositano la
proposta di legge 95: "Ulteriori disposizioni urgenti in materia di
organizzazione del servizio sanitario regionale".
L'articolo 1 ha il titolo: "Indennità sanitaria temporanea al
personale della dirigenza sanitaria non medica e delle professioni
sanitarie" e, riprendendo l'articolo 1 della 22, istituisce
l'indennità sanitaria temporanea di cui all'articolo 2 della
medesima legge regionale 22/22 riconosciuta anche al personale
della dirigenza sanitaria non medica e a tutto il personale delle
professioni sanitarie non già beneficiario della predetta misura,
titolare di contratto di lavoro subordinato a tempo indeterminato e
pieno, con l'Azienda USL della Valle d'Aosta.
L'indennità è attribuita nella misura mensile determinata in
sede di contrattazione integrativa aziendale da avviare entro 30
giorni dall'entrata in vigore della legge.
Nelle more della definizione della contrattazione integrativa
aziendale, l'indennità di cui al comma 1 è riconosciuta nella
misura massima mensile di 750 euro lordo busta e al personale della
dirigenza sanitaria non medica e nella misura di 300 euro lordo
busta per il personale di cui al comma 1.
Erano state indicate queste cifre guardando quello che era
l'avanzo della legge 22.
La proposta si finanzia con fondi in avanzo messi a disposizione
del D.L. 72 divenuto legge 22, che istituiva l'indennità sanitaria
temporanea.
Per terminare, dopo aver approvato nel mese di luglio 2023 il
D.L. 109 presentato dalla Giunta, secondo il provvedimento di
assestamento al bilancio di previsione, dove al capo VI, "Sanità e
politiche sociali", prevede l'articolo 51: "Interventi in ambito
sanitario di parte corrente", al punto 2 nell'ambito della missione
20, programma 3, viene approvato e istituito un fondo speciale per
il finanziamento di un disegno di legge recante: "Disposizioni
organizzative, straordinarie, urgenti e temporanee per assicurare i
livelli essenziali di assistenza nel sistema sanitario regionale",
con una dotazione di euro 2 milioni e 700, per ciascun anno del
triennio 23-25.
Qui va dato atto alla maggioranza di aver colto le suggestioni
lanciate con l'oggetto di legge 95 e di aver ottemperato a quanto
votato con quel famoso ordine del giorno che ho citato all'inizio
del mio intervento.
Dopo il D.L. 129 che oggi esaminiamo - e parliamo esattamente di
due anni dopo la votazione dell'articolo 18 che introduce la prima
indennità - questo Consiglio ha approvato l'articolo 51, ha messo a
disposizione nuovi fondi per poi arrivare a parlare oggi di questo
D.L. 129.
Come avete potuto rilevare da questa mia descrizione, si è
trattato di un percorso -essenzialmente politico, in primis, e poi
amministrativo - articolato, complesso e di una certa durata che mi
è parso corretto evidenziare, percorso che credo oggi terminerà con
l'approvazione di questo disegno di legge, per certi versi
apparentemente disallineato dal termine "Urgente" utilizzato in
norma, visti i tempi trascorsi.
Il D.L. di cui discutiamo reca: "Disposizioni per salvaguardare,
a fronte della carenza di personale sanitario, la continuità dei
servizi e la loro regolare erogazione". È composto da otto
articoli, quelli di seguito riportati sono ritenuti quelli di
maggior rilievo.
L'articolo 1, oggetto "Finalità", dispone che: "Al fine
d'assicurare, a fronte della carenza di personale sanitario, la
continuità dei servizi e la regolare erogazione e la qualità LEA,
definiti in rapporto ai bisogni sanitari di salute della
popolazione alle risorse disponibili, nelle more della
riorganizzazione complessiva del servizio sanitario regionale, sono
adottate disposizioni organizzative, straordinarie, urgenti e
temporanee volte a valorizzare le esperienze professionali del
personale sanitario".
Il comma 2 reca, quale oggetto del D.L., anche la necessità di
definire altre disposizioni urgenti in materia di sanità.
L'articolo 2 prevede l'indennità sanitaria temporanea per il
personale sanitario anche a tempo parziale, tratta dell'indennità
di cui abbiamo parlato sopra e individua, quale misura volta per il
perseguimento delle finalità della legge, un'indennità sanitaria
temporanea a titolo d'integrazione del trattamento economico,
limitatamente al triennio 23-25, la cui misura sarà determinata in
sede di contrattazione integrativa aziendale, da avviare entro 30
giorni dalla data di entrata in vigore del disegno di legge da
attribuire al personale della dirigenza sanitaria non medica,
veterinaria delle professioni sanitarie e personale delle
professioni sanitarie del comparto sanità, titolare di contratto di
lavoro subordinato a tempo indeterminato e pieno con l'Azienda USL
della Valle d'Aosta, e, allo stesso, il personale titolare di
contratto di lavoro subordinato a tempo indeterminato e
parziale.
L'articolo 3, "Piano operativo regionale per il recupero delle
liste di attesa", permette di utilizzare, per interventi
poli-specialistici di chirurgia generale, strutture private da
autorizzare e accreditare; così facendo si potranno recuperare gli
interventi di chirurgia ancora in sospeso. Considerata la necessità
di ridurre la mobilità passiva e la difficoltà di spostare i
pazienti in altre regioni, si potrà porre in essere convenzioni con
l'unico soggetto privato ed accreditato presente nel nostro
territorio.
L'articolo 4 prevede "Disposizioni in materia di Collegio
sindacale".
L'articolo 5 prevede "Misure straordinarie in favore dei
soggetti erogatori dei servizi socio-sanitari privati accreditati";
prevede l'autorizzazione all'Azienda USL, all'erogazione per l'anno
2023, oltre alle tariffe già stabilite con le deliberazioni di
Giunta regionale che disciplinano i singoli servizi, di un ristoro
ai soggetti erogatori dei servizi socio-sanitari privati
accreditati con i quali intrattiene accordi contrattuali, al fine
di contribuire a far fronte ai maggiori oneri determinati
dall'incremento generale dei costi di funzionamento.
La Commissione competente ha proceduto alle audizioni di rito,
coinvolgendo le organizzazioni sindacali confederali della
dirigenza e del comparto, che hanno espresso la loro opinione
positiva rispetto al D.L. in esame e in generale hanno richiesto
l'allargamento delle indennità ad altre figure della sanità.
A tal proposito qualcuno ha significato possibili criticità.
Dalla lettura del disegno di legge, come peraltro evidenziato
nella relazione di accompagnamento, la proposta normativa tratta
sostanzialmente due argomenti distinti.
Il primo: disposizioni organizzative, straordinarie, urgenti e
temporanee, volte a valorizzare le esperienze professionali del
comparto sanitario.
Il secondo: altre disposizioni urgenti in materia di sanità.
Contemporaneamente agli argomenti richiamati, quando
all'articolo 1 si afferma: "Nelle more della riorganizzazione
complessiva del servizio sanitario regionale sono adottate
disposizioni organizzative, straordinarie, urgenti e temporanee
volte a valorizzare le esperienze professionali del personale
sanitario", s'introduce in una legge regionale un importante
elemento di novità: "L'Azienda USL della Valle d'Aosta deve essere
riorganizzata". Cosa intenda il legislatore con quest'affermazione
generale, generica dovrà necessariamente, in un futuro prossimo,
essere oggetto di confronto politico, puntuale e propositivo.
Stranamente quest'affermazione non ha attirato l'attenzione
delle organizzazioni sindacali che non si sono soffermate sul
punto; affermazione, che, invece, provoca nello scrivente curiosità
e interessanti interrogativi.
Rilevato che la norma di cui discutiamo tratta dell'indennità
del personale sanitario, la riorganizzazione dichiarata in legge
riguarderà la valorizzazione del personale oppure sarà affogata
all'interno della riorganizzazione prevista dal Piano per la salute
e il benessere sociale, rischiando così di naufragare? Come si
intende procedere? Con quali tempi?
Appare chiaro che se si vuole valorizzare il personale,
riorganizzando la sua gestione, rendendo strutturali determinati
incentivi o indennità, si deve procedere con celerità nel periodo
di validità della legge che tra poco si voterà.
Se s'intende dare seguito ai buoni propositi della norma, si
devono tempestivamente bandire i concorsi per le professioni in
carenza di personale, promuovendo la nostra iniziativa anche in
altre regioni.
Relativamente al dettato di cui all'articolo 3, inserito nelle
cosiddette "Altre norme urgenti" insieme all'articolo 5, si ritiene
che, per evitare l'attuale situazione di stallo, tale iniziativa
andasse proposta sin dall'inizio della legislatura, perché abbiamo
vissuto e viviamo una situazione di emergenza.
Concludendo, gli articoli 3, 4 e 5 potevano essere trattati
all'interno delle leggi di bilancio appena approvate e nella legge
di manutenzione dell'ordinamento regionale, anch'essa appena
discussa e approvata.
Così facendo, la parte relativa all'indennità sanitaria avrebbe
goduto di una sua personalità e di una sua dignità, come è avvenuto
per la legge di attrattività 1, che riguarda i medici e gli
infermieri.
Gentili colleghi, votando questa legge, apriamo la sfida della
riforma del personale della sanità; affrontiamola insieme, nel
rispetto dei ruoli e delle idee di cui ognuno di noi è portatore.
Approfittiamo dell'occasione per valorizzare e rilanciare la nostra
specificità, la nostra autonomia - e io potrei dire la seconda
autonomia - senza omologarci alle indicazioni di chi non conosce la
nostra realtà, come è accaduto per il Piano per la salute e il
benessere sociale.
Colgo l'occasione, colleghi, permettetemi di farlo, per
ringraziare tutto il personale del Consiglio e delle Commissioni,
che ci hanno supportato e sopportato durante tutte le audizioni
relative al Piano per la salute e il benessere, che si sono fatte a
partire dal luglio del 2022. Abbiamo udito circa 80 persone e
questo ci ha permesso di conoscere, in maniera profonda, la realtà
e la vita dei sanitari, quanto impegno ci mettono e la loro
professionalità.
Per questo devo ringraziare la Commissione, quella di cui ero
Vicepresidente e quella che è venuta dopo che ha saputo cogliere -
come ho detto prima - le suggestioni che sono state lanciate con il
D.L. 95 e trasmetterle, attraverso ovviamente l'apporto del
Governo, in legge.
Una legge che ci accingiamo a discutere e in cui avrò modo,
magari attraverso un secondo intervento, di addentrarmi meglio e di
poter affrontare anche quelle criticità che in questo momento, come
relatore, non intendo evidenziare, che si potrebbero verificare
durante la sua applicazione. Grazie per l'attenzione.
Presidente -
Con le relazioni illustrate, possiamo aprire
la discussione generale. La discussione generale è aperta. Si è
prenotato il consigliere Baccega, ne ha facoltà.
Baccega (FI) -
Volevo ringraziare il relatore consigliere
Restano per la sua relazione di minoranza e ringraziare anche il
collega Chatrian per la relazione di maggioranza, relazione che
evidenzia quanto dichiarato: sensibilità sul tema della sanità da
parte della maggioranza, dove inevitabilmente riscontriamo, come
abbiamo più volte sostenuto, tutta la volontà politica di non
sostenere alcune categorie.
Il clamore che si è alzato nel lungo percorso che ci ha portati
dal 2021 a oggi, quindi che ci ha visti divisi, ha creato questo
nuovo disegno di legge.
La relazione del collega Restano richiama e rappresenta l'80% di
quanto Forza Italia ha sostenuto, fin dall'approvazione della legge
35/2021, che assegnava l'indennità d'attrattività regionale ai
dirigenti medici e agli infermieri rispettivamente nella misura di
800 euro e 350 euro lordi.
Lo Stato (è stato detto) ha impugnato la legge a seguito di una
trattativa che non si è vista e si è arrivati poi a riproporre il
D.L. n. 72 del primo luglio 2022.
In occasione dell'approvazione del D.L. 35 e del D.L. n. 72,
quando nel frattempo erano passati dieci mesi, si era levato forte
il nostro grido d'allarme, perché abbiamo sempre sostenuto - e lo
sosteniamo ancora adesso, e lavoreremo affinché si vada in quella
direzione - che tutto il personale che opera in sanità in Valle
d'Aosta, presso l'Azienda USL, tenuto conto delle diverse
professionalità, delle diverse competenze e dei diversi livelli di
responsabilità, deve ottenere il riconoscimento dell'indennità
sanitaria, anche a seguito di una contrattazione sindacale.
Come ha sottolineato il collega Restano, l'opposizione, nel
marzo 2023, ha presentato il progetto di legge 95 - c'erano le
firme di Rassemblement Valdôtain, del Gruppo Misto, della Lega e
anche di noi di Forza Italia - per destinare l'indennità alle
professioni sanitarie - come dice il collega Chatrian - per
ampliare la platea, ma non tutta, solo una parte.
Una prima riflessione sulle risorse: la legge 35 era finanziata
da un trasferimento triennale di 9 milioni e 300 mila euro alla
USL, che sta avvenendo anno dopo anno; in Commissione abbiamo
appurato che non c'era stato un confronto preventivo con l'Azienda
né per l'importo da finanziarie, né sul numero dei professionisti
medici ed infermieri; abbiamo visto questa notte... alle una meno
venti, è arrivato il documento che certifica quanti dirigenti
medici e quanti infermieri hanno ottenuto il finanziamento.
Lì abbiamo sostenuto che c'era un avanzo importante,
stanziamento di spesa 9 milioni e 300 mila euro, risorse assegnate
ai fruitori 6 milioni e 800 mila euro (arrotondando) economia di
spesa 2 milioni e mezzo il primo anno, il secondo e sarà così anche
per il terzo.
Stessa cosa con la legge regionale n. 22 del 22 ottobre per il
triennio 2022-2024.
L'indennità sanitaria temporanea - perché adesso non si chiama
più legge d'attrattività 2 ma si chiama indennità sanitaria
temporanea - viene finanziata ancora una volta con 9 milioni e 300
mila, ripartendo, nella fase della 22, euro 4.942.080 per il
personale della direzione medica ed euro 4.357.920 per il personale
infermieristico; qui si è arrivati anche al mezzo euro, al
centesimo quasi, per definire le retribuzioni.
Ma sulla base di quali dati disponibili? Se è sulla base dei
dati disponibili che sono arrivati questa notte, non funziona; la
maggioranza trasferisce 9 milioni e 300 mila euro, se ne spendono 6
milioni e 800 mila euro, ci sono due milioni e mezzo in avanzo; ma
non potevano essere assegnati alle professioni sanitarie, alle OSS,
ai dirigenti? Certo che potevano, bastava dare un indirizzo chiaro
e preciso, magari chiamandolo in un altro modo, ma ci torneremo su
questo.
Il dato che è arrivato questa notte addirittura prevede un
numero di persone in meno: anziché 561 i dipendenti del comparto
sanitario, infermieri e infermieri generici sono 558, quindi si
sono ridotti.
La legge d'attrattività non ha funzionato, così pure per i
medici: da 299 siamo a 292, questo è il dato. In Commissione era
pervenuto quell'altro dato.
Chi ha fatto i conti non lo sappiamo, sono due anni che ve lo
sosteniamo questo percorso, e questo l'ha anche sottolineato in
Commissione, ha mandato una nota la CGIL.
Ci dicono che noi vogliamo dividere, ma noi non vogliamo
dividere, la divisione è partita fin dall'inizio di questo
percorso, il dover scegliere: "A questi sì, a questi no", figli e
figliastri. Non siamo noi dell'opposizione a voler dividere, noi
siamo sicuramente certi e convinti che tutto il personale sanitario
doveva avere il giusto riconoscimento.
Veniamo alle audizioni: tutti i sindacati hanno sottolineato la
necessità di evitare e di creare differenziazioni e discriminazioni
che, paradossalmente, andrebbero ad aumentare il malcontento e
potrebbero dare il risultato opposto di quello che era l'obiettivo
d'attrattività della prima legge, che in questo momento non è più
obiettivo d'attrattività ma di contenimento, di evitare che il
personale sanitario se ne vada.
L'ha sottolineato il collega Manfrin la settimana scorsa: ben 40
OSS in meno rispetto a quelle che sarebbero appena necessarie per
portare avanti il progetto sanitario che ovviamente la sanità si
vuol portare avanti.
Prevedere un'indennità anche a operatori socio-sanitari, al
comparto tecnico, ai barellieri. I barellieri che lavoro fanno?
Importantissimo, perché non riconoscere anche a loro?
La dirigenza amministrativa, che è anche sul territorio, la
dirigenza professionale, queste sono le figure che meritano il
sostegno.
Ottocento professionisti che, secondo un quadro di differenti
posizioni, potrebbero avere giusto un riconoscimento con un
investimento di 2 milioni e 400 mila euro, 100 mila euro in meno
dei soldi avanzati da quei 9 milioni e 300 mila euro.
Fin dal 2022 avremmo potuto assegnare quelle risorse in avanzo.
Poi cercheremo di capire lungo il percorso che fine fanno quei
soldi.
Le forze d'opposizione hanno presentato il D.L. 95, la sostanza
stava nell'integrazione del trattamento economico per il triennio
2023-2025 per il personale della dirigenza sanitaria non medica,
veterinaria, delle professioni sanitarie e del personale delle
professioni sanitarie del comparto sanità, un ulteriore passo
avanti, l'abbiamo detto anche in Commissione.
Nove mesi di gestazione e, come d'incanto, viene presentato il
129, quello che stiamo discutendo adesso che accoglie le proposte
del D.L. 95, senza individuare la quota da assegnare alle varie
professioni, e inserisce altre misure che francamente avremmo
dovuto approfondire perché tutto il dibattito si è fortemente
concentrato sull'indennità sanitaria.
Punto 3: Piano operativo per il recupero delle liste
d'attesa.
Lì vorremmo capire, vorremmo vedere, vorremmo entrare nel vivo,
lo faremo attraverso attività ispettive.
Punto 5: misure straordinarie per i soggetti erogatori dei
servizi socio-sanitari privati accreditati. Assessore, abbiamo
chiesto più volte d'incrementare i tetti di spesa, perché, se non
si incrementano, le liste d'attesa rimangono lì - parlo per il
privato accreditato - a meno che non ci siano degli avanzi tali da
giustificare, ma non mi pare, perché i numeri... 5 mila interventi
chirurgici da fare e oltre sono davvero preoccupanti!
Non c'è stato il tempo d'approfondire questi articoli che
andavano nella direzione di ridurre le liste d'attesa.
Ecco che questo ci preoccupa parecchio, perché - come dice il
collega Chatrian - la politica ha messo nelle condizioni di
rilanciare... La politica ha scritto tutta una serie di documenti,
ne ha scritti tanti, e stiamo riscontrando, passo passo, che da
quello che si scrive all'azione che viene fatta per dare delle
risposte ai cittadini siamo lontani anni luce.
Noi valuteremo con attenzione il dibattito che si svilupperà
rispetto a questo D.L. e, sulla base del dibattito, cercheremo di
trovare un equilibrio nel voto, perché siamo molto combattuti,
siamo fortemente combattuti ma questo, secondo noi, non è il modo
di agire, non è il modo di mandare un documento così importante a
mezzanotte e 40 prima di entrare in Consiglio alle ore 09:00 del
mattino. È davvero inaccettabile!
Presidente -
Consigliere Manfrin ne ha facoltà.
Manfrin (LEGA VDA) -
Comincio con dare atto del lavoro e
dell'insonnia del collega Malacrinò rispetto all'insulto che gli è
stato rivolto dal collega Baccega, perché in realtà il documento è
arrivato a mezzanotte e 37, quindi ben 3 minuti prima, ma non
facciamo della propaganda ...ecco, allora ci sono figli e
figliastri anche sulle mail e sulle comunicazioni.
Anche al di fuori di quest'aula, credo che sarà importante
capire come noi dobbiamo prendere delle decisioni sulla base di
documenti importanti che dovevano arrivare ed erano stati chiesti
per tempo dal collega Aggravi in V Commissione e sono arrivati a
mezzanotte e 37 del giorno precedente, quindi possiamo immaginare
con quale documentazione e con quale formazione noi ci avviciniamo
alla votazione e a dover dare un parere, avendo ben presenti tutti
i dati di questo provvedimento.
Come è stato ricordato dal collega Restano, che ringrazio,
questo provvedimento nasce da lontano; la P.L. 95, che era stata
predisposta, era una proposta che ritenevamo andasse nella
direzione che avevamo già sollevato durante la discussione della
legge 22, che ampliava a tutta una serie di figure sanitarie che,
al pari delle altre, attivano il rischio di vedersi scomparire per
effetto della fuga dalla nostra regione, dal nostro sistema
sanitario (chi in altre regioni, chi all'estero, chi verso i
privati), ma quella legge aveva dimenticato una serie di figure che
in sede di discussione noi avevamo già sollevato.
Con la P.L. 95 si metteva un primo tassello per andare a
ricoprire una parte delle figure escluse; a quella proposta di
legge avevamo presentato, come gruppo Lega, un emendamento per
estendere, coerentemente con quello che abbiamo fatto poi
successivamente, anche agli operatori socio-sanitari quel tipo
d'indennità, poi il Governo ha deciso di presentare un proprio
disegno di legge, anche qui però prevedendo l'esclusione di alcune
figure e, nello specifico, ancora gli operatori socio-sanitari.
Quello che troviamo abbastanza assurdo è che si sia provato in
diverse maniere a cercare di mettere una toppa e non si siano
comprese le motivazioni di questo rifiuto - e secondo me non le ha
comprese neanche l'Assessore che ha opposto il rifiuto in
quest'aula (...che è stato delegato ad opporre rifiuto) - perché si
sono fatte molte discussioni, si sono date anche alcune motivazioni
ma sinceramente non è stato detto qual è il motivo vero, perché io
sono certo, assessore Marzi, che se lei avesse potuto, avrebbe
detto: "Ricomprendiamo anche gli OSS".
Il problema, da quello che mi consta sapere, è che la sua
maggioranza non glielo consente fare e lei giustamente e
disciplinatamente si è adeguato a quello che la sua maggioranza ha
imposto, a meno che lei non abbia uno scatto d'orgoglio e al
termine di queste discussioni - rigorosamente nelle comunicazioni,
in maniera da non poter dare anche una possibilità di replica a
questo Consiglio, e quindi potendo rigorosamente fare una scelta
che la metta al riparo da eventuali discussioni - lei non replichi
dicendo: "No, rivendico, noi non vogliamo dare l'indennità a nessun
altro", allora a quel punto io le darei atto di aver preso per lo
meno una posizione politica comprensibile.
Qualsiasi altra forma dialettica di dire: "Vorrei ma non posso"
è un qualcosa che rimarrà agli atti del Consiglio come una
giustificazione che non ha né capo né coda.
Coerentemente con quello che abbiamo detto in occasione del
bilancio, si è discusso proprio della possibilità di estendere agli
operatori socio-sanitari anche il beneficio dell'indennità
sanitaria temporanea, e si è discusso prendendo spunto da quella
che fu una sfida lanciata dall'assessore Bertschy che ci disse in
aula, in occasione del Bon Chauffage: "Diteci dove trovare le
risorse e poi lo vediamo".
Noi abbiamo risposto da par nostro, abbiamo trovato le risorse,
abbiamo presentato l'emendamento, però da parte vostra non c'è
stato un riconoscimento del lavoro fatto né dell'iniziativa
presentata.
Coerentemente con quella che era la sfida che ci era stata
lanciata, abbiamo trovato le risorse, abbiamo presentato un
emendamento, votato coerentemente da tutta l'opposizione, ma questa
maggioranza ha ritenuto che invece gli OSS non dovessero essere
oggetto di quest'estensione.
La discussione e la domanda che sta alla base di tutto questo
quali sono? Perché c'è bisogno di estenderlo anche agli operatori
socio-sanitari? L'abbiamo detto più volte e lo ripetiamo una volta
in più,
repetita iuvant
: perché gli operatori socio-sanitari
sono le figure che si sono ridotte maggiormente dal 2021 a oggi;
vuol dire che gli operatori socio-sanitari sono quelli
numericamente meno consistenti, cioè 230 nel 2021, a fronte di 329
medici e 654 infermieri, sono quelli che hanno perso ben 30 unità
da 2021 al 30 novembre 2023, invece guardando le altre cifre
abbiamo un meno 10 per quanto riguarda i medici e meno 5 per quanto
riguarda gli infermieri, quindi sono la categoria con i numeri più
bassi ma che si è ridotta maggiormente.
A maggior ragione la necessità d'estendere quest'indennità era
necessaria, ma non si è voluto fare per le motivazioni che abbiamo
descritto e non si è voluto fare neanche provando a trovare una
soluzione.
Noi abbiamo presentato emendamenti alla PL95 che è stata
ritirata, abbiamo presentato l'emendamento al bilancio e abbiamo
presentato anche un ordine del giorno e sono stati bocciati
entrambi.
Abbiamo presentato un emendamento a questo DDL - credo che
questa sia la cosa più divertente - che tira in ballo anche
un'altra questione che è la gestione dei fondi e degli emendamenti
che hanno copertura finanziaria da parte di questo Consiglio.
L'abbiamo detto più volte e più volte: ho sentito il Presidente
del Consiglio che ci diceva: "Prendo in carico la questione, ce ne
occuperemo, diremo, faremo, valuteremo", ma siamo ancora a oggi
senza alcuna risposta concreta, perché, quando noi formuliamo un
emendamento che ha copertura finanziaria, noi - a differenza della
Giunta e della maggioranza - non abbiamo gli uffici del bilancio a
completa disposizione che ci dicono: "Va beh, tu dicci di cosa hai
bisogno e noi ci mettiamo a disposizione, facciamo e
costruiamo".
L'opposizione quindi risulta privata di questa possibilità di
poter dare delle alternative che abbiano la possibilità di essere
discusse, anche perché sul nostro emendamento che estende
l'indennità alle OSS che abbiamo voluto ripresentare, c'è stata la
bocciatura in Commissione che è stata particolarmente divertente:
fatto 100 il totale dei fondi stanziati, il collega Restano ha
provato con un altro emendamento a scrivere quale sarà la quota e
la cifra stabilita per ogni categoria, ma quest'emendamento è stato
respinto in Commissione e immagino, visto il parere identico, che
destino avrà anche in quest'aula, ma non essendo stata stabilita la
cifra che viene assegnata a ogni figura, su quel totale, che siano
10, che siano 100, che siano mille figure, è ininfluente il numero
di persone che ci sono.
Questo significa che il nostro emendamento che estendeva, che
ampliava la platea e faceva ricomprendere anche gli OSS, avrebbe
potuto tranquillamente essere discusso, perché se ci fosse stata
una cifra che veniva assegnata a ogni singola figura, a quel punto
si diceva: "Moltiplichiamo questa singola cifra per il numero di
persone che la devono prendere, se i fondi ci sono, ci sono, e se
non ci sono, se si aggiungono delle persone, evidentemente questi
fondi non ci sono".
In realtà noi questo discorso l'abbiamo fatto e l'abbiamo anche
tratteggiato, l'abbiamo ritratteggiato nell'ennesimo emendamento
che abbiamo presentato anche in aula ma il parere è risultato
negativo e noi ne prendiamo atto.
Prendiamo atto anche di un'altra cosa però, e segnalo questo a
beneficio del dibattito: io spero che lei durante il suo
intervento, Assessore, ci dica una cosa importante, perché
quest'indennità che ha una funzione anche retroattiva per tutto il
2023, eroga quest'indennità, qualora approvata, anche a tutti
quelli che hanno lavorato nella sanità nel 2023, ma io leggo che
nel 2023 se ne sono andati 21 infermieri e 4 medici.
A queste 25 unità di personale - adesso non sono riassunti tutti
- che nel 2023 hanno prestato servizio alla nostra sanità, verrà
concessa l'indennità sanitaria temporanea? Verrà concessa
quest'indennità alle persone che hanno lavorato e poi se ne sono
andate quale titolo di buonuscita? Perché sarebbe particolarmente
divertente se fosse così.
Io spero che lei, Assessore, ci possa spiegare se succederà
questo meccanismo: c'è una persona che si è licenziata il 2 gennaio
2023, prenderà l'indennità temporanea del 2023 pur non avendo
lavorato nella nostra sanità oppure a una persona che ha lavorato,
noi agevoliamo la sua uscita dicendo: "Lei ha lavorato molto bene
quest'anno, se n'è andato, grazie, ecco qui l'indennità sanitaria
temporanea per il 2023".
Sarebbe interessante sapere, Assessore, se a questo ci sarà una
risposta.
Anche noi osserveremo con molta attenzione questo dibattito e
valuteremo, sulla base di quelle che saranno le risposte, quella
che sarà la scelta da fare, perché siamo assolutamente favorevoli a
un'indennità che possa da una parte sostenere la parte sanitaria
che sta affrontando un grosso sforzo e un grosso carico di lavoro
in questi giorni, in questo periodo, fin dall'inizio della
pandemia, ma riteniamo, al contempo, che si debbano sostenere tutte
le figure e non si debbano creare figli e figliastri, come è stato
detto, figure sanitarie di serie A e figure sanitarie di serie B,
come purtroppo si fa con questa scelta, e che non si debba
rischiare di perdere un pezzo della nostra sanità, che è un pezzo
importante, quello degli operatori socio-sanitari che invece ha
lavorato e lavora ogni giorno al pari degli altri.
Osserveremo con molta attenzione questo dibattito e valuteremo
come orientarci.
Presidente -
Consigliere Aggravi, ne ha facoltà.
Aggravi (RV) -
Sin dalla presentazione del D.L. 72, che
in parte è già stato richiamato, io avevo espresso già all'epoca un
concetto - è stato ripreso anche da alcuni colleghi, in particolare
da chi mi ha preceduto - l'importanza di evitare, o comunque il
rischio che si sarebbe generato, soprattutto su temi come quello
oggetto di discussione, una guerra tra le varie figure coinvolte,
tra chi prende e beneficia di quest'indennità o della precedente e
chi no, perché, semplificando, il "Perché a me no" viene
sostanzialmente spontaneo.
Questo disegno di legge - lo hanno già detto i relatori - ha
però al suo interno sostanzialmente due componenti: non considero
tanto la modifica tecnica apportata dall'articolo 4, ovvero da un
lato l'indennità sanitaria temporanea, dall'altro gli interventi
urgenti in materia sanitaria, in particolare gli articoli 3 e 5 su
cui poi mi soffermerò. Su questo punto noi avevamo, e l'ha
ricordato qualcuno precedentemente, firmato e sostenuto il progetto
di legge 95 che aveva un ordine, aveva un obiettivo; in questo
disegno di legge invece abbiamo due parti (come in parte qualcuno
ha già detto tra le righe) e forse potevano essere trattate le
indennità con un testo a parte e invece gli interventi urgenti
oggettivamente forse, visto anche il periodo e anche la discussione
di bilancio, potevano trovare posto e spazio all'interno del
documento che abbiamo discusso la settimana scorsa.
Detto questo, prendiamo atto della scelta che è stata fatta e
cerchiamo di dare contezza del nostro contributo a questo
dibattito.
L'indennità sanitaria temporanea ha una sorta di papà, ovvero il
D.L. 72 che diventa poi la legge 22/22, con la quale veniva
raccolto il percorso che era nato durante la discussione di
bilancio per l'inserimento del famoso articolo 18, ovvero
l'indennità d'attrattività regionale.
Mi soffermo sul termine attrattività, perché sul tema
dell'indennità si parla e si utilizzano i termini di attrattività,
di temporaneità, qualcuno ha detto di mantenimento, di urgenza,
tutta una serie di concetti per cercare di dare caratteristica e
contezza ai vari interventi normativi.
C'è un passaggio che nasce in realtà non dalla preparazione a
quest'intervento, ma da quello che è arrivato - l'ha detto anche
qualche collega - nel corso della notte, ovvero la messa nero su
bianco di una serie di richieste - ma in particolare adesso ne
citerò una - di specificazione di ulteriori chiarimenti, del
perché, ad esempio, l'emendamento che ha presentato il collega
Restano non sia accoglibile.
In più io ho sentito e ho ascoltato con attenzione la relazione
del relatore di maggioranza che porta una narrazione che è quella
di dire: "C'è una legge d'attrattività 1", quindi la 22/22, "e oggi
stiamo trattando una legge d'attrattività 2", quindi c'è una
consequenzialità tra le due, le due vanno di pari passo.
Osservo che poi viene citato il "Piano sanitario e del benessere
sociale" che dovrebbe essere il grande libro della programmazione
futura della sanità e all'interno di quel Piano già citato, di
quello di cui stiamo parlando, c'è pochissima contezza.
Io l'unico punto che ho trovato e che si può collegare a quello
di cui parliamo è l'obiettivo MA5 e 10, così l'assessore Marzi sa
di che cosa parlo, ovvero dell'attivazione, in collaborazione con
l'Azienda USL, di un programma d'attrattività e di welfare
aziendale per il mantenimento delle professionalità presenti e
future.
Io ho trovato soltanto quest'obiettivo che si potesse collegare
a quanto stiamo discutendo, però c'è un problema particolare in
tutto questo: se esiste una legge d'attrattività 1 e oggi c'è una
legge d'attrattività 2, e soprattutto se si utilizzano termini del
tipo l'attrattività, che è diventata temporaneità, perché nella
legge 22 si parla di un'indennità sanitaria temporanea che indica
il trattamento economico - infatti l'articolo 2 della legge 22 si
chiama "Indennità sanitaria temporanea" - mi si deve anche spiegare
perché oggi l'emendamento presentato dal collega Restano non è
accoglibile, perché nel parere che ci è stato dato dalle strutture
tecniche - oltre a citare la sentenza della Corte costituzionale,
che richiama giustamente un principio cardine, cioè è la
contrattazione che deve definire gli importi - nello stesso momento
si dice che bisogna fare delle considerazioni diverse tra la legge
che discutiamo oggi, quindi la cosiddetta legge d'attrattività 2, e
la legge 22, quindi la legge di attrattività 1, perché si diceva
che la 22, nell'ambito della progressiva uscita dalla fase
emergenziale, recava misure urgenti e temporanee per fronteggiare,
nell'ambito della progressiva uscita dalla fase emergenziale, gli
impatti dell'emergenza epidemiologica da Covid-19,
sull'organizzazione del servizio sanitario, sopperendo alla carenza
aggravatasi durante il periodo pandemico di personale sanitario e
quant'altro.
Se i presupposti della legge d'attrattività 1 sono diversi da
quelli della legge di cui oggi parliamo, che invece reca: "Nelle
more della riorganizzazione complessiva del sistema sanitario,
disposizioni organizzative straordinarie, urgenti e temporanee
volte a valorizzare le esperienze professionali" e quindi
introdurre una specifica indennità oltre al resto; mi viene da dire
che, in realtà, non esistono un'indennità di attrattività 1 e 2, ma
esistono due interventi che hanno, in realtà, delle caratteristiche
simili ma non una uguale all'altra e non dipendenti, perché
altrimenti abbiamo un problema.
Non esistono la legge 1 e la legge 2, perché non c'è una
consequenzialità, perché altrimenti quello che le strutture
tecniche ci dicono non è in linea con quello che ha detto il
relatore e che abbiamo sentito anche in Commissione.
A fronte di questo e a fronte della programmazione, mi si
permetta anche di fare un'ulteriore considerazione: non c'è
consequenzialità, perché noi oggi abbiamo una rottura dello
spazio-tempo della validità di questi interventi di questo tipo: la
legge 22 copre il triennio 22-24 e il D.L. 129 copre il triennio
23-25 e nel mezzo ci troviamo un emendamento che è stato fatto
all'ultima finanziaria, che, se non erro, è l'emendamento 8, che
prolunga la 22 aggiungendo anche le annualità 25 e 26, quindi noi
abbiamo uno sfasamento dell'applicazione - oltre anche all'inciso
che ha fatto il collega Manfrin - uno sfasamento di un intervento
che almeno dovrebbe essere similare e almeno dovrebbe avere la
stessa forza per generare degli effetti comuni, altrimenti creiamo
delle evidenti distorsioni.
Io su questo spero che l'Assessore, comunque vadano le cose,
prenda nota ed eventualmente ci faccia un ragionamento. So che è
una persona intelligente e l'ho detto per questo, perché
altrimenti, oltre a creare delle distonie tra "chi prende e chi no"
l'indennità, abbiamo anche un problema sul discorso delle
annualità.
Sulle figure che beneficiano o dovrebbero beneficiare di
quest'indennità, e adesso la cito nel complesso, che sia della
legge 22 o che sia il disegno di legge 129, personalmente lo avevo
già detto nell'ottobre 2022, l'ho detto anche nella discussione di
un ordine del giorno dello scorso Consiglio presentato dai colleghi
di Forza Italia sulla possibilità di dare questa indennità o
un'altra forma similare a tutte le categorie coinvolte e mi spiace
che i colleghi si siano rammaricati del nostro mancato sostegno ma
noi avevamo sottolineato una cosa in cui crediamo: se l'indennità
deve essere d'attrattività, di mantenimento o di valorizzazione
delle figure più a rischio della sanità valdostana, non possiamo
darla a tutti; è una cosa sicuramente non pagante dal punto di
vista del consenso politico, ma siccome ci riteniamo ancora delle
persone serie - non che gli altri non lo siano, ma fanno le loro
scelte - noi giustamente diciamo che se bisogna mettere in campo
delle risorse di questo tipo, dei rischi (perché, comunque sia, c'è
e c'è stata già un'interlocuzione nei confronti dello Stato
centrale non così comoda) è giusto andare a fare delle scelte che
competono giustamente a chi fa politica e a chi fa
amministrazione.
L'ho detto la scorsa volta, ben venga il discorso delle OSS e di
altre figure che sono a rischio, i numeri che ha detto il
capogruppo della Lega penso che siano a disposizione di tutti, ma
forse su altri bisogna fare delle valutazioni ulteriori, perché
purtroppo le risorse finanziarie sono, per definizione, scarse.
Riteniamo poi di tornare sul punto dell'emendamento del collega
Restano che ci trova, in realtà, favorevoli, perché giustamente
ripete un principio che è già presente nella 22/22.
Concordo pienamente con l'osservazione fatta dal collega Baccega
relativamente agli stanziamenti della prima indennità sanitaria,
perché ci sono degli stanziamenti che hanno generato degli avanzi e
continueranno a generare degli avanzi rispetto allo stanziamento di
9 milioni e 300 mila.
C'è poi il passaggio che riguarda gli articoli 3 e 5, in
particolare per l'articolo che prevede il Piano operativo regionale
per il recupero delle liste d'attesa e per l'articolo 5 - che sono
le misure straordinarie in favore dei soggetti erogatori dei
servizi socio-sanitari privati accreditati - abbiamo chiesto delle
ulteriori informazioni, perché dovendo dare un parere di
compatibilità finanziaria, al netto del fatto che c'è il parere
tecnico, si è voluto giustamente comprendere due passaggi e due
principi.
Nell'articolo n. 3, quindi il Piano operativo regionale per il
recupero delle liste d'attesa, noi non volevamo chiedere se vi era
necessità di avere ulteriori risorse finanziarie, perché era chiaro
e lapalissiano nell'articolo; noi volevamo capire se quelli che
saranno interventi espletati nei limiti degli stanziamenti già
previsti in bilancio per il finanziamento dei LEA, per un periodo
massimo di tre anni o quello che è... volevamo capire l'effetto
potenziale valutato da parte delle strutture sui LEA, mi spiego: i
LEA finanziano la sanità, principalmente qui abbiamo un discorso di
sanità pubblica (se vogliamo mettere il pubblico e il privato in
contrapposizione almeno bilancistica) e quello che volevamo capire
era quanto dei LEA che vanno a finanziare la sanità pubblica poteva
andare a cambiare operatore e quindi, come è stato ricordato - che
poi è un unico operatore sul territorio - spostarsi di rigo in
ambito contabile, ed era per comprendere se le valutazioni erano
state fatte.
Forse - e in questo concordo con chi l'ha già detto
precedentemente - si poteva fare un intervento dal principio per
quello che riguardava la gestione di un'emergenza che non è nata
oggi e che probabilmente non si risolverà neanche completamente
oggi - non sono notoriamente un ottimista, chi mi conosce lo sa - e
che meritava un reale Piano operativo regionale, perché qui abbiamo
una possibilità di autorizzare e accreditare l'esercizio di
attività polispecialistica di chirurgia generale, come si scrive
nell'articolo 3. Non è un Piano, mi si consenta la
precisazione.
Sull'articolo 5, che riguarda il riconoscimento (lo si dice
nello stesso articolo) di un ristoro a favore di chi beneficia di
accordi contrattuali previsti dalla legge 5/2000, avevamo anche qui
chiesto di comprendere meglio e abbiamo capito che viene stanziata
una cifra massima sulla base degli accordi.
Su questo ovviamente ci rimettiamo a quello che ci è stato
detto, avremmo preferito vedere interventi di questo tipo, non
annacquati in un intervento che rischia di toccare temi sicuramente
dello stesso ambito ma che meritano attenzione differente.
Probabilmente, sia sull'uno sia sull'altro articolo, torneremo
prossimamente, anche perché non crediamo nello scontro sanità
pubblica-sanità privata, ma se ci deve essere sanità privata,
crediamo che la concorrenza sia sempre e comunque la via maestra,
ma questa è una considerazione più ampia e più generale.
Detto questo ci riserviamo di vedere anche come proseguirà il
dibattito, eventualmente anche quelle che saranno le posizioni da
parte del capo del Governo, della maggioranza, e poi ci
pronunceremo, però oggettivamente, alla luce di quanto già detto
nella discussione del D.L. 72, alla luce di quanto detto in sede di
questa discussione generale, al momento siamo propensi ad astenerci
su tutto il disegno di legge.
Presidente -
Consigliera Erika Guichardaz, ne ha
facoltà.
Guichardaz E. (PCP) -
Nelle audizioni della V Commissione
gestita dall'allora vicepresidente Restano, mentre affrontavamo il
Piano della salute e del benessere sociale, avevamo incontrato - e
l'ha detto nella sua relazione - tutte le altre figure
professionali dell'ambito sanitario, quindi: ostetriche,
fisioterapisti, psicologi, che in qualche modo avevano espresso il
loro pensiero sia sul Piano della salute e del benessere sociale,
sia sulla questione dell'indennità d'attrattività.
Ognuno ha sottolineato il suo pezzo e l'importanza del suo
lavoro rispetto all'erogazione delle prestazioni sanitarie e alle
attività previste dai LEA.
Tutte quelle professioni servono - ed è ben esplicitato anche
nell'articolo 1 di questa norma - in qualche modo a mantenere quei
livelli essenziali.
Durante la discussione in Commissione, però, ognuno di loro ha
cercato anche di spiegarci quali potevano essere gli altri
strumenti per valorizzare le loro professioni, non solo con
un'indennità di attrattività, che naturalmente nessuno disdegna, ma
anche attraverso la formazione, la possibilità di evitare delle
turnistiche pressanti, l'idea di poter avere una programmazione più
consona; addirittura alcuni dirigenti medici hanno sottolineato
come, secondo loro, dovesse essere maggiore la quota assegnata al
ruolo degli infermieri rispetto al loro ruolo, viste le gravi
carenze che ci sono - e ce l'ha detto più volte anche l'allora
assessore Barmasse - proprio nella professione infermieristica.
Questo per dire che ancora una volta limitare questa discussione
solo a un'indennità, secondo noi vuol dire di fatto limitare molto
l'attrattività del lavoro e l'attrattività di questo tipo di
lavoro.
È evidente che aver ampliato quanto era previsto nella prima
norma solo per la dirigenza medica e il personale infermieristico -
oggi, invece, pure il personale della dirigenza sanitaria non
medica, veterinaria e delle professioni sanitarie, come il
personale della dirigenza medica sanitaria - abbia aumentato
all'interno delle professioni che dovrebbero e svolgono un lavoro
di équipe una conflittualità. Lo dico perché più volte anche il
direttore generale ha evidenziato il clima e il benessere che si
vivono nell'Azienda sanitaria della nostra regione, un clima che
con quest'indennità, a nostro modo di vedere, non farà che
aumentare ancora quelle disparità.
Sappiamo che influisce in maniera pesante lo scegliere di dare a
qualcuno e a qualcun altro no, soprattutto quando si tratta di un
lavoro di équipe: basta che uno degli anelli manchi, che tutto
questo non può essere portato avanti.
Durante la prima legge d'attrattività, avevamo presentato un
ordine del giorno, poi sottoscritto da tutti gli altri gruppi di
minoranza, proprio per chiedere che questa norma fosse estesa a
tutti, non solo al personale sanitario, ma anche al personale
socio-sanitario - e non parliamo solo di OSS ma di tutti gli altri
- e al personale tecnico, perché non dobbiamo dimenticarci il ruolo
di queste figure nel garantire la qualità dei LEA.
Ricordiamo poi che è vero, è stato sottolineato più volte, che
gli OSS, non sono figure prettamente sanitarie, ma sono professioni
socio-sanitarie che, in qualche modo, lo ripeto e lo ribadisco,
rientrano comunque nell'assicurazione dell'erogazione della qualità
dei LEA.
Per assicurare le attività previste dai LEA, sono necessarie
diverse attività, è necessaria la presenza di tutte quelle
professioni che, anche oggi, non vengono ricomprese.
Tutto questo, naturalmente, lo chiediamo dai banchi
dell'opposizione, perché, come dicevo, la vostra è una scelta
politica, è stata una scelta politica estendere la prima parte solo
al personale medico e infermieristico, è una scelta quella di
ampliarlo solo ad alcune categorie e non ad altre.
Quello che però mi rammarica è che, all'interno del comunicato
stampa che avevamo letto nello scorso Consiglio, si cercava di
scaricare un po' le responsabilità sulle organizzazioni sindacali
quando, attraverso leggi - noi lo abbiamo visto in questo Consiglio
- sono state prorogate le PPO, sono stati inseriti i criteri per le
PPR, si è proceduto ad andare avanti con le indennità
d'attrattività senza, di fatto, aspettarle, tant'è che nella legge
22 si dice: "Nelle more della contrattazione", quindi in una fase
successiva.
Ancora una volta, ripeto, quella che state facendo oggi è una
scelta assolutamente politica.
Nella discussione della legge, l'anno scorso l'Assessore ci
diceva: "Si tratta di un provvedimento ponte, come ho già detto più
volte, in attesa di giungere, attraverso adeguati percorsi
normativi, a un provvedimento strutturale che consenta, ovviamente
nei limiti delle risorse in bilancio, d'integrare le retribuzioni
di tutti gli operatori della sanità".
Si è parlato quindi di percorsi per arrivare a un provvedimento
strutturale; immagino che l'assessore Marzi ci dirà quali sono
stati quei percorsi e a che punto siamo arrivati per far diventare
strutturale quest'indennità.
Se guardiamo poi il bilancio, come ha ben detto il consigliere
Aggravi, vediamo che, oltre alla disparità di trattamento fra
figure, abbiamo anche un disallineamento rispetto alle annualità, e
anche su questo creeremo delle ulteriori disparità.
La norma 22/22 prevede poi una clausola valutativa, quindi da
quella valutazione capiremo anche se questa misura ha funzionato,
ma il trend delle cessazioni che ci è stato consegnato non dà
sinceramente un dato incoraggiante, si passa dalla cessazione di 48
medici nel 2022, a 47 medici fino al 2 novembre 2023, e da 25
infermieri a 21 infermieri, quindi ci sembra che quest'indennità
abbia funzionato per quello che riguarda una questione di mantenere
almeno il personale che abbiamo all'interno dell'azienda.
Questa norma poi viene anche, secondo noi, chiamata erroneamente
indennità d'attrattività, perché anche il personale che cessa ha
diritto a quell'indennità, quindi anche chi non è stato
assolutamente attratto e ha deciso di andarsene percepirà
quest'indennità.
In questa legge poi - come ha detto prima di me il consigliere
Aggravi - si prevede l'autorizzazione e l'accreditamento di
strutture sanitarie private e un ristoro ai soggetti erogatori dei
servizi socio-sanitari privati accreditati.
Noi abbiamo, sotto questo punto di vista, una posizione
diametralmente opposta: per chi come noi sostiene e continua a
sostenere la sanità pubblica, già solo questi due articoli meritano
il nostro voto contrario a questa legge.
In più questa legge, come dicevo, secondo me continua a creare
disparità, continua a non parlare di Piano della salute e del
benessere come se questo non fosse attinente, non c'è una parola
riferita al Piano della salute e del benessere in quest'articolato,
non troviamo nulla rispetto alla questione dell'atto aziendale, di
cui si pongono alcuni obiettivi e si prevedono anche alcune azioni,
ma che, ancora una volta, in questa legge non ritroviamo.
In più, come dicevo, per noi quest'ottica di privatizzazione
della sanità non può assolutamente trovarci d'accordo e ci stupisce
che altri colleghi, che dovrebbero avere la nostra sensibilità,
andranno a votare quei due articoli di questa legge.
Presidente -
Sono le ore 12:55, propongo all'assemblea,
se siete d'accordo, di sospendere la discussione generale adesso e
di riprenderla nel pomeriggio alle ore 15:00, anche per permettere
a tutti di poter intervenire.
Mi sembra che la proposta sia condivisa, chiudiamo il Consiglio
regionale e riprendiamo nel pomeriggio alle ore 15:00.
---
La seduta termina alle ore 12:55.
