Classificazione
LAVORO
STATUTO


Resoconto integrale del dibattito dell'aula
Oggetto del Consiglio n. 324 del 14 gennaio 2004 - Resoconto
OGGETTO N. 324/XII - Stato delle trattative tra Stato e Regione
in ordine alla regionalizzazione degli uffici del lavoro.
(Interrogazione)
Interrogazione
Preso atto che con la legge regionale n. 7/2003
("Disposizioni in materia di politiche regionali del lavoro, di
formazione professionale e di riorganizzazione dei servizi per
l'impiego") si è proceduto a definire la struttura operativa
dell'ufficio del lavoro in vista della sua
regionalizzazione;
Preso atto che, come ricorda l'articolo 37 di tale legge, il
passaggio di tali competenze in capo alla Regione necessita di un
Decreto del Presidente del Consiglio dei Ministri che definisca le
risorse che vanno attribuite alla Regione, in concomitanza con il
trasferimento di competenze;
Atteso che da circa un anno dall'emanazione della legge
regionale non ci sono elementi nuovi circa tale
regionalizzazione;
Considerato che tale ritardo potrebbe nuocere alla qualità
dei servizi che l'Ufficio del lavoro eroga agli utenti;
La sottoscritta Consigliera regionale
Interroga
la Giunta per sapere:
1) a che punto sono le trattative tra Stato e Regione circa
la regionalizzazione degli uffici del lavoro;
2) quali sono, a suo parere, le motivazioni di tale ritardo e
come è possibile accelerare tali decisioni;
3) se tale ritardo incide negativamente sulle politiche del
collocamento e come è possibile rimediare almeno temporaneamente a
tali eventuali inconvenienti.
F.to: Squarzino Secondina
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Come è noto, il conferimento delle
funzioni alla Regione in materia di lavoro è avvenuto in sede di
Commissione paritetica in un confronto che si è sviluppato fra il
1998 e il 2001 e che ha portato alla pubblicazione della norma di
attuazione il 10 aprile 2001.
La norma di attuazione n. 183/2001 detta i tempi per il
conferimento di competenze dalla Regione allo Stato; infatti, entro
6 mesi dalla data di entrata in vigore del decreto, lo Stato
avrebbe dovuto provvedere all'individuazione dei beni e delle
risorse umane, strumentali e finanziarie da trasferire alla Regione
per l'esercizio delle funzioni conferite mediante l'emanazione di
un apposito decreto del Presidente del Consiglio dei Ministri.
Questo non è ancora avvenuto e ci sono pesanti ritardi, ma su
questo tornerò dopo. La Regione avrebbe dovuto disciplinare, con
legge regionale, entro 12 mesi dall'entrata in vigore del decreto
in questione, l'organizzazione amministrativa e le modalità di
esercizio delle funzioni e compiti conferiti in materia di lavoro,
cosa che è stata fatta con legge n. 7 del 31 marzo dell'anno
passato.
Successivamente alla pubblicazione della norma di attuazione, si
sono svolte, nel corso del luglio 2001, delle riunioni tecniche al
Ministero del lavoro e delle politiche sociali e presso la
Presidenza del Consiglio dei Ministri, Dipartimento affari
regionali, per individuare il percorso che avrebbe dovuto portare
alla predisposizione del decreto della Presidenza del Consiglio dei
Ministri con l'individuazione dei beni e delle risorse finanziarie,
umane e strumentali da assegnare alla Regione per lo svolgimento
delle funzioni in materia di servizi per l'impiego e di politiche
del lavoro. A questa prima fase di attività non è seguita, per
lungo tempo, alcuna forma di proposta, neppure informale o
ufficiosa, sul documento in preparazione da parte della Presidenza
del Consiglio dei Ministri, Dipartimento affari regionali (Ministro
La Loggia), per cui il termine dei 6 mesi dalla promulgazione della
norma di attuazione, che scadeva il 6 dicembre 2001, è stato
ampiamente superato.
È opportuno precisare che il percorso per arrivare
all'emanazione del DPCM prevede che la Presidenza del Consiglio dei
Ministri richieda il parere della Regione e delle organizzazioni
sindacali dei lavoratori - per queste ultime, solo per la parte
riguardante il personale - e che agisca di concerto con il
Ministero del lavoro e politiche sociali, che si è occupato della
prima stesura della bozza di DPCM, e con il Ministero dell'economia
e della funzione pubblica; per cui, le amministrazioni interessate
alla preparazione del DPCM, sono diverse.
A partire dalla fine del 2001 la Regione ha iniziato il processo
per la preparazione della legge regionale, legge approvata - come è
noto - nel corso del 2003. A partire dal 2002 la Regione ha
scritto, a più riprese, al Dipartimento affari regionali per
sollecitare l'iter per la preparazione del DPCM e, allo stesso
tempo, ha continuato e intensificato l'attività per la preparazione
della legge regionale. Anch'io mi sono recato personalmente a Roma
per un incontro con il Sottosegretario del Ministero del "Welfare",
per sollecitare la predisposizione del DPCM stesso. Nel frattempo,
dicevo, sono continuati gli incontri a livello informale e i
solleciti per la predisposizione del DPCM.
Il 12 settembre 2003 si è svolto presso il Dipartimento degli
affari regionali un incontro tecnico per la definizione del testo
del tanto sospirato DPCM; anche in quella sede sono emerse
diversità di valutazioni fra le stesse amministrazioni centrali.
Finalmente, in data 28 novembre, è stato formalmente inviato alla
Regione come ai ministeri interessati il testo di DPCM ufficiale da
esaminare e su cui esprimere il parere non vincolante della
Regione.
In merito al contenuto della proposta di DPCM, che è pervenuto
alla fine del mese di novembre, è opportuno precisare che esistono
aspetti di criticità sia rispetto alle risorse umane da trasferire,
che alle risorse finanziarie da rimborsare, situazione già emersa
ed evidenziata durante gli incontri tecnici del 2001 e del 2003. In
particolare, la bozza di DPCM individua in 39 unità il contingente
su cui calcolare la percentuale del 70% per la determinazione del
personale da trasferire alla Regione. Il primo e più importante
aspetto negativo è che la quota di personale proposta comprende
solo ed esclusivamente il personale assegnato al settore delle
"politiche del lavoro" della Direzione regionale del lavoro di
Aosta e alle sezioni circoscrizionali per l'impiego della Valle
d'Aosta, escludendo totalmente il personale all'area risorse umane,
che svolge funzioni di supporto per i settori tecnico-operativi
"ispezione del lavoro e impiego". In questo modo, al termine del
processo, verranno trasferite alla Regione un numero di 27 unità,
con una variazione, che è prevista dalla norma di attuazione nella
misura del 5% in più o in meno, nettamente inferiore al personale
utilizzato oggi dal Ministero del lavoro e delle politiche sociali
per svolgere le funzioni conferite alla Regione. Per fare un
esempio: presso le sole sezioni circoscrizionali per l'impiego
operano 31 unità, escludendo da questo le persone che sono occupate
presso il settore "politiche del lavoro".
Oltre a questo problema legato al personale, ve n'è un secondo
per quanto riguarda le risorse finanziarie, particolarmente
delicato, perché il DPCM afferma che verrà rimborsato il 95% di
quanto speso per il personale trasferito, interpretando secondo noi
in modo restrittivo e difforme a quanto è scritto nel comma 2
dell'articolo 9 della norma di attuazione che parla del
trasferimento alla Regione del 95% delle spese
"effettivamente
sostenute dall'amministrazione dello Stato nell'ultimo esercizio
finanziario in cui sono stati integralmente svolti".
Il DPCM
non tiene quindi conto in termini corretti di quanto è previsto
dalla norma di attuazione.
Ripeto, vi è un'interpretazione difforme rispetto a questo e se
si tiene conto che le altre spese sostenute dall'amministrazione
dello Stato non sono di importo importante - sono le spese generali
di gestione -, diventa fondamentale calcolare in modo corretto il
95% sul costo del personale che realmente svolgeva le funzioni,
anche in considerazione del fatto che le risorse umane che verranno
trasferite sono sottostimate rispetto alle funzioni da
svolgere.
Rispondendo alla terza domanda, in effetti il prolungarsi della
fase interlocutoria crea difficoltà per l'applicazione delle nuove
norme in materia di lavoro da parte degli stessi uffici periferici
del Ministero del lavoro, sia per carenze organizzative e
funzionali legate alla particolare situazione della Direzione
regionale del lavoro, che per l'assenza di indirizzi su queste
attività che la stessa amministrazione centrale ha trasferito alle
regioni; rimangono 2 le regioni in cui non c'è stato trasferimento
delle funzioni in materia di politica del lavoro e collocamento,
che sono: Valle d'Aosta e Sardegna. Una parte delle azioni di
politica attiva del lavoro sono comunque svolte dalla Regione
attraverso le proprie strutture ed i propri strumenti di politica
del lavoro: il piano triennale e il "POR"; in questo caso è utile
l'esperienza e l'attività che sta svolgendo l'Agenzia regionale del
lavoro.
È altrettanto vero che una situazione di questo genere pone in
una particolare situazione di disagio il personale della Direzione
regionale del lavoro, che opera in regime di incertezza sia
rispetto all'attività ordinaria, sia rispetto al passaggio
eventuale alla Regione, tenuto conto del fatto che sono cambiate in
modo sostanziale le norme che regolano il collocamento. Su questo
aspetto non esistono rimedi temporanei, in quanto sono a tutti gli
effetti uffici e risorse del Ministero del lavoro e la norma di
attuazione indica che l'esercizio effettivo delle funzioni inizia
quando sono trasferite con specifico decreto ministeriale le
risorse umane, finanziarie e materiali alla Regione.
Oggi non pare proponibile un rafforzamento dei servizi propri
della Regione, attraverso una duplicazione delle attività che
vengono svolte dal Ministero del lavoro su base territoriale e
dall'agenzia. Quello che intendiamo fare è, da una parte, dar corso
all'applicazione della legge n. 7 per quanto riguarda la
costituzione del Consiglio per le politiche del lavoro e,
soprattutto, operare in sede nazionale nei confronti del Governo e
del Ministero degli affari regionali, perché si giunga in breve
tempo ad una conclusione di questa vicenda. Ci saremmo aspettati da
un governo che è sensibile alle questioni federali, magari una
sensibilità altrettanto attenta rispetto a un problema di
decentramento, già realizzato in tutto il resto del Paese, anche
perché i tempi sono ormai maturi, il DPCM doveva essere emanato
entro il dicembre 2001? siamo a gennaio 2004 e la questione non è
ancora conclusa!
Quello che comunque riteniamo fondamentale è che la norma di
attuazione venga applicata così come è stata scritta, perché è una
norma che riconosce un diritto della Regione e questo deve essere
esercitato.
Si dà atto che dalle ore 10,09 presiede il Presidente
Perron.
Président - La parole à la Conseillère Squarzino Secondina.
Squarzino (Arc-VA) - Ringrazio l'Assessore per aver ricostruito
tutto il quadro della vicenda: questo può aiutare anche chi era un
poco "digiuno" di questi problemi.
Nonostante questo quadro dettagliato, le preoccupazioni
rimangono; sono quelle che ha sollevato l'Assessore a conclusione
del suo intervento e sono preoccupazioni grosse, perché finché non
viene definito questo DPCM con cui vengono trasferite le risorse e
il personale alla Regione, siamo veramente penalizzati. Credo che
su questo aspetto forse il Governo potrebbe fare un'opera ancora
più convincente, anche coinvolgendo il Senatore e il Deputato, in
modo che si solleciti la soluzione di questo problema.
L'Assessore diceva che è un problema che riguarda lo svolgimento
di nostre competenze e questo va bene, è un problema che, se non
risolto, ha delle ripercussioni anche sul personale perché lavora
in situazioni precarie di non chiarezza di propri compiti; ma
probabilmente l'Assessore - per pudore? - ha dimenticato di dire
quali sono le conseguenze più grandi per i lavoratori, per i
disoccupati. Se è vero che l'Agenzia del lavoro può svolgere una
grossa attività nell'ambito delle politiche attive, per quanto
riguarda la definizione dello "status di disoccupato" l'Agenzia del
lavoro non ha queste competenze, ma tocca sempre all'Ufficio del
lavoro e al collocamento definire lo "status del disoccupato"!
Purtroppo, questa è la cosa grave: oggi, in Valle d'Aosta, non
vengono applicate le stesse norme che vengono applicate in tutto il
resto d'Italia per la definizione dello "status del disoccupato",
perché? Perché da noi non è attuato il decreto n. 181/2000, ripreso
dal decreto n. 297/2002 in cui si definiscono le modalità nuove con
cui vengono chiamati i disoccupati, e gli effetti di questi decreti
di livello nazionale sono sospesi in Valle d'Aosta; questo cosa
significa? Non sono solo parole, significano una cosa molto grave,
vale a dire: in Valle d'Aosta, per essere disoccupato, bisogna non
aver lavoro oppure avere un reddito inferiore a 6.200.000 di
vecchie lire all'anno.
Con i decreti legislativi di cui ho parlato prima - n. 181 e n.
297 - lo "status di disoccupato" viene riconosciuto, sì, a chi non
ha lavoro, ma anche a chi ha un reddito annuo inferiore al minimo
fiscale, cioè al minimo esente da imposizione fiscale, che
attualmente è circa 14 milioni all'anno. Questo significa che tutta
una fascia di persone che ha un reddito collocato fra i 6 e i 14
milioni all'anno di vecchie lire, in Valle d'Aosta non è
considerata disoccupata! Questo incide sulla possibilità che hanno
questi utenti di accedere o alla chiamata pubblica - perché non
sono iscritti nelle liste di disoccupati - o alla chiamata di
artigiani, impresari, e via dicendo, che se chiamano persone
iscritte nelle liste di collocamento possono avere delle esenzioni
fiscali da 24 a 36 mesi. Cosa significa? Significa che i nostri
aspiranti lavoratori in Valle d'Aosta sono in una situazione molto
più precaria di altri lavoratori di altre regioni e questo è un
problema grave!
Ora se si avesse chiaro che i ritardi hanno un'influenza sulle
persone in cerca di occupazione, forse si cercherebbero dei mezzi
più pressanti per convincere il Governo a giungere alla firma di
questi decreti!
