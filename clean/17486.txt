Classificazione
FINANZA REGIONALE E LOCALE
Finaosta


Resoconto integrale del dibattito dell'aula
Oggetto del Consiglio n. 873 del 6 ottobre 1999 - Resoconto
OGGETTO N. 873/XI Intervento per la sottoscrizione di
capitale della Cime Bianche S.p.A. da parte della Finaosta.
(Interpellanza)
Interpellanza Visto il conferimento di incarico alla Finaosta
S.p.A. finalizzato alla sottoscrizione di capitale azionario della
Cime Bianche S.p.A.;
Appreso che è necessario riequilibrare, per
l’ennesima volta, la situazione
patrimoniale-finanziaria della Cime Bianche S.p.A.;
Considerato che nonostante le energiche iniezioni di liquidità
da parte dell’ente pubblico, la Cime Bianche S.p.A.
sembra caratterizzata da una gestione di dubbia efficacia ed
efficienza;
i sottoscritti Consiglieri regionali
Interpellano
la Giunta regionale per sapere se tale intervento finanziario
della Regione tramite Finaosta S.p.A. sia effettuato in presenza di
un chiaro piano di risanamento della Cime Bianche S.p.A. oppure
sia, come già accaduto in passato, erogato in assenza di alcuna
indicazione prospettica.
F.to: Tibaldi - Lattanzi
PrésidentLa parole au Conseiller Tibaldi.
Tibaldi (FI)
Con una certa periodicità questo Consiglio si
è piegato su una situazione che riguarda non solo Valtournenche, ma
diversi comprensori sciistici della nostra regione, e cioè lo stato
di crisi in cui si trovano con una certa regolarità le società che
gestiscono i medesimi.
Nell'interpellanza in oggetto si fa riferimento alla recente
crisi che ha colpito la società Cime Bianche S.p.A. che gestisce e
coordina il comprensorio della Valtournenche.
Nell'interpellanza si chiede se l'ennesimo intervento che viene
richiesto alla Regione Valle d'Aosta attraverso la sua Finanziaria
regionale abbia un suo significato o perlomeno abbia una sua
indicazione prospettiva, cioè la Val d'Aosta interviene con
l'ennesima iniezione di liquidità in questa società in virtù di un
disegno di espansione, di ammodernamento o di risanamento della
S.p.A., oppure no?
Diciamo questo perché l'ultimo sessennio, in particolare dal
1993, ha visto una serie di interventi della Regione attraverso
Finaosta di particolare rilevanza, che si concretizzano in
sottoscrizioni di capitale sociale, in sottoscrizioni di azioni a
fronte degli aumenti di capitale sociale che sono stati fatti,
oppure di interventi in gestione speciale per far fronte a gravi
crisi di liquidità, oppure ancora addirittura il 24 maggio 1996 la
Regione intervenne con un contributo di 28,5 milioni per far fronte
ad un'emergenza atmosferica. In particolare, a fine marzo 1995 le
avversità atmosferiche crearono qualche spesa imprevista in più e
la Regione si permise anche di fare un intervento di questo
genere.
Comunque dal 19 marzo in particolare, ad arrivare al 1999,
abbiamo tutta una costellazione di interventi finanziari che sono
tutt'altro che di secondaria importanza; penso che l'Assessore li
conosca molto meglio di me.
Diciamo che indicativamente siamo oltre ai 7 miliardi come
interventi, ripeto, interventi a titolo di sottoscrizione o
interventi finanziari veri e propri per ripianamento di debiti,
oltre ai progetti di espansione relativi al nuovo impianto di
arroccamento che è costato più di 10 miliardi.
Allora la situazione delle Cime Bianche S.p.A. è esplosa
nuovamente qualche mese fa, dove si è registrato un disavanzo di
bilancio di circa 3 miliardi, soldi che sono tutt'altro che pochi
specie se si può constatare che questi 3 miliardi sono generati in
buona parte da spese correnti in più che hanno superato i
cosiddetti ricavi.
Il Consiglio comunale di Valtournenche il 25 giugno scorso ha
deliberato di sottoscrivere la sua parte di capitale; oggi viene
chiamata in causa la Regione, in particolare Finaosta: "mamma
Regione" deve di nuovo intervenire per ripianare il disavanzo.
Allora, Assessore, la domanda in riassunto è la seguente:
vogliamo sapere se a distanza di 6 anni, perlomeno quelli che noi
abbiamo monitorato per illustrare quest'interpellanza, c'è qualche
progetto concreto, oppure se la Regione, in particolare il suo
assessorato o il braccio finanziario e imprenditoriale della stessa
che è Finaosta, ha intenzione di continuare a ripianare tout court
a piè di lista i debiti che annualmente si cumulano.
Si dà atto che, dalle ore 17,47, presiede il Vicepresidente
La Torre.
Presidente
La parola all'Assessore al bilancio, finanze e
programmazione, Agnesod.
Agnesod (UV)
In ordine alle premesse dell'interpellanza,
con deliberazione n. 2285 il 12 luglio la Giunta ha conferito alla
Finaosta l'incarico di sottoscrivere una quota di capitale della
Cime Bianche per un massimo di 1,070 miliardi e un minimo di 814, e
comunque proporzionalmente la partecipazione è detenuta allo scopo
di riequilibrare la situazione patrimoniale e finanziaria venutasi
a creare in seguito a due stagioni invernali con incassi
sensibilmente inferiori alla media, i più bassi degli ultimi sei
anni.
La causa di questa diminuzione degli incassi è dovuta
principalmente alle difficoltà di accesso all'impianto nell'inverno
1997-1998, dovute al mancato completamento della strada e del
relativo parcheggio, e alla mancanza di neve nell'ultima stagione
invernale, che ha reso possibile l'apertura del collegamento con il
comprensorio di Cervinia solo a partire da metà gennaio e
l'apertura di tutti gli impianti del comprensorio solo da metà
febbraio. Quindi perdendo completamente dicembre e andando
addirittura a completare l'apertura soltanto a metà febbraio, la
stagione è stata particolarmente penalizzante nei confronti di
questo comprensorio e delle Cime Bianche.
Tale sottoscrizione non è stata ancora perfezionata, la
sottoscrizione di cui l'incarico della delibera di luglio, in
quanto gli altri soci di riferimento, Comune di Valtournenche,
Cervino S.p.A., e Lightner S.p.A., pur avendo formalizzato
l'impegno a sottoscrivere quote dell'aumento di capitale,
proporzionalmente alla loro partecipazione, non hanno ancora
effettuato i relativi versamenti.
Nell'ultimo quinquennio la Regione tramite Finaosta è
intervenuta per riequilibrare la situazione finanziaria soltanto
una volta nel dicembre 1994, per un importo di 988 milioni.
Gli altri tre interventi e credo anche quelli a cui faceva
riferimento Tibaldi nella sua illustrazione, per un importo
complessivo di 3 miliardi, sono stati attuati in sostegno agli
investimenti costituenti la prima fase del piano di risanamento
presentato dagli amministratori di Cime Bianche nel corso del 1995
e articolato in questo modo: la prima fase, che prevedeva la
costruzione della nuova telecabina, che per questioni tecniche
ormai non poteva più andare avanti, quindi il rischio era quello
della chiusura e della difficoltà di avere un'autorizzazione
ministeriale relativa, quindi con la perdita di annate di
esercizio, e costruzione delle infrastrutture necessarie per
accedervi, strade e parcheggio; la seconda fase, che prevede il
potenziamento degli impianti a fune che consentono il collegamento
con il comprensorio di Cervinia e dell'impianto di innevamento
costruito nel 1991 assolutamente inadeguato alle attuali esigenze
della società. Alla data attuale i lavori di costruzione
dell'impianto e delle infrastrutture sono in fase di
ultimazione.
Sempre con riguardo alle motivazioni addotte a sostegno
dell'interpellanza, là dove si evidenzia che, considerato che
nonostante le energiche iniezioni di liquidità da parte dell'ente
pubblico la Cime Bianche S.p.A. sembra caratterizzata da una
gestione di dubbia efficacia ed efficienza, si evidenzia che i
costi di gestione delle società di impianti a fune sono in larga
misura fissi e quindi, in caso di scarsa affluenza di sciatori, si
ha una forte riduzione dei ricavi, a fronte di una limitata
contrazione dei costi.
Tale caratteristica si riscontra anche nei bilanci delle Cime
Bianche, che evidenziano per l'esercizio 1998-1999, anno passato,
quindi anno in cui c'è stato scarso innevamento, una contrazione
dei ricavi del 28 percento rispetto all'anno precedente, a fronte
della quale gli amministratori sono comunque riusciti ad ottenere
una diminuzione dei costi del 17 percento.
Questo credo che vada sottolineato perché c'è stato da parte
degli amministratori un'attenzione nel ridurre i costi, tenendo
conto che si stava andando in una stagione che aveva delle
difficoltà dovute agli eventi meteorologici.
Riguardo alla richiesta di sapere se l'intervento finanziario
della Regione tramite Finaosta sia effettuato in presenza di un
chiaro piano di risanamento della Cime Bianche S.p.A. oppure sia,
come già accaduto in passato, erogato in assenza di alcuna
indicazione prospettica, si possono far rilevare i seguenti
aspetti: primo, come ricordato sopra, tutti i precedenti interventi
della Regione attuati tramite Finaosta, escluso il primo, sono
stati fatti in presenza di un preciso piano di risanamento,
elaborato dagli amministratori della società, che prevedeva quale
prima fase la sostituzione dell'impianto di arroccamento,
assolutamente indispensabile per poter fare qualsiasi altro
discorso; secondo, l'ultimo intervento deliberato dalla Giunta in
data 12 luglio è stato effettuato in presenza delle indicazioni
prospettiche previste nel piano di risanamento che, in presenza di
condizioni ambientali nella norma, quindi un innevamento normale,
perché quello che si è avuto lo scorso inverno si era avuto in
Valtournenche solo nella stagione 1988-1989, per cui c'è questa
casistica che dimostra che l'inverno passato è stato un anno
particolarmente negativo in questo senso, quindi si ritiene che il
risanamento finanziario della società per le sole necessità
correnti si possa raggiungere con l'attuale struttura. Questo è il
piano che loro hanno presentato e che loro prevedono, perché da 3
miliardi che sono stati gli incassi, possiamo avere
l'ottimizzazione per far fronte alle sole necessità correnti che si
aggira sui 4 miliardi. Quindi non è il doppio, sicuramente è
migliore, devono migliorare rispetto alle ultime due stagioni, ma
ci sono state due motivazioni ben precise.
Per contro, per quanto riguarda le prospettive di medio-lungo
periodo volte ad un ulteriore miglioramento dell'offerta e ad un
maggiore consolidamento delle capacità di autofinanziamento
dell'azienda, il Consiglio di amministrazione della società ha già
indicato con il citato piano del 1995 la necessità assoluta
d'intervenire sulla parte alta del comprensorio e al momento lo
stesso Consiglio ritiene che l'intervento più urgente, programmato
a partire già dalla prossima stagione estiva, qualora la società
ottenga i finanziamenti e le autorizzazioni necessarie, sia la
realizzazione di un impianto di innevamento che serva la pista che
collega il colle superiore delle Cime Bianche con la partenza della
telecabina. Questo perché, come abbiamo detto, l'anno scorso la
causa principale è stato lo scarso innevamento. Quindi occorre
lavorare sull'innevamento, in questo momento che l'impianto di
arroccamento con le relative infrastrutture è in fase di
ultimazione, per consentire negli anni a venire di non avere questo
grosso handicap della mancanza di neve.
In questo momento il collegamento con Cervinia è assicurato da
una seggiovia e da due skilift che hanno un certo tipo di portata,
ovviamente non è l'ottimale, questo potrebbe essere un passo
successivo di investimenti, ma nel momento in cui questi devono
andare sull'erba, è più importante in questo momento prevedere
l'investimento sull'impianto di innevamento per consentire di avere
uno strato su cui poter praticare l'attività sciistica.
Queste sono le indicazioni; evidentemente ipotesi come quelle
che sono state fatte per quanto riguarda altri comprensori, vedi
Monterosa Ski, sono ipotesi che possono essere prese in
considerazione. Staremo attenti a quelle che saranno le evoluzioni
per poter prendere in caso di necessità delle soluzioni
adeguate.
Presidente
La parola al Consigliere Tibaldi.
Tibaldi (FI)
Sintetizzando, si potrebbe dire che la
risposta dell'Assessore è: "tiramm'innanzi" alla Radesky, vista la
situazione andiamo avanti lo stesso a spron battuto, a testa bassa?
i miei colleghi mi suggeriscono un'altra battuta: "boia chi molla",
ma non mi sembra il caso?
L'Assessore nella sua risposta ha confermato la difficoltà in
cui versa la società, difficoltà che secondo quanto detto è
determinata da un crollo degli incassi di situazione congiunturale
che si sarebbe verificata quest'anno per mancanza di neve e
difficoltà di accesso all'impianto di arroccamento. A fronte di
questo crollo degli incassi la società ha dovuto comunque
sopportare dei costi fissi di gestione non potendo farne a meno. E
qua lo stesso Assessore ha evidenziato un handicap di carattere
gestionale; ancorché lui abbia assolto la gestione e di conseguenza
il Consiglio di amministrazione delle Cime Bianche S.p.A., ha
evidenziato uno dei punti dolenti di questa società: i costi fissi,
i quali sono sempre a un certo livello e che sono in questo caso un
handicap, qualora si verifichino situazioni congiunturali come
quelle alle quali abbiamo assistito quest'anno, cioè mancanza di
neve e difficoltà di accesso. Però c'è un fatto che comunque non
può essere considerato un'attenuante, cioè il rilevante
investimento che la società ha fatto, grazie al forte aiuto da
parte della Regione - e sappiamo che comunque questi aiuti non
possono mancare - un grosso investimento, dicevo, di ammodernamento
e di ricostruzione dell'impianto di arroccamento, che avrebbe
dovuto, secondo le previsioni, apportare già un certo beneficio al
comprensorio di Valtournenche, cosa che purtroppo non si è
verificata.
Il piano di ristrutturazione o di risanamento citato
dall'Assessore non ci è dato conoscerlo, sarà opportuno soffermarsi
su quelli che sono gli obiettivi, gli strumenti, i percorsi per
giungere ai traguardi che si saranno prefissati i consiglieri di
amministrazione di questa società e coloro che hanno ipotizzato una
ristrutturazione e un risanamento finanziario. Resta il fatto che
il comprensorio necessita - sempre stando a quanto ha detto
l'Assessore - di un forte investimento anche nella parte alta del
medesimo, perché non basta rifare l'impianto di arroccamento, ma
bisogna anche adeguare le piste nella parte alta, dove è previsto
il collegamento con le altre piste di Cervinia, affinché abbiano un
livello di fruibilità sciistica di un certo tenore.
Per ammodernare la parte alta del comprensorio ci vogliono
risorse finanziarie; cosa significa questo? Che la Regione
continuerà ad intervenire con sottoscrizioni di capitale, con
interventi in gestione speciale da parte di Finaosta, oppure si
prevede magari di utilizzare la gestione in qualche altra
maniera?
Mi pare che l'argomento sia stato oggetto di dibattito acceso a
livello di Consiglio comunale a Valtournenche, da dove sono uscite
anche delle proposte che possono essere tenute in considerazione;
innanzitutto una commissione, che però ha avuto più una valenza
propagandistica che altro, perché si è riunita una volta sola e il
mandato scade nei prossimi giorni di ottobre. E questo, secondo me,
è anche un fatto spiacevole, ovvero che una commissione venga
costituita all'inizio dell'estate, si riunisca una sola volta per
far conoscere i componenti, ma comunque non abbia avuto la
possibilità di studiare una via di uscita al problema. Inoltre
sappiamo che il comprensorio di Valtournenche è la "Cenerentola"
del luogo, perché è vicino alla potente e funzionante Cervino
S.p.A., di natura privata, che gestisce impianti. Certo, un
comprensorio più felice dal punto di vista dell'innevamento, ma un
comprensorio che ha le sue problematiche, la sua complessità
essendo più vasto, ma con risultati che sono positivi, cioè dando
una risposta alla domanda turistica, dando occupazione e traendo
anche dei profitti.
Allora mi chiedo se non sia il caso, invece di perseguire quella
strada che non so quanto sia fausta, perché già in una precedente
interpellanza ne abbiamo discusso proprio con l'Assessore, della
Monterosa S.p.A., non sia più opportuno guardare verso un'altra
strada, quella della privatizzazione, cioè guardare a soci tipo la
Cervino S.p.A., che potrebbero un domani gestire un comprensorio
unico nella zona con capacità di risposta e di efficienza
decisamente differenti rispetto a queste.
Per quanto riguarda la Monterosa S.p.A., Assessore, abbiamo
visto che cosa è successo; tutte queste società sono state fuse,
l'intervento finanziario della Regione si è concretizzato in 24
miliardi, i risultati di gestione e di efficienza sono ancora
deficitari.
Invito quindi l'Assessore ad analizzare con maggiore attenzione
le prospettive, magari non su un piano di risanamento che risale al
1995 e che necessità di qualche aggiornamento, ma guardando anche -
essendo, ripeto, la "Cenerentola" dell'alta Valle del Cervino - al
comprensorio adiacente, dove le possibilità di sviluppo e di
coinvolgimento di un privato o di più privati potrebbero essere
interessanti e per le casse della Regione, e per l'offerta
turistica e sciistica di tutta la Valtournenche nei confronti delle
domande e soprattutto dei paragoni con altre stazioni sciistiche
del Piemonte, della vicina Lombardia, e così via.
