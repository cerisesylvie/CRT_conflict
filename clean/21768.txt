Classificazione
ASSETTO DEL TERRITORIO
ENTI LOCALI
Comuni



Oggetto del Consiglio n. 1491 del 5 ottobre 2005 - Resoconto
OGGETTO N. 1491/XII - Accordo di programma per la
riqualificazione e la valorizzazione della frazione La Palud.
(Interrogazione)
Interrogazione
Richiamata la delibera n. 4505 del 6 dicembre 2004 relativa
all'approvazione dell'accordo di programma definitivo per il
rinnovo del complesso funiviario "La Palud-Punta Helbronner" in
Comune di Courmayeur;
Tenuto conto che nell'articolato del suddetto accordo di
programma è previsto, tra gli impegni della Regione e del Comune di
Courmayeur, quello di riqualificare la località La Palud sulla base
di uno specifico accordo di programma;
Richiamate le precedenti iniziative consiliari nelle quali è
stata evidenziata la necessità, contestualmente al rifacimento
della funivia, di provvedere all'intervento di riqualificazione e
di valorizzazione della frazione La Palud;
I sottoscritti Consiglieri regionali
Interrogano
l'Assessore competente per sapere:
1) se è già stata predisposta una prima bozza di accordo di
programma con il Comune di Courmayeur, relativamente alla
riqualificazione di La Palud;
2) in caso di risposta negativa entro quali tempi si ritiene
opportuno procedere, di comune accordo con il Comune, alla stesura
di tale accordo di programma;
3) se nel frattempo sono già state individuate le principali
linee di indirizzo di tale riqualificazione.
F.to: Lanièce - Viérin Marco - Comé
Presidente - La parola all'Assessore al turismo, sport,
commercio e trasporti, Pastoret.
Pastoret (UV) - L'accordo di programma richiamato nelle premesse
prevede fra gli impegni del comune elencati all'articolo 3 di detto
accordo anche la promozione di uno specifico accordo di programma
da avviare entro 12 mesi dal 21 dicembre 2004, concernente le
problematiche di riqualificazione delle località La Palud e Pontal
di Entrèves nel Comune di Courmayeur. Il Comune di Courmayeur ha
comunicato di aver disposto l'avvio delle previste procedure e che
è stata convocata per il 7 novembre 2005 la prevista conferenza di
programma, ai sensi dell'articolo 27 della legge regionale n.
11/1998. In sede di conferenza, con la partecipazione dei
rappresentanti di tutti i soggetti e delle amministrazioni
interessate, sarà verificata la possibilità di concordare detto
accordo di programma e saranno abbozzati i principali contenuti del
medesimo. Ci è stato chiesto se disponiamo di eventuali elementi;
ad oggi si dispone solo di uno studio preliminare di fattibilità
complessiva predisposto dall'Arch. Siddi, studio peraltro risalente
a una data antecedente alla firma dell'accordo di programma
relativo alla sostituzione della funivia del Monte Bianco. Ritengo
che tale documento potrà essere un primo punto di partenza che
consentirà di entrare più direttamente nel merito della questione
in modo concreto, credo però che si debba tener presente che almeno
due soggetti, al di là della conferenza, dovranno essere coinvolti:
il Consiglio comunale e gli abitanti della frazione che
risulterebbe a me in modo informale abbiano già individuato un
primo quadro di proposte da sottoporre in sede di riunione della
conferenza.
Si chiede:
"entro quali tempi si ritiene opportuno procedere,
di comune accordo con il Comune, alla stesura di tale accordo di
programma"
. L'avvio formale della procedura è stato stabilito
dal comune e l'accordo di programma concerne il comune, che se ne
deve fare carico e che, al di là delle riunioni che saranno fatte
in sede di conferenza, dovrà definire dei tempi che saranno fissati
dal calendario della programmazione, che si farà in sede di prima
riunione. I tempi dovranno essere scanditi da un responsabile del
procedimento, che dovrà essere individuato e che sarà l'arbitro
della tempistica, ed evidentemente i tempi si definiranno in base
alle determinazioni e alle problematiche emerse dai vari incontri,
che dovranno tenere conto di due soggetti: quello istituzionale, il
comune, e quello civile: gli abitanti della frazione. Quando si
dice
"di comune accordo"
, mi sfugge se si intende che la
Regione debba essere il regista visto che l'accordo di programma
demanda al comune lo svolgimento di questa iniziativa.
Si chiede
"se nel frattempo sono già state individuate le
principali linee di indirizzo di tale riqualificazione"
. Mi è
parso di aver già parzialmente risposto prima, poiché lo stato
embrionale del procedimento e la necessità di un confronto serio
con tutti i soggetti interessati dovrà far scaturire le principali
linee di indirizzo che oggi non ci sono. Se il collega Lanièce me
lo consente, vorrei esprimere un parere perché personalmente
considero che non si debbano invadere le competenze e i campi degli
altri da un lato, ma credo che si debba in questo caso approfittare
dell'occasione di questo accordo di programma per definire un
intervento che abbia requisiti qualitativi importanti, ma che sia
improntato a criteri di razionalità e di funzionalità di vita della
frazione. Dico questo perché rivendico di essere stato uno dei
promotori, quando mi occupavo della Sovrintendenza ai beni
culturali, rispetto a un progetto di riqualificazione della
frazione, perché togliere l'impianto e farlo da un'altra parte va
bene, ne condivido la filosofia, condivido però l'idea che si debba
approfittare di questa occasione per mettere mano e riqualificare
tale frazione per darle una dignità nuova e diversa rispetto a
quella che era la sua strutturazione precedente.
Presidente - La parola al Consigliere Lanièce.
Lanièce (SA) - Prendiamo atto della risposta che ci ha fornito
l'Assessore. La "Stella Alpina" nel presentare tale iniziativa
voleva sapere a che punto era l'iter in merito alla predisposizione
di questo accordo di programma. Se è vero che l'accordo di
programma deve avere come capofila il comune, come indicato
nell'accordo di programma relativo alla funivia Monte Bianco, è
anche vero che nel maggio 2003 la Giunta diede incarico alla
società "Funivie Monte Bianco" di predisporre un programma di
massima relativo alla riqualificazione urbanistico-ambientale della
località La Palud. Sempre in merito al problema della
riqualificazione de La Palud, spesso in passato - il 19 e il 20
novembre 2003 e a seguire in altre occasioni - in aula sono state
discusse iniziative da parte dei gruppi di minoranza, compreso il
nostro, nelle quali si era evidenziata l'importanza, una volta
capita la volontà del governo di localizzare la stazione di
partenza non più a La Palud, ma a Entrèves, di predisporre un
intervento che andasse a valorizzare la frazione di La Palud.
Durante la discussione di tali iniziative l'allora Assessore Caveri
aveva evidenziato l'importanza di questa riqualificazione, e noi
stessi avevamo chiesto di portarla avanti di pari passo con la
realizzazione della funivia in quel di Entrèves, anzi avevamo detto
che bisognava avere un unico finanziamento, pur capendo che le due
iniziative potevano essere poi divise, anche perché, una volta
fatta la scelta politica in merito alla localizzazione della
stazione di partenza, si voleva fare un discorso di intervento
complessivo sia per quanto riguarda la stazione di partenza, sia
per quanto riguarda La Palud, che abbisognava di un intervento di
riqualificazione. Lo stesso collega Cesal in aula aveva evidenziato
che questo accordo di programma era in itinere, richiamando una
precedente deliberazione. Oggi invece veniamo a conoscenza che
l'iter è ancora al punto di partenza: da poco il comune ha dato
avvio alla procedura e il prossimo 7 novembre ci sarà una
conferenza di servizi dove si individueranno i responsabili e anche
i tecnici. Invitiamo pertanto l'Assessore a comunicare in
commissione quali saranno i risvolti di questa riunione, ma gli
raccomandiamo di fare in modo che tale intervento di
riqualificazione venga fatto in tempi non troppo lunghi per venire
incontro alle esigenze della popolazione di La Palud, che tra
l'altro voleva a tutti i costi il mantenimento della stazione di
partenza in loco.
Pertanto a fronte di una scelta che ha penalizzato La Palud,
almeno si veda la volontà da parte dell'amministrazione regionale e
del comune di addivenire a una sua riqualificazione, anche perché
comunque nell'accordo di programma, oltre a dove vengono indicati
gli impegni della Regione, e cioè al punto e) dell'articolo 2:
"riqualificare direttamente o tramite il comune l'area di
partenza"
,
e oltre all'articolo 3, dove si ribadisce
l'impegno del comune, è prevista anche all'articolo 8 la
commissione di vigilanza, che è composta dalla Regione, dal Sindaco
di Courmayeur e dal Presidente della società "Funivie Monte
Bianco", dove il Presidente della Regione o suo delegato è il
responsabile. Questa commissione di vigilanza è molto importante,
perché è quella che deve verificare se verrà o meno data corretta
applicazione all'accordo di programma, che prevede la
riqualificazione di La Palud. Abbiamo quindi sempre la possibilità
come Regione di far sì che l'accordo di programma venga portato a
termine in tutte le sue parti e quindi anche nella parte che
riguarda la riqualificazione di La Palud. Invito quindi l'Assessore
a seguire la vicenda con attenzione, visto che ha detto che lui
stesso aveva predisposto in passato uno studio di fattibilità per
la riqualificazione di questa importante frazione del Comune di
Courmayeur.
