Classificazione
CONSIGLIO REGIONALE
Attività consiliare d'aula



Oggetto del Consiglio n. 447 del 6 marzo 2019 - Resoconto
OBJET N° 447/XV - Communications du Président de la
Région.
Rini (Presidente)
- Passiamo al punto n. 2 all'ordine del
giorno.
Il n'y a pas de communications.
Per cosa chiede la parola, collega Cognetta?
Cognetta (MOUV')
- Per fare una domanda al Presidente
sulle non comunicazioni.
Presidente
- Non ci sono comunicazioni del
Presidente.
Cognetta (MOUV')
- Sì, però io vorrei sapere una cosa che
penso vogliano sapere anche tutti i valdostani. Se permette,
vorremmo fare una domanda, solo una domanda. Io vorrei sapere,
rispetto alla riunione effettuata ieri...
Presidente
- È una questione pregiudiziale, quindi.
Cognetta (MOUV')
- ...se c'è stata questa riunione e
vorrei sapere effettivamente che cosa è accaduto, perché pare che
la riunione non ci sia stata o che non vi sia stata in via
ufficiale. Vorrei quindi capire se finalmente il Prefetto ha
esercitato la sua funzione di Prefetto e di Presidente della
Giunta.
Presidente
- La parola al collega Gerandin.
Gerandin (MOUV')
- Non so se vuole rispondere prima a
questa richiesta... intervengo dopo?
Allora semplicemente per dirle, Presidente Fosson, che lei, in
quel Consiglio un po' surreale in cui si apprese la notizia che ha
scioccato quest'Aula, vale a dire l'arresto del collega Sorbara, in
un suo passaggio ci disse che, qualora non avesse avuto i numeri,
non avrebbe aspettato cinque minuti per dimettersi. Penso che la
resa dei conti sia arrivata, Presidente, che debba prendere atto
che per la discussione del punto n. 3.01 dell'ordine del giorno lei
non ha i numeri, per cui bontà vorrebbe che se nelle sue
parole...
Presidente
- Collega Gerandin, questo lo discutiamo poi
al punto n. 3.01. Già ho dato la facoltà di parola al collega
Cognetta sulle non comunicazioni, ma lui ha fatto una domanda
puntuale e relativamente a quanto accaduto. Collega Gerandin,
questo riguarda il punto n. 3.01, quindi lo discuteremo in quella
sede. Faccia la domanda precisa, ha la facoltà di parola senza
nemmeno averne diritto in questo momento, quindi faccia la domanda
puntuale.
Gerandin (MOUV')
- Se ho diritto parlo, sennò non
parlo.
Presidente
- Le ho detto che non ci sono comunicazioni.
Abbiamo fatto un'eccezione perché il collega Cognetta ha sollevato
una questione emersa ieri e non aveva il tempo per presentare un
atto formale. Espliciti l'atto, perché finora non l'ha fatto,
collega.
Gerandin (MOUV')
- Presidente, lei sa benissimo che sulle
non comunicazioni c'è stata una storia infinita qua dentro, hanno
parlato per delle mezz'ore tutti i Consiglieri!
Presidente
- Io applico il Regolamento.
Gerandin (MOUV')
- Bene, se lei ha un'altra opinione mi
fa piacere, però in questo momento le ricordo che così è stato.
Pertanto io pongo una domanda molto precisa al Presidente: visto
che ha fatto delle dichiarazioni in quest'Aula, io chiedo riscontro
a queste sue dichiarazioni fatte in quel Consiglio in cui diceva
che, qualora non avesse avuto i numeri, si sarebbe dimesso. Siamo
in una situazione in cui o annuncia...
Presidente
- Collega, questa è una questione politica, la
invito veramente a discuterne quando arriveremo al punto n. 3.01.
Se il Presidente vuole rispondere alla domanda fatta dal collega
Cognetta, gli do la parola.
La parola alla collega Nasso, sempre sulle "non comunicazioni"
del Presidente, e solo se ha una domanda su quello che ha eccepito
il collega Cognetta, che è effettivamente di attualità ed è
puntuale su questo.
Nasso (M5S)
- Buongiorno a tutti. Io mi dissocio da
questo atteggiamento da campagna elettorale. Porto qui la mia viva
preoccupazione e chiedo anch'io al Presidente Fosson se in via
eccezionale ci racconta - non solo a me, a quest'Aula e pure ai
valdostani - gli avvenimenti, anche per sommi capi. La mia
richiesta è questa ed è proprio dettata da serio bisogno di sapere.
Tutto qui.
Presidente
- Grazie, collega Nasso, anche per i toni.
Intanto non è di competenza di quest'Aula e ancor meno in questo
caso, perché il Presidente agisce per delega del Ministro degli
Interni, quindi nemmeno come Prefetto. Inoltre tutta questa
vicenda, come ben sapete, è coperta da un
modus operandi
di
segretezza delle azioni per ovvie ragioni. Detto questo, se il
Presidente Fosson vuole intervenire, nei limiti di quanto può fare,
gli do la parola.
Fosson (GM)
- Presidente, lei ha già detto bene tutto,
come gli affari prefettizi debbano essere tenuti separati,
soprattutto in una situazione così grave e seria.
Collega Cognetta, io non ho fatto comunicazioni, perché c'era un
punto all'ordine del giorno, il punto n. 17, in cui pensavo di
intervenire, comunque le leggo quanto abbiamo scritto ieri nel
nostro comunicato, condiviso evidentemente in una situazione molto
delicata: "
Con riferimento all'indagine della DDA di Torino che
ha indicato la presenza di un'associazione di matrice
'ndranghetista in Valle d'Aosta, prosegue l'assunzione delle misure
previste dall'ordinamento, in aggiunta alla già avvenuta
sospensione, ai sensi del decreto legislativo 235 del 2012 di due
Consiglieri comunali, accertata con decreto del Presidente della
Regione del 7 febbraio 2019, e alla sospensione di un Consigliere
regionale, accertata con decreto del Presidente del Consiglio dei
Ministri in data 28 febbraio 2019. A seguito di due riunioni di
coordinamento con le forze di Polizia, che si sono tenute il 7
febbraio e il 5 marzo 2019, il Presidente della Regione,
nell'esercizio delle funzioni prefettizie che gli sono attribuite,
conferma che sono in corso le procedure previste dall'articolo 143
del Testo Unico delle leggi sull'ordinamento degli Enti locali, per
completare, con tutti i necessari elementi, la richiesta di delega
al Ministro dell'Interno al fine di poter disporre l'accesso presso
i Comuni di Saint-Pierre e di Aosta in favore della legalità e del
buon andamento delle amministrazioni. L'attività si sviluppa in un
quadro di evidente riservatezza e interessa già dalle prime fasi,
diversi enti, quali Presidenza della Regione, Forze dell'Ordine,
Uffici Giudiziari, coinvolti istituzionalmente o in un'ottica di
leale collaborazione, in un ambito di competenza generale proprio
del Ministero dell'Interno al quale le articolazioni locali delle
Amministrazioni forniscono ogni elemento di supporto
".
Presidente
- La parola al collega Cognetta per la
replica.
Cognetta (MOUV')
- Ringrazio il Presidente. Ho fatto
questa domanda non perché non conoscessi il punto n. 17 all'ordine
del giorno, ma perché non so se ci arriveremo a tale punto, quindi
mi sembrava utile sapere in anteprima e, soprattutto, al di là
della risposta, pensavo volesse in qualche modo chiarire, perché
qualcuno ha messo in dubbio il fatto che ieri ci fosse stata una
riunione. Se permette, volevo avere un chiarimento a questo
proposito, anche per chiarirci all'interno di quest'Aula rispetto a
cosa sta facendo.
