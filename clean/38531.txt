Classificazione
AGRICOLTURA
Bonifica, miglioramenti e riordino fondiario
CONSIGLIO REGIONALE



Oggetto del Consiglio n. 2053 del 21 aprile 2016 - Resoconto
OGGETTO N. 2053/XIV - Approvazione di mozione: "Impegno per
l'esame in seno alla Commissione consiliare competente della
problematica relativa ai piani di riordino fondiario".
Viérin M. (Presidente)
- Punto 48 all'ordine del giorno,
la parola al collega Chatrian.
Chatrian (ALPE) -
Abbiamo presentato questa mozione per
chiedere al presidente della Regione e all'assessore competente, se
fosse possibile calendarizzare al più presto - noi abbiamo messo
entro dieci giorni, poi se sono quindici non è quello il problema -
una riunione con tutta la Commissione consiliare competente e con
tutti i colleghi che sono interessati, per affrontare e cercare di
dirimere la questione relativa ai piani di riordino fondiario.
Due considerazioni molto puntuali. La prima: il Governo
regionale, dopo un confronto serrato negli ultimi anni, ha deciso
di prendere atto dei riordini fondiari per i quali sono stati
presentati i progetti e di finanziare i primi ventuno riordini con
una delibera che dal nostro punto di vista è importante e che è
andata oltretutto a impegnare circa 8 milioni di euro, quattro mesi
fa, a metà del mese di gennaio. L'assessore competente, insieme ai
suoi uffici, ha deciso di incontrare i presidenti, poi i tecnici
dei ventuno riordini fondiari per trovare la strada giusta, la
strada più rapida, più corretta per dare gambe e dare corso a
riordini fondiari, vuol dire mettere insieme le particelle, la
frammentazione, che ben conosciamo nei nostri territori per i primi
ventuno consorzi di miglioramento fondiario.
Perché abbiamo presentato questa mozione così sintetica? Il giro
è terminato, gli incontri sono terminati e ci sono delle criticità
pesanti, forti. Delle criticità che bisogna risolvere, a cui
bisogna trovare delle soluzioni e bisogna trovarle - noi diciamo
insieme ai colleghi dell'UVP - un po' in fretta, se è
possibile.
Senza nessun tipo di presunzione, chiediamo gentilmente
all'assessore Testolin e al presidente della Regione di
coinvolgerci, perché conosciamo le criticità principali e le cito
subito. Gli attori principali che entrano nelle criticità: sono
l'agenzia delle entrate, la conservatoria, l'agenzia del
territorio, il demanio delle acque pubbliche e il Comune, per il
demanio stradale; oltre a questi soggetti, i tecnici e i
responsabili delle strutture regionali.
Chiediamo che si trovi una soluzione e un protocollo d'intesa,
una procedura che metta d'accordo tutti questi soggetti, altrimenti
qui non se ne esce e altrimenti gli otto milioni approvati... non
stiamo parlando di bonifiche, stiamo parlando di riordini fondiari,
degli accorpamenti della frammentazione particellare che è presente
soprattutto nella media e nell'alta montagna, la conosciamo penso
tutti. Questo è l'ultimo pezzo, per il quale vi è difficoltà a
trovare delle soluzioni. Queste sono le principali criticità.
Altri due esempi in merito ai proprietari, che ad oggi, dopo
decenni di riordino, non hanno ancora il titolo di proprietà degli
accorpamenti. Un'altra criticità: in merito agli agricoltori
interessati dagli ultimi riordini completati: non possono inserire
i nuovi lotti nel proprio fascicolo aziendale in Sian e quindi non
possono percepire i contributi relativi al PSR 2014/20.
Un'ulteriore criticità: in merito ai
vignerons
, il problema
precedente si aggrava per il fatto che il non inserimento delle
particelle su cui è già stato fatto l'impianto del nuovo vigneto
comporta la non registrazione nel catasto viticolo e quindi la non
autorizzazione alla produzione di vino doc.
Ho esemplificato, colleghi, le principali criticità, ma tutto
viene riassunto nel fatto che dobbiamo trovare un protocollo
d'intesa, perché altrimenti rischiamo di far andare in avanzo gli
otto milioni di euro, ma soprattutto di non dare delle risposte a
migliaia e migliaia di famiglie valdostane  che non solo si
occupano di agricoltura, ma che sono proprietarie di fondi e che
non hanno risposte anche per un discorso di successione, per un
discorso catastale e per un discorso anche di loro suddivisione
interna. E io penso che sia il momento di trovare delle
soluzioni.
Questo è l'obiettivo della nostra mozione e speriamo che da
parte del Governo, da parte dei colleghi di maggioranza, ci sia la
volontà di accogliere la nostra proposta. Ripeto, non sono i dieci
giorni, se sono quindici o venti va benissimo, l'obiettivo è
mettere intorno a un tavolo tutti gli attori per trovare il
protocollo d'intesa pilota, in modo che si possa iniziare
l'
iter
sui riordini fondiari.
Presidente -
Per la replica, la parola all'assessore
Testolin.
Testolin (UV) -
Grazie Presidente. Solo, prima di fare
due considerazioni, per confermare la disponibilità a
calendarizzare nei dieci giorni. Poi vedremo quando farlo, anche
perché le tempistiche hanno un senso quando sono contenute.
Era solo per dire due cose, nel senso che dei passi nella
direzione auspicata sono già stati fatti con dei confronti con
l'agenzia delle entrate, dove si sono fissati dei paletti.
Evidentemente la tematica è molto complessa e ci sono tanti aspetti
che vanno considerati. Quello dell'agenzia delle entrate con quella
del territorio è uno. Ci tenevo a dire che in tutto questo
pacchetto, proprio perché è stato citato anche il discorso SIAN,
uno degli interlocutori è anche AGEA, con la quale peraltro anche
lì ci siamo confrontati per arrivare a trovare a breve una
soluzione. Per dire che dei passi in avanti si sono fatti. Se sono
da condividere in Commissione, ben venga, se ci sono delle
questioni che possono essere viste da un punto di vista diverso,
non c'è nessun tipo di problema. Per cui, ben vengano questo tipo
di aperture.
Presidente -
La parola al collega Nogara, per
dichiarazione di voto.
Nogara (UVP) -
Questa è una mozione importantissima per i
riordini fondiari e, assessore, l'ho sentita dire che vi siete già
incontrati con l'ufficio delle entrate. A questa riunione che lei
ha organizzato, mi risulta che il direttore dell'agenzia delle
entrate dopo dieci minuti se ne sia andato, perché lei non era
presente. E anche il dirigente è arrivato dopo un bel po'. Poi alle
riunioni per la collocazione dei 21 consorzi che possono accedere
ai finanziamenti, né lei, né il dirigente vi siete presentati. Mi
sta bene, poi le relazioneranno tutto, ma io dico soprattutto con
l'ufficio delle entrate un po' di rispetto, se un direttore viene e
trova nessuno! Infatti dopo dieci minuti ha lasciato i suoi
funzionari, ha preso e se ne è andato.
Non ci sono delle problematiche così risolvibili, perché qua
bisognerebbe capire cosa si faccia per esempio quando ci sono dei
riordini fondiari dei terreni.
Ha ragione il Presidente, non è il caso di mettersi qua a
discutere di queste cose.
Io spero che per l'impegno in Commissione consiliare sia più
presente, che ci si possa confrontare per risolvere al più presto,
anche perché - è una cosa importante, secondo me - forse non è
sufficiente, con tutto il rispetto, rivolgersi ai funzionari,
probabilmente dovremmo anche appoggiarci a qualche notaio, a
qualche avvocato, magari convocarli in Commissione per concludere
qualcosa.
Presidente -
La parola all'assessore Testolin.
Testolin (UV)
- Per rispondere al collega Nogara in
merito alla mia assenza all'incontro con l'agenzia delle entrate,
perché mi sembra comunque doveroso. L'incontro con l'agenzia delle
entrate è stato calendarizzato per il 30 marzo, data in cui AGEA ci
ha fissato finalmente un appuntamento per condividere un altro di
quei temi importanti che trattava anche di questo tipo di
problematiche, tra le quali l'inserimento dei riordini fondiari sui
fascicoli aziendali. Di questo, scusandomi della mia assenza, io mi
ero premurato di informare puntualmente e in anticipo direttamente
il nuovo direttore dell'agenzia delle entrate, che peraltro è stato
molto cordiale a presentarsi, e con il quale c'eravamo già
scambiati delle informazioni in merito, ripromettendoci di trovarci
in separata sede, inoltre molte delle attività che dovevano essere
svolte all'interno di quel tavolo di lavoro erano squisitamente
tecniche per poi addivenire a delle considerazioni magari diverse.
Però questo ci tenevo a dirlo, perché non è mia abitudine non
esserci nelle riunioni che contano.
Presidente -
La parola al consigliere Chatrian.
Chatrian (ALPE) -
Siamo molto soddisfatti del fatto che
approverete questa mozione. L'unico obiettivo è trovare delle
soluzioni, quindi non perdiamo tempo adesso in aula, ci dite quando
sarete disponibili eventualmente con i dirigenti e chi segue, per
quanto riguarda l'Assessorato, insieme alla Presidenza della
Regione, perché dobbiamo mettere insieme tutti gli attori per
trovare un protocollo d'intesa, in modo da dare gambe
all'approvazione dei primi 21 riordini.
Presidente -
Possiamo votare il provvedimento. Dichiaro
aperta la votazione.
Presenti: 30
Votanti: 30
Favorevoli: 30
Il Consiglio approva all'unanimità.
