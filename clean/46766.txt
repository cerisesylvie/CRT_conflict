Classificazione
ASSISTENZA SANITARIA E OSPEDALIERA
ASSISTENZA SOCIALE



Oggetto del Consiglio n. 3145 del 11 gennaio 2024 - Resoconto
OGGETTO N. 3145/XVI - Interpellanza: "Verifica sulle reali
condizioni delle strutture e delle apparecchiature dei centri
traumatologici della Regione".
Bertin (Presidente) -
Punto n. 44. Si è prenotato il
consigliere Baccega, ne ha facoltà.
Baccega (FI) -
Evidentemente sarà un percorso piuttosto
lungo ed articolato quello che ci vedrà impegnati in questa
interpellanza perché, a seguito dell'apertura dei sei centri
traumatologici valdostani, sul centro traumatologico di Courmayeur
si sono in qualche modo viste tutta una serie di lamentele da parte
degli utenti, di perplessità, di valutazioni che, in qualche modo,
non sono state così approfondite; quindi, alcune considerazioni su
questo percorso vanno fatte in premessa.
Il 15 settembre del 2022, il Comune di Courmayeur evidenzia con
un'indagine di mercato la volontà di affidare in concessione il
servizio del centro traumatologico, con l'obiettivo di migliorare
il livello d'interazione fra territorio e operatori, eccetera,
eccetera.
Le manifestazioni d'interesse dovevano pervenire entro il 30
settembre del 2022 e fu pubblicato poi un bando, che andò
deserto.
Ma veniamo al 2023: l'11 ottobre 2023 viene pubblicato il bando
con la documentazione relativa da presentare, ben un anno dopo la
manifestazione di interesse.
Poi, succede che nel Consiglio comunale del 28 novembre, nelle
comunicazioni del Sindaco, proprio il Sindaco va ad informare il
Consiglio comunale che è in fase di aggiudicazione definitiva la
gestione del centro traumatologico, dopo evidenza pubblica con
affidamento all'ospedale Galeazzi e con contratto di sei anni ed
eventualmente altri sei anni.
Ecco che sulla base delle tante rimostranze che ci sono
pervenute e le tante criticità che abbiamo letto sui
social
e sui
media
, anche dopo un inevitabile approfondimento da
parte nostra, non possiamo non segnalare alcune problematiche che
sono già state evidenziate, ed invito i colleghi eventualmente che
vogliono approfondire questo tema, ad andare a leggere sul sito del
Comune di Courmayeur i quesiti che sono stati posti e le risposte
che sono state date.
Tempistiche strette, pubblicazione del bando l'11 ottobre,
sopralluogo obbligatorio da parte degli interessati tra il 18 e il
26 ottobre, presentazione delle offerte entro il 2 novembre, con
decorrenza del contratto di affitto dal 13 novembre.
Credo che o tutto era pronto o sfido chiunque a partecipare a
detta gara. E questa è la prima perplessità.
Va detto che secondo quanto previsto dal protocollo siglato tra
Azienda USL e Comune di Courmayeur per la gestione delle attività
sanitarie del centro traumatologico, all'articolo 2, "I centri
traumatologici sono in attività nel periodo invernale secondo un
calendario definito di stagione in stagione in base anche alla
situazione d'innevamento e all'apertura dei comprensori sciistici".
E fin qui, è corretto.
"Una volta stabilito il calendario, i centri traumatologici
devono rimanere aperti tutti i giorni, sabato, domenica e festivi
compresi, con orario continuato dalle 09:30 alle 17:30, per un
numero minimo di otto ore, assicurando il trattamento di tutti i
pazienti presenti in sala d'attesa fino alle 17:30".
Riflessioni che facciamo: essendo prevista l'apertura degli
impianti per la stagione invernale 2023-2024 il 25 novembre, le
tempistiche di pubblicazione del bando certamente non sono state
compatibili con una serie di documenti da esibire, se non già
pronti prima: procedure di richiesta delle autorizzazioni
sanitarie, la stipula dei contratti da parte dell'operatore
economico con i fornitori di
internet
, di telefonia, la
dotazione da parte dell'operatore economico delle attrezzature
informatiche, la stipula dei contratti da parte dell'operatore
economico con i fornitori per l'adeguamento della rete informatica,
i POS, il servizio antincendio, la gestione dei rifiuti sanitari,
il
server
di gestione delle prenotazioni, tanti adempimenti.
La stipula da parte dell'operatore economico dei contratti di
convenzione con le assicurazioni... Tutta una serie di adempimenti
che richiedono inevitabilmente i tempi molto più ampi di quelli che
erano a disposizione.
Altra perplessità: la durata del bando. Sei anni, eventualmente
riproponendo altri sei anni, successivamente, ma le attrezzature e
gli arredi vengono dati in comodato d'uso per due anni, il che
presuppone che, a partire dal terzo anno, diventava necessario un
investimento corposo per rinnovare tutti i beni strumentali, per le
macchine e per le attrezzature per un vero centro traumatologico, e
questo è assolutamente non congruo per la durata del contratto.
Ancora, si evidenzia che eventuali interventi di
ristrutturazione, manutenzione straordinaria e adeguamento tecnico
e igienico sanitario sono ad esclusivo carico dell'aggiudicatario,
quindi, fatto il sopralluogo, se ci sono degli investimenti da
fare, li deve fare nel giro di cinque giorni, il che mi sembra
abbastanza bizzarro.
Per il nulla osta igienico sanitario, qualora si rendessero
necessari degli interventi, il Comune non rispondeva di eventuali
criticità.
Ora, si tratta di capire se queste criticità ci sono e io ho
delle foto dell'impianto elettrico, del quadro elettrico, e vi
assicuro che è preoccupante; non sono un tecnico ma è sicuramente
preoccupante.
In un centro traumatologico è necessario avere il bagno per i
disabili? Non c'è il bagno per i disabili.
Sono intervenute anche una serie di richieste che si trovano sul
sito del Comune che, per ragioni di tempo, non sto ad elencare, ma
le risposte talvolta sono poco chiare e fumose e quindi anche forse
destinate ad allontanare chi avrebbe potuto partecipare alla
gara.
Altro punto fondamentale da chiarire, ed è anche estremamente
importante, è l'utilizzo dell'apparecchiatura radiologica arco a C,
strumento che ha una qualità non così performante, che ha un'età
superiore ai dieci anni e dà immagini a bassa risoluzione, che non
consente la diagnosi così puntuale che avrebbero necessitato coloro
che erano purtroppo intercorsi in un incidente.
Tant'è che un medico scrive nel referto diagnostico: "Necessita
di approfondimento diagnostico con RX standard del ginocchio
sinistro non eseguibile in questa sede in quanto, per limiti di
tecnica e definizione, con la scopia a disposizione, non è
possibile escludere lesioni osteoarticolari".
Questo è davvero preoccupante: vuol dire che il servizio non è
completo, vuol dire che quei servizi fanno sì che le persone
vengano inevitabilmente dirottate al Pronto Soccorso ortopedico del
Parini.
E allora i centri traumatologici che significato hanno, se
devono fare una prima visita e poi dopo trasferire tutti al centro
traumatologico?
Ieri ho assolutamente detto in Consiglio che mi sono ritrovato
all'ospedale Parini l'altro ieri sera, sono passato davanti al
centro traumatologico e vi assicuro che c'era una marea di gente,
un sacco di persone, almeno trentacinque persone, ed erano le 20:00
di sera.
Altra perplessità: il centro dovrebbe essere costruito con
materiale ignifugo; il materiale è ignifugo?
Altra cosa: vengono fatturate ai clienti "prestazioni di
radiologia", ma questo non è il servizio che corrisponde, visto che
si tratta di semplici scopie, che poi fanno sì, come ho detto poco
fa, che vengano tutti trasferiti al Pronto Soccorso del Parini.
Questo è il vero dramma di cui abbiamo discusso ieri e di cui
probabilmente discuteremo, qualora venga approvata la risoluzione
che abbiamo presentato, nella Commissione competente.
Caro Assessore, do per lette quelle che sono le richieste che
vengono fatte nell'interpellanza e poi mi riservo di dare delle
suggestioni in replica.
Presidente -
Risponde l'assessore Marzi.
Marzi (SA) -
Rispetto alle prime due domande, la risposta
che le darò è collegata in maniera articolata alle autorizzazioni
legate alla procedura della SCIA che prevede ovviamente rapporti
diretti con il privato aggiudicatario.
In base alle disposizioni nazionali e regionali, i soggetti
privati che intendono esercitare un'attività sanitaria, presentano
una segnalazione certificata d'inizio attività, che tecnicamente
viene definita SCIA.
La struttura regionale competente in materia di autorizzazioni e
accreditamento, avvia il procedimento di verifica e di valutazione
tramite l'OTA da concludere entro sessanta giorni dalla
presentazione della SCIA stessa.
Qualora l'OTA ravvisi eventuali criticità riscontrate dall'esame
della documentazione presentata dal soggetto privato, oppure in
sede di sopralluogo - tra l'altro, questa mattina l'OTA ha risposto
all'aggiudicatario, avvisando del fatto che ci sarà un sopralluogo
in tal senso -, entro sessanta giorni decorrenti dalla data di
presentazione della SCIA stessa la struttura competente adotta
motivati provvedimenti di divieto di prosecuzione
dell'attività.
Questi ordinano, ove possibile, la rimozione delle carenze
rilevate, entro il termine minimo di trenta giorni dalla
comunicazione di divieto di prosecuzione dell'attività.
Venendo ai casi specifici - perché è corretto anche dare
indicazioni delle date -, in data 6 dicembre del 2023 l'ospedale
Galeazzi di Milano ha presentato alla struttura regionale che si
occupa di autorizzazioni e di accreditamenti, una SCIA per
l'esercizio dell'attività sanitaria, ai sensi della delibera di
Giunta 167 del 15 febbraio 2019; è stato rilasciato al Galeazzi da
parte del servizio di igiene e sanità pubblica dell'Azienda USL il
nulla osta igienico sanitario per l'esercizio d'attività sanitaria
presso il centro, quale titolo propedeutico per la SCIA.
In data 7 dicembre 2023, la struttura regionale competente ha
avviato l'istruttoria tecnico-valutativa, chiedendo all'OTA di
effettuare le necessarie verifiche nel centro di Courmayeur e, come
le ho anticipato, in data odierna l'OTA ha già risposto rispetto
alla presentazione e ai sopralluoghi.
I centri traumatologici hanno operato a pieno regime per le
intere festività, al netto di alcune difficoltà iniziali superate,
dovute anche ahimè a malattie stagionali degli specialisti, e
questo è accaduto anche nel centro di Courmayeur.
La lamentela riguardo all'assenza del medico è stata espressa
nel periodo precedente il Natale, in quanto l'aggiudicatario ha
aperto il centro di Courmayeur già il 7 dicembre, in anticipo,
peraltro, rispetto al periodo ordinario di apertura.
Per l'assenza del medico dovuta a malattia, non è risultata in
effetti possibile una sua pronta sostituzione.
Abbiamo avuto modo nella giornata di ieri di dire che, a livello
nazionale, i flussi influenzali che abbiamo riscontrato nel periodo
2023-2024 non hanno eguali se non tornando al 2009, e, ahimè,
questo ha riguardato anche tanti operatori del mondo della
sanità.
Venendo alle modalità d'organizzazione dei centri, le stesse
sono definite - come lei sa - dall'Azienda USL con le deliberazioni
del direttore generale 460/2022 e 601/2023, ai sensi dell'articolo
12 della legge regionale 4/2008.
Più specificatamente, per la stagione invernale 2023-2024, con
deliberazione del direttore generale dell'Azienda USL 622 dell'11
dicembre 2023, sono state approvate le modalità di funzionamento e
le bozze di convenzione da stipulare con altre ASL per il
reperimento di medici specialisti, ortopedici ed infermieri.
Le modalità contemplano, tra l'altro, anche la possibilità di
gestione diretta da parte degli enti territoriali dei centri
traumatologici, che hanno sede negli immobili di loro
proprietà.
La gestione diretta da parte dell'ente territoriale avviene
previa stipula di un protocollo operativo d'intesa con l'Azienda
USL della Valle d'Aosta.
Riguardo inoltre all'ultimo quesito, sulla scorta delle
esperienze positive delle annualità passate, confermiamo che
saranno sicuramente svolte le necessarie valutazioni con l'Azienda
per l'attivazione dei centri traumatologici nel periodo estivo, con
funzione - tra l'altro - di ambulatori ad accesso diretto.
Presidente -
Per la replica, consigliere Baccega.
Baccega (FI) -
Assessore, lei mi ha parlato della SCIA,
che è sicuramente un documento urbanistico che viene rilasciato
dall'Amministrazione comunale e che va nella direzione di garantire
che i locali siano tutti a posto.
Io farei un'ulteriore riflessione ed un'attenzione, e farei fare
un sopralluogo, perché le cose non vanno in questo modo.
Lo sappiamo che mancano medici, ma quando si seppe che il
Galeazzi aveva vinto questa gara, aveva avuto quest'incarico, si
pensava che dall'ospedale Galeazzi il sostituto potesse arrivare in
modo immediato.
Leggere sui
social
"Aperto il centro traumatologico,
mancano i medici, manca l'ortopedico, cominciamo bene" è certamente
un elemento fortemente negativo per la stazione turistica e per
l'intera regione.
Io credo che l'ortopedico o il tecnico di radiologia, che
sarebbe importante che ci fosse, qualora ci siano i beni
strumentali efficaci ed efficienti per poter fare delle radiologie
e per evitare che le persone debbano essere, a seguito di un primo
contatto con lo strumento cosiddetto C, debbano andare al Parini.
Allora non ha senso, che senso ha? Sono soldi sprecati.
Le faccio un nome: dottor Bassi, ricorda il dottor Bassi, in
passato?
La gente andava al centro traumatologico e il dottor Bassi
risolveva il problema, la gente non andava in ospedale! Questo è il
percorso che noi vogliamo di efficacia e di efficienza per i nostri
centri traumatologici. E, secondo me, abbiamo tutte le energie per
poterlo fare.
Finalmente, questa Regione non potrà più dire "non ci sono i
soldi", perché le risorse sono state assegnate nel bilancio, quindi
noi chiediamo fortemente che ci sia una verifica in tutti i centri
traumatologici per vedere se i beni strumentali sono funzionali a
far sì che le persone non vengano poi portate all'ospedale Parini,
che non ne può più.
Io confido fortemente che questo dibattito prosegua in
Commissione e vada nella direzione di risolvere questa
problematica, che è fondamentale anche per garantire ai nostri
turisti un'efficienza, un'efficacia ed anche una tutela sanitaria
come si deve.
