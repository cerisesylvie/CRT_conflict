Classificazione
ENTI LOCALI
Comuni
FINANZA REGIONALE E LOCALE



Oggetto del Consiglio n. 2044 del 30 novembre 2022 - Resoconto
OGGETTO N. 2044/XVI - DL n. 85: "Disposizioni urgenti per la
modificazione della finalità di un contributo straordinario al
Comune di Pont-Saint-Martin. Modificazione alla legge regionale 1°
agosto 2022, n. 18 (Assestamento al bilancio di previsione della
Regione autonoma Valle d'Aosta/Vallée d'Aoste per l'anno 2022 e
secondo provvedimento di variazione al bilancio di previsione della
Regione per il triennio 2022/2024)".
Bertin (Presidente) -
Riprendiamo, Consiglieri vi
invito a prendere i vostri posti. Riprendiamo con il punto n. 6.03.
Il disegno di legge n. 85 prevede quattro articoli e il relatore è
il consigliere Restano a cui do la parola.
Restano (GM) -
Il disegno di legge concerne una piccola
ma sostanziale modifica all'articolo 9 della legge n. 18/2022
richiesta dal Comune di Pont-Saint-Martin come volontà della Giunta
comunale e del Consiglio municipale. La questione emerge dalla
necessità di garantire alle due istituzioni musicali valdostane -
il
Conservatoire
e la SFOM - una sede dignitosa in Bassa
Valle tenendo conto dei rispettosi e numerosi allievi. Oggi,
lasciata da tempo per problemi strutturali la sede di Donnas, le
lezioni si svolgono presso l'ostello del bocciodromo Clerin, luogo
di fortuna in attesa di soluzioni migliori. Per questo motivo è
maturata la scelta di una costruzione apposita e abbiamo adempiuto
a questa necessità già mesi fa. Tuttavia, rispetto all'ipotesi
iniziale dei Prati Nuovi, si è scelta una nuova costruzione in
paese nei pressi del Palazzetto dello sport.
Per non perdere il finanziamento stanziato, si è dimostrata
necessaria quest'iniziativa che consente di avviare l'iter per una
costruzione rapida, attesa sia dal
Conservatoire
che dalla
SFOM e naturalmente dagli allievi e dalle loro famiglie, segno
tangibile di decentramento da Aosta di iniziative didattiche e
culturali. Pertanto con questo disegno di legge e in particolar
modo con l'articolo 2 viene modificato l'articolo 9 della legge
regionale n. 18/2022, prevedendo la concessione del contributo al
Comune di Pont-Saint-Martin non per l'adeguamento dei locali siti
in un edificio di proprietà del medesimo Comune, come
originariamente previsto, bensì per la realizzazione di un nuovo
edificio da destinare a sede distaccata dell'Istituto musicale
pareggiato della Valle d'Aosta-
Conservatoire de la Vallée
d'Aoste
e della Fondazione Maria Ida Viglino per la cultura
musicale.
Presidente -
Con la relazione apriamo la discussione
generale. La discussione generale è aperta, chi vuole intervenire
in discussione generale è invitato a prenotarsi. Si è prenotata la
consigliera Minelli a cui passo la parola.
Minelli (PCP)
Ero già intervenuta in sede di Commissione
su questo disegno di legge, che modifica, come ha detto il relatore
poco fa, sostanzialmente il luogo di intervento riguardo alla
soluzione per la SFOM in comune di Pont-Saint-Martin. Nella
precedente legge era stata individuata la Scuola dei Prati Nuovi
con una modifica da effettuare proprio per rendere adeguati e
agibili i locali ai Prati Nuovi, in una zona che è vicina alla
stazione di Pont-Saint-Martin. Sappiamo che i frequentatori della
sede distaccata dell'Istituto musicale sono molti e anche
l'ubicazione in quella località era stata giudicata ottimale per
facilitare appunto gli spostamenti, poi sono sopraggiunte
evidentemente delle valutazioni diverse e il Comune di
Pont-Saint-Martin ha proposto un'altra soluzione.
Nell'articolo 2 si evidenzia la realizzazione di un nuovo
edificio "su un terreno", è indicato genericamente come un terreno;
in realtà quello che si andrà a fare è costruire su un'area
attrezzata per i camper già parzialmente occupata dalla mensa delle
attuali scuole secondarie di primo grado.
Si parla poi di un edificio; inizialmente tutto il discorso era
ruotato invece attorno a una struttura prefabbricata e sia in
Consiglio comunale, sia sul territorio, sono emerse delle criticità
e si ritiene da parte di molti che la soluzione precedentemente
individuata fosse appunto migliore. Oltretutto qui si va anche in
qualche modo a occupare un'area che recentemente era stata
attrezzata per accogliere i camper, quindi anche con un impiego del
denaro pubblico, che poi ha avuto un utilizzo per poco tempo.
Alla luce di queste considerazioni, nonostante anche in
Commissione l'Assessore ci avesse spiegato che la volontà della
maggioranza del Comune è questa e che si tratta di una soluzione
ragionevole, noi riteniamo che fosse più ragionevole optare per
l'altra ipotesi, quindi ci asterremo su questo disegno di legge,
consapevoli peraltro che una soluzione migliore di quella
dell'attuale sede provvisoria del bocciodromo comunale sia da
ricercare.
Presidente -
Altri vogliono intervenire in discussione
generale? Se non vi sono interventi, chiudo la discussione
generale. La discussione generale è chiusa. Per il Governo, ha
chiesto la parola l'assessore Caveri, ne ha facoltà.
Caveri (AV-VdA Unie) -
Ringrazio il relatore e non
concordo, ma naturalmente rispetto le osservazioni della collega
Minelli, noi siamo rispettosi delle decisioni che sono state
assunte dal Comune di Pont-Saint-Martin.
Presidente -
Vi sono dichiarazioni di voto? Ha chiesto la
parola il consigliere Cretier per dichiarazione di voto, ne ha
facoltà.
Cretier (FP- PD) -
Credo che il livello musicale in
ambito regionale sia molto elevato visti anche i risultati di
giovani musicisti in campo nazionale. Un numero di allievi
importante, per cui pensiamo sia necessario dare una dignità al
luogo in cui i giovani musicisti possono esercitarsi, un ambiente
idoneo, al centro del paese e nei pressi del Palazzetto dello
sport, forse non vicino alla stazione ferroviaria ma centrale per
altri servizi, una scelta da sostenere per dare la sede idonea alla
formazione musicale, con l'obiettivo di fare una scelta nella zona
di Pont-Saint-Martin e di potenziare i servizi a loro necessari.
Tra l'altro, a Pont-Saint-Martin c'è un corpo bandistico che è nato
nel 1900, quindi è un'attività svolta ormai da più di un secolo e
la passione musicale a livello hobbistico a volte diventa una
professione, quindi sosteniamo assolutamente questa norma.
Presidente -
Ha chiesto la parola la consigliera Minelli
per dichiarazione di voto.
Minelli (PCP) -
Per dichiarazione di voto che peraltro ho
già anticipato ma che ribadisco facendo una sottolineatura.
L'Assessore dice: "siamo rispettosi delle scelte del Comune di
Pont-Saint-Martin"; vedremo se in altre situazioni le posizioni dei
Comuni saranno ugualmente valorizzate, cosa che non è sempre
accaduta in passato peraltro...
Faccio ancora una puntualizzazione: forse con il Comune di
Pont-Saint-Martin occorre avere un'interlocuzione un pochino più
stretta perché non è la prima volta che, a distanza di pochissimo
tempo dall'approvazione di una norma, dobbiamo ritornare in
Consiglio perché c'è una variazione e ciò era già successo in
occasione di un finanziamento ben più cospicuo e oneroso, che
riguardava addirittura la questione del prefabbricato della scuola
media e lì di nuovo c'era stata una difficoltà di comunicazione,
evidentemente...
Presidente -
Ha chiesto la parola il consigliere
Rollandin per dichiarazione di voto.
Rollandin (PA) -
Le dichiarazioni testé fatte dalla
collega non sono corrette perché, quando si è trattato di
intervenire per le scuole, non è che si è cambiato, sono state
modificate alcune scelte che erano di tutto il comprensorio, non di
Pont-Saint-Martin...
(interruzione di un Consigliere, fuori microfono)
...quindi credo sia corretto andare avanti su questa
proposta.
Presidente -
Ci sono altre dichiarazioni di voto? Non
vedo prenotazioni. Metto in votazione l'articolo n. 1. La votazione
è aperta. La votazione è chiusa.
Presenti: 35
Votanti: 20
Favorevoli: 20
Astenuti: 15 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Sammaritani)
L'articolo n. 1 è approvato.
Stesso risultato per l'articolo n. 2? Stesso risultato. Articolo
3. Stesso risultato. Articolo 4. Stesso risultato. Metto ora in
votazione il disegno di legge nel suo insieme. La votazione è
aperta. La votazione è chiusa.
Presenti: 35
Votanti: 20
Favorevoli: 20
Astenuti: 15 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Lucianaz, Manfrin, Marquis, Minelli,
Perron, Planaz, Sammaritani)
Il disegno di legge è approvato.
