Classificazione
COMMERCIO
Fiere, mostre e mercati



Oggetto del Consiglio n. 528 del 22 aprile 2021 - Resoconto
OGGETTO N. 528/XVI - Interrogazione: "Attività promosse dalla
Regione Valle d'Aosta nell'ambito del progetto Expo 2020 Dubai" e
Interpellanza: "Adesione della Regione Valle d'Aosta al progetto
Expo 2020 Dubai".
Sammaritani (Presidente) -
Grazie Consigliere Rollandin.
Passiamo ora a trattare l'interpellanza in materia di beni
culturali, turismo, sport e commercio. Segnalo che l'interpellanza
al punto 41 dell'ordine del giorno che andiamo a trattare ora è
unita all'interrogazione al punto 21, che aveva analogo oggetto.
Per l'esposizione ha chiesto la parola il consigliere Carrel, ne ha
facoltà.
Carrel (PA) -
Con questa interpellanza il nostro gruppo,
insieme anche al gruppo della Lega, volevamo capire un attimo come
procedevano i lavori per Expo 2020, che ovviamente è stato spostato
per ragioni legate alla pandemia al 2021 e si terrà dal primo
ottobre 2021 sino al 31 marzo 2022. Nella precedente legislatura
l'allora Assessore aveva approvato la partecipazione della Regione
Valle d'Aosta a Expo 2020, con un contratto che però è finito, è
scaduto, quindi vorremmo capire se è intenzione di questa
Amministrazione continuare questo rapporto e quindi prorogare il
contratto o prevederne uno nuovo. Anche perché l'impegno di spesa
era sicuramente importante, ma volevamo, proprio a fronte di questo
impegno importante, capire quali erano le scelte e quali erano le
analisi fatte a monte, in modo da capire quali siano i dati anche
turistici e statistici che ci portano a un investimento simile. E
appunto se è intenzione dell'Amministrazione prorogare questo
contratto o a stipularne uno nuovo, quindi partecipare come Regione
a Expo 2021, quali siano i nuovi termini del contratto e quali
siano gli accordi con chi organizza Expo 2021, in modo da capire
quale sia l'immagine che vogliamo dare della Regione Valle
d'Aosta.
Presidente -
Per la risposta la parola all'assessore
Jean-Pierre Guichardaz, ne ha facoltà.
Guichardaz J. (PCP) -
Grazie al consigliere Carrel e ai
firmatari, grazie anche agli interroganti, che mi danno modo di
mettere un focus su una decisione che le Regioni e le Province
autonome sappiamo assumono a livello politico e che non riguarda
alla fine solo un singolo assessore, ma una compagine più
ampia.
La partecipazione a un evento quale l'esposizione universale,
come sappiamo, ha una duplice valenza. Ha una valenza sia di
rappresentanza istituzionale, sia di promozione territoriale nel
senso più ampio, i cui aspetti, come sapete, sono richiamati in
linea di massima nei temi che intendono sviluppare nell'ambito del
padiglione Italia: sostenibilità ed economia circolare, industria
4.0 e manifattura, memoria e
heritage
, la cultura del
progetto, quindi delle arti applicate al
design
,
architettura e innovazione urbanistica, il capitale umano,
genius loci
, la manifattura del paesaggio, scienza,
tecnologia e territorio; questi sono i temi di questa
manifestazione, di questo evento.
Io non c'ero all'epoca, quindi mi sono anche io dovuto orientare
rispetto agli atti così come si sono succeduti. L'adesione a Expo e
tutto ciò che è conseguito poi è stato fortemente condizionato
dalla pandemia.
Lei ha citato che la Giunta regionale della Valle d'Aosta, per
valutare l'opportunità di aderire all'evento e in quali modi,
deliberò preventivamente con la DGR 975 del 2019 di costituire un
tavolo di lavoro che rappresentasse il sistema produttivo regionale
nel suo complesso. Nel tavolo di cui facevano parte gli assessori
competenti nelle diverse materie, quindi l'Assessorato al turismo,
all'ambiente, alle finanze, all'istruzione, agli affari europei, in
più il capo ufficio stampa della Presidenza, il direttore generale
dell'Office, il Presidente della Chambre o un suo delegato, si
decise sostanzialmente sulla partecipazione ad Expo.
I dati statistici sui quali il tavolo fece le proprie
valutazioni, da ciò che risulta dai verbali e da ciò che mi è stato
detto, furono essenzialmente quelli comunicati dal commissariato
generale di sezione per la partecipazione a Expo 2020 Dubai,
riguardanti il numero presunto di visitatori previsti presso il
padiglione Italia che, secondo stime appunto di questo ente, di
questo commissariato generale, avrebbero dovuto essere o dovranno
essere circa 5 milioni di visitatori; queste sono le stime
pre-Covid, però, e pre-tutto, quindi probabilmente fatte anche
tenendo in considerazione il traino degli eventi precedenti e senza
tener conto ovviamente della situazione contingente.
Come già ho ricordato questa è una decisione politica che va
valutata anche sulla base della situazione generata adesso dalla
situazione. È intenzione dell'Amministrazione attuale riproporre
l'adesione a tale evento. Intanto premetto che l'accordo di
collaborazione che fu sottoscritto tra l'allora assessore al
turismo Laurent Viérin e il commissario generale Paolo Glisenti e
che fu perfezionato il 28 febbraio del 2020, fu sottoscritto prima
ma poi fu firmato dopo diversi mesi dal commissario generale, ha
perso validità a seguito della nota con cui il commissariato
generale di sezioni per Expo 2020 Dubai comunicava il rinvio di
Expo 2020 Dubai al periodo primo ottobre 2021 e 31 marzo 2022 - si
spera, poi anche questa data comunque non è così certa allo stato
attuale - e comunque la durata del contratto precedente sarebbe in
ogni caso scaduta il 10 aprile del 2021. Quindi, anche se non ci
fosse stata una sorta di perdita di validità al seguito del cambio
delle condizioni, il contratto sarebbe in ogni caso scaduto. Se la
Giunta e la politica riterrà di esprimersi a favore della
partecipazione all'iniziativa così come è stata riprogrammata,
occorrerà quindi sottoscrivere un nuovo contratto secondo le nuove
scadenze e le nuove modalità.
L'Amministrazione, tenuto conto anche della necessità di
monitorare l'evoluzione della pandemia e della situazione economica
regionale, non ha come noto e per i motivi indicati, ancora
deliberato l'eventuale conferma alla partecipazione Expo Dubai
2020, che poi è diventata 2021-2022. La decisione definitiva sarà
assunta, ma solo dopo aver riconvocato il tavolo di lavoro
regionale che era stato costituito con la delibera 975 del 2019,
che noi abbiamo comunque già provveduto a preallertare per il 7 di
maggio prossimo. In ogni caso, anche a seguito di quella
convocazione, ripeto che la decisione sarà politica e andrà poi
valutata in maniera più ampia.
Chiedete, in caso di risposta positiva, quali siano i termini
economici e gli spazi che verranno concessi alla Valle d'Aosta.
L'accordo sottoscritto in precedenza dalla Regione, quindi quello
approvato nel 2019, prevedeva che la Valle d'Aosta partecipasse a
Expo 2020 Dubai in forma standard semplicemente, cioè per una spesa
di 300 mila euro IVA inclusa, che è la spesa minima possibile per
aderire all'evento. La partecipazione standard all'epoca - poi
bisognerà vedere la nuova riformulazione delle condizioni,
nell'eventualità che si decidesse; poi ripeto, è una decisione che
tra l'altro concerne anche un impegno di spesa non indifferente -
consisteva essenzialmente nel mostrare un video di tre minuti del
proprio territorio nell'ambito del percorso espositivo Belvedere
del Padiglione Italia. Il video sarebbe replicato per circa dodici
volte al giorno. Inoltre questa forma di partecipazione, in base a
ciò che si desume dal vecchio contratto scaduto e oramai non più in
validità, consentiva di ricevere gratuitamente per uso non
commerciale il filmato realizzato per il Belvedere in duplice
formato, per visualizzazione a 360° e televisivo standard, in
concomitanza con l'inizio dell'esposizione universale 2020 Dubai.
Poi prevedeva la possibilità di inserire il nome della Regione
all'interno del filmato, di ricevere alcuni biglietti di accesso al
sito di Expo 2020 Dubai (ovviamente poi la trasferta sarebbe stata
a spese di chi si fosse recato presso il sito dell'Expo), di
utilizzare gratuitamente gli spazi di rappresentanza istituzionale,
relazioni internazionali in una giornata scelta dalla Regione, la
cosiddetta "Giornata regionale" da concordare poi con il
Commissario. Poi di utilizzare gli spazi dell'Educational Lab e del
Cultural Lab per le iniziative approvate dal comitato del progetto,
fino a un massimo di tre eventi per ciascun spazio. Inserire nel
menù del ristorante presente all'interno del Padiglione Italia due
pietanze tipiche, in occasione però di una giornata a scelta della
Regione da concordare con il commissario. Designare un relatore
incaricato di intervenire in tre forum internazionali organizzati
dal commissario, da concordare nel comitato di progetto. Preciso
che i costi di viaggio e di alloggio dei relatori sono a parte e
rimarrebbero comunque a carico della Regione, quindi andrebbero
oltre i 300 mila euro IVA inclusa che questo pacchetto
costerebbe.
Credo di aver risposto abbastanza, però la Lega ha chiesto nello
specifico se è prevista la partecipazione in loco della Regione e
dei suoi enti partecipati e, in caso positivo quali sono i dettagli
e quali modalità sono state organizzate per coinvolgere enti,
imprese e realtà. Credo che la risposta che ho dato ai vostri
colleghi più o meno contenga un po' tutte le informazioni. Ripeto
che non abbiamo ancora deliberato l'eventuale conferma alla
partecipazione. Francamente io non ho ancora espresso un'opinione
in merito, proprio perché si è ancora nella fase di approfondimento
e anche proprio delle eventuali ricadute in termini turistici.
Teniamo conto che Dubai non è Milano, non è una Expo di prossimità.
Credo che il coinvolgimento di enti, imprese e realtà valdostane
verrà fatto attraverso questo tavolo, che è abbastanza
omnicomprensivo e ricomprende, oltre che la politica, anche
soggetti direttamente interessati agli aspetti promozionali e alle
eventuali ricadute.
Presidente -
Per le repliche hanno facoltà di intervento
sia gli interroganti che gli interpellanti, per i tempi di
rispettiva spettanza naturalmente. Ha chiesto la parola il
consigliere Aggravi, ne ha facoltà.
Aggravi (LEGA VDA) -
Sì, Assessore, effettivamente la
Madonnina a Dubai non me la vedo bene. Detto questo, sicuramente
l'effetto e le conseguenze della pandemia hanno inciso moltissimo
sull'organizzazione generale, al di là di quello che è l'impatto
sulla Valle d'Aosta e sicuramente anche la decisione del che cosa
fare. Lei giustamente ci parlava dell'entrata minima nel gioco
complessivo dell'esposizione, per una spesa minima che comporta una
serie di possibilità di apparizione all'interno del Padiglione
Italia.
Io credo che sia comunque importante fare una valutazione, e in
parte era questo il nostro obiettivo, anche cercando magari delle
partnership
con delle realtà private che avranno magari una
maggior visibilità all'interno del Padiglione Italia, per due
motivi e non soltanto nell'ambito turistico. Cerco di spiegarmi:
quello che ha insegnato e ci insegnerà la pandemia, considerato il
fatto che tra l'altro Dubai è la porta naturale verso l'area Asia
Pacifico, che in prospettiva è quella che avrà una maggior
evoluzione in termini di crescita economica e di volumi di affari
non soltanto sul lato turistico, potrebbe essere l'occasione per
agganciare non solo con una presentazione dei nostri prodotti delle
nostre possibilità legate all'evento Expo, ma in prospettiva anche
per costruire qualcosa di più. Non voglio fare delle ipotesi che
stanno nascendo anche su possibilità di
reshoring
, cioè
riportare in Occidente delle produzioni, che però in parte, se
penso ai nostri insediamenti industriali della Bassa Valle o di
altre situazioni, potrebbe anche essere questa l'occasione, perché
il cioccolato turco l'abbiamo già conosciuto e forse potremmo anche
importare le mascherine cinesi e cercare di renderle più valdostane
e magari, perché no, rivitalizzare un po' la nostra realtà. Dico
questo perché l'occasione di Expo è sempre vista in ottica soltanto
turistica e mai produttiva. Lei citava giustamente industria 4.0 o
comunque anche una rappresentazione più istituzionale nei confronti
degli enti, io penso che possa essere l'occasione per farsi vedere
e farsi conoscere non soltanto in ottica promozionale, che
sicuramente è importante. Ovvio che bisognerà capire se il gioco
vale la candela in termini di investimento, perché posti i 300 mila
euro che cosa mi portano? Una vetrina periodica o un video che
gira? Che cosa posso costruire?
Io questa gliela pongo come proposta, visto che lei ha
anticipato per il 7 maggio un incontro di questo tavolo, se a
seguito di questo tavolo, e guardo anche il Presidente della IV
Commissione, può essere l'occasione per poi fare un passaggio in
Commissione per rendere edotto il Consiglio di queste possibilità e
della scelta che eventualmente la Giunta potrà fare. Perché mi
sembra che in questo momento, al di là della situazione di
incertezza, non ci sia ancora una decisione di vero investimento
sull'evento, forse anche dovuto all'incertezza sul suo svolgimento.
Anche se io penso che, rispetto a quello che sta succedendo
chez
nous
in senso ampio, in Oriente l'apertura o comunque le
possibilità di riprendere la vita normale saranno maggiori rispetto
a quelle che sono le prospettive che stiamo vivendo in questi
giorni, e lo dico purtroppo.
Presidente -
Per la replica ha chiesto la parola il
consigliere Carrel.
Carrel (PA) -
Grazie Assessore per la risposta. Noi
volevamo appunto capire se vi era la scelta politica, in quanto ci
era chiaro che ovviamente oltre a tutto quanto riguarda il
contratto che ha ben richiamato, quello che era il contratto per
Expo 2020, volevamo capire se era stata presa la decisione politica
da parte della Giunta di partecipare, oppure di non partecipare e,
nel caso in cui si fosse deciso di partecipare, ovviamente a quali
condizioni. Abbiamo pure noi un'idea di Expo molto più ampia
dell'esclusiva visione turistica e promozionale, anche se questa è
sicuramente importante. E il video e tutti gli accordi che erano
stati presi ormai sono passati per la scadenza del contratto, ma
anche perché la situazione e gli eventi che sono passati in
quest'anno hanno sicuramente stravolto, immagino, anche tutta
l'organizzazione di Expo e quindi sono sicuramente ormai
appartenenti e relegati al passato.
Il 7 maggio ci ha detto che avrete questo tavolo tecnico, ma che
poi di fatto darà degli elementi che permetteranno, spero e
immagino, alla Giunta di decidere cosa fare di Expo. Quindi rinnovo
l'invito che ha fatto il collega Aggravi di riportare magari in IV
Commissione quanto sarà analizzato nel tavolo tecnico del 7 maggio,
per poi procedere celermente a una scelta, perché comunque se
questa manifestazione, questo grande evento verrà fatto e si
avvierà il primo ottobre, ovviamente ci saranno delle fasi di
preparazione molto importanti che richiederanno dei tempi molto
rapidi per la scelta. Quindi invito l'Assessore di competenza ad
agire in tal senso e a far capire e trasparire quali siano le
scelte dell'Amministrazione.
Presidente -
Poiché siamo arrivati a metà della mattinata
dei lavori, facciamo una pausa di 15 minuti per il ricambio
dell'aria dei locali.
La seduta è sospesa dalle ore 11:05 alle ore 11:25 e alla
ripresa dei lavori riassume la Presidenza il presidente
Bertin.
