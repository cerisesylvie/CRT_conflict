Classificazione
INDUSTRIA
LAVORO



Oggetto del Consiglio n. 1208 del 26 maggio 2010 - Resoconto
OGGETTO N. 1208/XIII - Interpellanza: "Situazione
occupazionale dei lavoratori del Gruppo Engineering di
Pont-Saint-Martin".
Interpellanza
Preso atto che il Gruppo Engineering.it, che ha una sede a
Pont-Saint-Martin, non ha accolto le richieste sindacali di
reintegro dei lavoratori in cassa integrazione, né ha dato il via
alla rotazione della cassa integrazione;
Atteso che la situazione non è giustificata dai risultati
aziendali;
Considerato inoltre che, nonostante i dati di piccola e lenta
ripresa del settore industriale, molte rimangono le situazioni di
criticità in Valle d'Aosta;
il sottoscritto Consigliere regionale
Interpella
il Governo regionale per conoscere se intenda:
1) intervenire a sostegno delle iniziative parlamentari che
difendono le ragioni dei lavoratori;
2) verificare la tenuta del lavoro e delle attività della
sede di Pont-Saint-Martin;
3) accogliere la richiesta reiterata del nostro gruppo
consiliare di costruire un tavolo permanente tra Governo regionale,
Imprese e OO.SS. per sostenere la ripresa industriale.
F.to: Donzel
Président
- La parole au Conseiller Donzel.
Donzel (PD)
- Egregio Presidente, cari colleghi, a
seguito di una manifestazione dei lavoratori del gruppo Engineering
in piazza Chanoux, avevamo preso l'impegno di occuparci della loro
condizione in quest'aula, e a questo ci atteniamo.
Ci ha fatto oltremodo piacere apprendere successivamente che una
tale iniziativa era stata presa anche dall'Onorevole Nicco in
Parlamento, che ha portato anche alla possibilità di conoscere qual
è la posizione del Governo nazionale in merito a questa questione.
È importante per noi ribadire in questa sede che il gruppo
Engineering non è solo presente in Valle d'Aosta, ma oltre allo
stabilimento di Pont-Saint-Martin ha uno stabilimento a Torino, uno
ad Assago, uno a Roma, uno a Pozzuoli. A noi interessa, in questa
sede, in modo particolare la sorte di quei 95 lavoratori in cassa
integrazione guadagni, di cui 25 della sede di
Pont-Saint-Martin.
Ad avviso delle parti sociali, stante i risultati ottenuti dal
gruppo Engineering, che sono estremamente positivi, cioè un gruppo
che ha fatto un enorme utile nonostante il periodo di crisi,
periodo che certamente sta affrontando con coscienza e
consapevolezza... però in questa fase ha fatto enormi utili che gli
hanno consentito un balzo in avanti fra il 2008 e il 2009 del 131
percento, e che ha consentito la distribuzione di ulteriori
dividendi ai suoi azionisti. In questa situazione estremamente
difficile dal punto di vista economico, questo gruppo è riuscito a
guadagnare e ad andare avanti. Ha avuto un utile di esercizio nel
2009 di più di 10.000.000 di euro. In questa situazione, nonostante
le proposte avanzate dalle parti sociali per ridurre la difficile
condizione dei lavoratori in cassa integrazione da più di un anno,
la risposta del gruppo - da quanto abbiamo appreso dal Ministro per
i rapporti con il Parlamento, Elio Vito, che ha riportato la
posizione del Governo - è che in alcun modo l'azienda intende a
breve recuperare questi lavoratori nella produzione, né fare un
tentativo di utilizzare in modo particolare la cassa integrazione
guadagni straordinari con una proposta di corsi di formazione
particolari per questi lavoratori. La situazione di queste famiglie
è quindi una situazione di forte preoccupazione, si tratta di altri
posti di lavoro importanti per il settore industriale in Valle
d'Aosta e, siccome abbiamo appreso che c'è la possibilità di un
ulteriore incontro a livello nazionale fra Governo, parti sociali e
il gruppo, noi avremmo piacere di sapere se a livello regionale ci
stiamo attivando e se anche la voce della nostra Regione sarà
presente in quella sede, per far valere le ragioni che - devo dire
- in questa situazione sono davvero dalla parte dei lavoratori.
È importante ribadire, a mio avviso, la denuncia che c'è
qualcuno in un momento difficile di crisi, che chiede sacrifici ad
altri, ma fa utili e scarica i costi sociali degli utili sulla
società tutta. Invece ci vorrebbe un comportamento etico da parte
di tutte le componenti, quindi di fronte agli annunci di una
manovra economica "lacrime e sangue", ci vorrebbe quel richiamo
etico anche da parte di chi fa la produzione, di chi contribuisce
alla ricchezza del paese, a non scaricare sulle fasce più deboli i
costi di questa crisi. Grazie.
Président
- La parole à l'Assesseur aux activités
productives, Pastoret.
Pastoret (UV)
- Grazie, Presidente.
Nell'ottobre 2008 la società Engineering comunicò alle
organizzazioni sindacali la sua volontà di procedere direttamente
al licenziamento di 236 lavoratori: questa è cosa nota, io ho
tenuto una puntuale documentazione della vicenda perché, oltre ad
averne già parlato in questa sede, la sto seguendo personalmente.
All'epoca le organizzazioni sindacali chiesero all'azienda di
recedere dal licenziamento e a tale richiesta, come si evince dai
documenti sindacali, fu opposto un rifiuto. Fu in quella fase -
eravamo ad inizio legislatura - che, come Regione, ci facemmo
carico della questione e cercammo di intervenire: vi furono
incontri con le organizzazioni sindacali, questo anche in relazione
ad altre situazioni che si erano verificate, in particolare quella
dell'Olivetti Jet che poi trovò una sua soluzione.
Personalmente assunsi la responsabilità di contattare sia
l'Assessore competente della Provincia di Torino, Cinzia Condello,
sia il mio omologo regionale, professor Bairati, cosa quest'ultima
che feci anche con una comunicazione in data 15 dicembre, dove
sottolineavo l'opportunità che oltre che la Regione Valle d'Aosta
si fosse preoccupata anche la Regione Piemonte, la quale ha un peso
politico più significativo nel voler far giungere un segnale al
tavolo delle trattative, che nel frattempo si era aperto a Roma, in
quanto, anche con interventi che facemmo come Regione nei confronti
della Direzione del personale, stigmatizzando il fatto che si fosse
giunti direttamente a delle procedure di licenziamento senza
passare attraverso l'attivazione di altri meccanismi quali cassa
integrazione, eccetera, non ci soddisfaceva.
In questo incontro il 22 dicembre, infatti, dopo una laboriosa
trattativa presso il Ministero del lavoro, fu siglata un'ipotesi di
accordo fra Engineering e organizzazioni sindacali che prevedeva il
ricorso a 24 mesi di CIGS a zero ore, a decorrere dal 19 gennaio
2009 per 236 lavoratori. I lavoratori erano così suddivisi: Roma 66
interessati, Assago 55, Pont-Saint-Martin 52, Pozzuoli 12, Torino
51. In quell'occasione le parti concordarono su tutto un processo
che desidero ricordare brevemente: sarebbe stato avviato un piano
di formazione per una percentuale non inferiore al 30 percento del
personale interessato; sarebbe stata valutata la possibile
ricollocazione dei lavoratori in possesso di caratteristiche
compatibili con esigenze tecniche che fossero emerse in
Engineering; una mobilità incentivata attraverso attribuzioni
patrimoniali aggiuntive rispetto a quelle previste per legge; un
trattamento straordinario in caso di mobilità territoriale. C'erano
poi altre condizioni. Successivamente, in relazione all'accordo
sottoscritto, in data 22 dicembre 2008 e con un ulteriore incontro
tenutosi a Roma nel maggio 2009, per la verifica della situazione
aziendale e della tenuta di quegli accordi, sempre in un incontro
fra organizzazioni sindacali e Engineering, fu siglato un ulteriore
accordo che prevedeva che il numero massimo del personale da
collocare in CIGS non avrebbe poi superato le 173 unità.
Da queste premesse voglio fare emergere ciò che è bene sapere:
che Engineering, che pure ha una sua sede a Pont-Saint-Martin, è
un'azienda che ha più sedi operative in Italia e che - così come ci
ha riferito il Coordinatore del Dipartimento politiche del lavoro,
Vicquéry - la trattativa si è svolta al Ministero del lavoro, e
peraltro non c'è nulla agli atti, tranne la copia dei decreti di
concessione della CIGS, della quale siamo in possesso così come le
organizzazioni sindacali. Questo per dire come non sia nelle nostre
possibilità intervenire in fase negoziale nella questione, se non
nei modi che ho ricordato e che abbiamo cercato di seguire
all'inizio, quando vi fu un intervento mio personale che
probabilmente contribuì a sensibilizzare l'azienda. Però già allora
evocammo la necessità di avere un accordo interregionale; su questa
cosa, dal punto di vista politico, era opportuno che le Regioni
facessero sentire tutte il loro peso, cosa che, non per colpa
nostra, non è avvenuta. Però siamo sempre intenzionati a seguire
questa cosa, ovviamente in collaborazione con i colleghi delle
altre Regioni.
Ci si chiede se si intenda
"intervenire a sostegno delle
iniziative parlamentari che difendono le ragioni dei
lavoratori"
: dal punto di vista pratico mi sembra di aver già
dato una risposta, però l'iniziativa parlamentare alla quale si fa
riferimento, quella dell'Onorevole Nicco - come ha detto
l'interpellante - non ha portato a sostanziali modifiche della
situazione, al di là del positivo fatto di aver evocato la vicenda
che è sempre importante. Ho avuto modo di vedere - non sto a
citarla, l'avete vista anche voi - la risposta che il Ministro ha
dato all'Onorevole Nicco e, di fatto, la risposta non è neanche
interlocutoria; dice: la società ha deciso in questo modo!! E
conclude dicendo addirittura:
"Occorre ribadire che rientra
nella determinazione imprenditoriale valutare l'opportunità di
ricorrere, a fronte di programmi di riorganizzazione, agli
strumenti previsti dal legislatore, al fine di incentivare la
conservazione e la valorizzazione del capitale umano"
... è
questo un modo come un altro per dire non riusciamo... È stato
assicurato l'impegno del Ministero, ma questo è normale, perché
loro hanno seguito tutta la trattativa anche in altre fasi, sia
pure, se non con l'intervento diretto dal punto di vista politico,
con un intervento diretto dal punto di vista dei funzionari
responsabili che hanno partecipato alle trattative. Il Ministro si
è riservato di convocare un ulteriore incontro.
Ora, siamo disponibili a sostenere le iniziative che i nostri
Parlamentari vorranno assumere in merito, ma dobbiamo avere la
consapevolezza che, al di là delle azioni politiche - le iniziative
parlamentari non possiamo assumerle noi - e sollecitare i nostri
colleghi delle altre Regioni, abbiamo di fronte due questioni
significative ed entrambe vengono sottolineate nell'iniziativa: la
prima, quale sarà la sorte dello stabilimento di Pont-Saint-Martin.
Da questo punto di vista ci siamo preoccupati, non da oggi, e con
la stessa azienda ci siamo confrontati su questo; non c'è nessuna
ipotesi di dismissione o di riduzione, anzi l'azienda prevede di
fare degli investimenti per modernizzare alcuni aspetti dello
stabilimento di Pont-Saint-Martin, che loro reputano essere uno dei
fiori all'occhiello della loro azienda. Desidero poi ricordare ciò
che ho detto nei diversi incontri, a livello sindacale e con i
lavoratori: Engineering da noi non ha mai ottenuto nessuna forma di
finanziamento. Alle volte si lega il fatto di aver avuto dei
finanziamenti ad un potere negoziale. Questa è un'azienda che ha
sempre coperto i suoi costi senza far ricorso, almeno negli ultimi
due anni, a finanziamenti da parte della Regione.
Resta il problema dei lavoratori in CIGS che si sono
fortunatamente ridotti, da 51 a 25, che hanno il problema di avere
un'occupazione. Al di là delle misure che sono state messe in campo
dalle politiche del lavoro, dal Presidente della Regione e dal
dipartimento stesso, che poi rappresenterò alla collega Fontana in
modo più ampio, rimane il fatto di seguire la possibilità di
ricollocare nell'azienda o in altro modo questi lavoratori. C'è,
per quanto ci riguarda, una trattativa in corso con l'azienda per
quanto concerne lo stabilimento di Pont-Saint-Martin; diventa un
po' brutto dirlo perché, essendo interessati i lavoratori di varie
situazioni, ci dovremmo occupare di tutti, però va detto che nelle
altre Regioni ciascuno si è preoccupato esclusivamente dei
suoi.
Per quanto riguarda i percorsi formativi messi in piedi sulla
base di quell'accordo, per i quali c'è stata una chiusura
annunciata anche dal Ministro nella fase della risposta
all'Onorevole Nicco, stiamo cercando e forse abbiamo qualche
probabilità di aprire uno spiraglio per qualche posizione di quei
lavoratori. Non sono in grado oggi di anticipare troppe cose e
neanche di definire i numeri, ma questo per assicurare che stiamo
seguendo con attenzione la questione, anche perché il giorno che i
lavoratori fecero la manifestazione in piazza io li ricevetti e già
li avevo ricevuti precedentemente.
Concludo, sperando di aver fornito una serie di elementi, perché
il collega Donzel chiede se siamo disponibili ad accogliere la
richiesta reiterata di costruire un tavolo permanente tra Governo
regionale, imprese e organizzazioni sindacali per sostenere la
ripresa industriale. La richiesta è sensata e condivisibile dal
punto di vista filosofico, però vorrei ricordare come si sia
cercato di dare un buon esempio in questi 23 mesi di legislatura e
di aver già dato seguito, seppure non nella forma proposta, ma come
metodo di lavoro, privilegiando il dialogo e il confronto con le
parti sociali, con un confronto continuo su questi temi. Con le
imprese e le organizzazioni sindacali sono state definite non in
normali riunioni o incontri sporadici, ma in appositi gruppi di
lavoro, il quadro organico di strumenti per fronteggiare la crisi
economica in atto. Li cito brevemente, ma sono noti a tutti: le
misure anticrisi, il piano triennale di politica del lavoro,
l'articolato sistema degli ammortizzatori sociali che è stato
esteso a tutti i settori produttivi con la copertura anche dei
settori portanti dell'economia valdostana (turismo, commercio,
artigianato), il programma triennale dell'industria e
dell'artigianato.
È stato sottoscritto con le parti sociali, a seguito di questi
confronti, un accordo sugli ammortizzatori in deroga che aggiorna
l'accordo quadro del settembre 2009. Tutto ciò per dire che questo
metodo di confronto senza averlo etichettato è stato messo in
piedi. Evidentemente non pensiamo che questo sia un qualcosa che
deve rimanere definito esclusivamente in questo modo, e che non ci
possano essere ulteriori prospettive di apertura di tavoli di
lavoro.
Non siamo quindi dell'avviso, oggi, di andare a creare altre
forme di tavoli di concertazione rispetto a quelli che già sono in
essere e che finora, a giudizio delle parti interessate, siano esse
organizzazioni sindacali, siano esse organizzazioni datoriali,
hanno soddisfatto le esigenze che ognuno di loro aveva da
rappresentare.
Président
- La parole au Conseiller Donzel.
Donzel (PD)
- Ringrazio l'Assessore per la puntuale
ricostruzione dei fatti.
Vorrei a mio modo precisare alcune situazioni. Quando noi
diciamo che bisogna esercitare una certa pressione sull'azienda,
siamo consapevoli del lavoro che è stato svolto, non vogliamo
minimizzare il lavoro da lei svolto; ma vogliamo ricordare che
mentre dei lavoratori sono in cassa integrazione, vengono comunque
assunti e utilizzati consulenti e lavoratori atipici. Allora, in
questo senso, diciamo: andiamo a verificare puntualmente queste
situazioni, perché qualcuno sta utilizzando risorse pubbliche,
risorse di tutti per azioni che non sono proprio corrette dal punto
di vista della corretta impresa. Per avere la corretta situazione
di questa cosa bisogna distinguere fra quelle aziende che hanno
bilanci in estrema difficoltà, in rosso, a rischio di chiusura,
eccetera, e aziende come questa che non sono a rischio di chiusura.
È chiaro che ci sono aziende che sono in una condizione di bilanci
in rosso e davvero serve il sostegno di tutta la società, il
metterci tutte le risorse che abbiamo, perché ogni posto di lavoro
è prezioso. In questo caso sappiamo che l'azienda di suo ha le
risorse e semplicemente sta scaricando su alcuni lavoratori i costi
della crisi.
Naturalmente mi fa estremamente piacere sapere che si stanno
aprendo alcuni spiragli, quindi mi complimento con l'Assessore per
questo tipo di lavoro, perché anche pochi posti di lavoro
recuperabili attraverso questo percorso disegnato dalle forze
sociali verso corsi di formazione, che consentono di prolungare il
periodo di cassa integrazione, sono auspicabili prima che si arrivi
ad una condizione di mobilità e di licenziamento vero e proprio.
Rimango dell'avviso che non è solo, per quanto riguarda l'ultimo
punto, pura filosofia quella di avere questo tavolo di lavoro;
quando mi fu risposto di "no" a questo tipo di percorso dal
Presidente della Regione, si era a quasi due anni fa e giustamente
si diceva: è annunciata una ripresa a breve, i rapporti bilaterali
funzionano, le cose che stiamo facendo vanno bene, eccetera.
Oggi ci rendiamo conto che la situazione è molto grave e che i
segnali della permanenza della crisi sono ancora tutti attivi;
peraltro non lo dico io, ma chiunque vada a leggersi la relazione
di cui discuteremo sul casinò, parla di una crisi permanente, di
una crisi che dilaga. Quindi se si scrive in un documento che c'è
una crisi economica che penalizza tutti, vale per tutti: vuol dire
che il Governo regionale riconosce che c'è una crisi economica di
lungo respiro, che non si interrompe a breve, per cui in questa
situazione davvero vale per noi la pena che ci sia un'attenzione
più puntuale, ci sia quello sforzo in più, riconoscendo che lo
sforzo c'è stato. Però diciamo: è lo stesso Governo regionale
adesso che - mentre prima diceva: arriverà una ripresa, siamo lì
che vediamo la ripresa - scrive in documenti a chiare lettere che
la crisi è di lungo respiro e perdura. In questo senso su questo
punto mantengo viva l'attenzione: sul fatto che bisogna puntare su
ogni posto di lavoro nel settore industriale, perché abbiamo visto
che non è così facile recuperarli in altri settori, non nei
servizi, non nel turismo, perché la crisi è generalizzata e se
siamo di fronte ad una manovra di legge finanziaria nazionale
durissima di tagli, andremo incontro ad un'ulteriore condizione di
riduzione di quella potenzialità economica per incentivare il
turismo che serve alla nostra Regione, perché se si bloccano gli
stipendi, se si tagliano i compensi, non è che la gente può andare
in vacanza dalla mattina alla sera!
