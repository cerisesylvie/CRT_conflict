Classificazione
ENERGIA
Energia idroelettrica



Oggetto del Consiglio n. 673 del 23 maggio 2019 - Resoconto
OGGETTO N. 673/XV - Interrogazione a risposta immediata:
"Indicazione delle voci costituenti gli investimenti programmati
dalla società CVA".
Rini (Presidente) -
Punto n. 20 dell'ordine del giorno.
Per l'illustrazione, la parola alla collega Minelli.
Minelli (RC-AC)
- Anche questo
question time
era
stato presentato per lo scorso Consiglio, che era anche quello in
si è discusso della questione della CVA. Nella settimana che ha
preceduto quel dibattito in Consiglio regionale, l'Amministratore
delegato della Compagnia valdostana delle acque è più volte
intervenuto tramite gli organi di stampa per chiedere delle rapide
decisioni, per prospettare degli scenari negativi e, a nostro
avviso, per indirizzare la discussione del Consiglio regionale
verso la quotazione in Borsa, che, come sappiamo, era caldeggiata
da tempo dai vertici della società. Noi abbiamo ritenuto queste
esternazioni scorrette in quel momento, alla vigilia del Consiglio
regionale, da parte di chi dovrebbe essere un esecutore e non un
ispiratore delle scelte del Consiglio. Nell'intervista al TG3 che è
andata in onda il 26 aprile e poi nelle interviste ai vari giornali
l'Amministratore delegato ha, tra l'altro, affermato che CVA
sarebbe da tempo pronta a investire dai 250 ai 300 milioni di euro,
ma di essere bloccata nel procedere dai vincoli derivanti dal
decreto Madia. CVA è una società totalmente controllata dalla
Regione, quindi è evidente che questi investimenti devono essere
stati concordati con l'Amministrazione regionale. Ciò che vogliamo
sapere dal Presidente del Governo riguarda esattamente questo, cioè
quali siano le singole voci che portano alla somma di 250-300
milioni di euro di questi ipotizzati e programmati
investimenti.
Presidente -
La parola al Presidente Fosson.
Fosson (GM)
- Ritorniamo a parlare di CVA, che ci
comunica che l'affermazione oggetto di questa interrogazione
discende dal piano industriale della società approvata dal
Consiglio di amministrazione in quanto atto di una totale
competenza e condivisa con l'azionista della stessa, che non è la
Regione bensì Finaosta. Il piano era stato regolato in
considerazione di due possibili scenari: uno scenario base, che
prevedeva investimenti di circa 120 milioni di euro e teneva conto
delle limitazioni poste all'operatività della società dalle norme
vigenti e in particolare dal D.lgs. n. 175/2016 cosiddetto "decreto
Madia" e dalle norme in materia di anticorruzione e trasparenza;
secondo, uno "scenario sviluppo", che prevedeva investimenti per
circa 270 milioni di euro in cui gli obiettivi di investimento
erano stati definiti sulla base del presupposto della non
applicabilità della legge Madia, per esempio, per effetto della
quotazione in Borsa o per intervenuta modifica normativa. CVA ci
specifica inoltre che la definizione degli investimenti negli
scenari suddetti è prevalentemente indirizzata nel settore della
produzione di energia da fonte rinnovabile in coerenza con le
normative di settore europee e italiane, che prevedono la forte
crescita della produzione di energia da fonte rinnovabile.
L'ammontare degli investimenti ipotizzati dalla società è stato
valutato in funzione della capacità finanziaria della stessa per il
prossimo triennio e in relazione al contesto attuale di mercato e
di tale tipologia di impianti. L'affermazione dell'Amministratore
delegato di CVA in merito ai 250 e 300 milioni di euro che CVA
sarebbe pronta a investire fa pertanto riferimento a quanto
previsto nel cosiddetto "scenario sviluppo", che al momento è in
stand-by
. Sul fatto dell'aver concordato degli interventi o
questo intervento non c'è stato nessun accordo, è stata una
decisione dell'Amministratore delegato di CVA.
Presidente -
La parola per la replica alla collega
Minelli.
Minelli (RC-AC)
- Queste cose erano scritte nel piano
industriale. Lo scenario base e lo scenario sviluppo li avevamo
visti anche noi, ma la domanda riguardava esattamente quali erano
le singole voci che portavano a questi investimenti. Noi abbiamo
letto di parchi eolici, ma niente di più, quindi io torno a dire
che mi aspettavo una risposta più puntuale per quello che
riguardava proprio le singole voci. Mi sembra che sia un po'
generico, mi sarebbe stato utile conoscerle perché, in base a
queste scelte, è anche più facile capire gli intendimenti per il
futuro. Visto che ho sostenuto e continuo a sostenere che per il
futuro di CVA è necessario procedere in una certa direzione,
attraverso una norma di attuazione, ribadisco che una società che
opera sul mercato e che va all'acquisto di parchi, non è possibile
che usufruisca di questa norma.
