Classificazione
CONSIGLIO REGIONALE
Attività consiliare d'aula



Oggetto del Consiglio n. 1165 del 20 dicembre 2019 - Resoconto
OGGETTO N. 1165/XV - Discussione generale congiunta sulla
convalida dell'elezione dei neo-consiglieri Alessia Favre, Carlo
Marzi, Luisa Anna Trione e Erik Lavevaz e loro giuramento.
Rini (Presidente) ?
Alla presenza di 31 colleghi possiamo
iniziare i lavori trattando subito i punti n. 1, n. 2, n. 3 e n.
4.
In seguito alle dimissioni dei Signori Laurent Viérin, Antonio
Fosson, Stefano Borrello e Luca Bianchi, di cui il Consiglio
regionale ha già accettato le dimissioni nell'adunanza in data 16
dicembre 2019, il Consiglio deve oggi procedere alla convalida
dell'elezione dei neo Consiglieri regionali in loro
sostituzione.
Dal verbale dell'Ufficio elettorale regionale presso il
Tribunale di Aosta, riguardante l'elezione del Consiglio regionale
della Valle d'Aosta avvenuta il 20 maggio 2018, risulta che:
- nella lista n. 5 avente il contrassegno "Union Valdôtaine
Progressiste" il primo dei candidati non eletti risulta essere la
Signora Alessia Favre, con una cifra individuale di 616
preferenze;
- nella lista n. 1 avente il contrassegno "Area Civica - Stella
Alpina - Pour Notre Vallée" il primo dei candidati non eletti
risulta essere il Signor Carlo Marzi, con una cifra individuale di
933 preferenze, il successivo candidato non eletto risulta essere
la Signora Luisa Anna Trione, con una cifra individuale di 898
preferenze;
- nella lista n. 8 avente il contrassegno "Union Valdôtaine" il
candidato che segue per numero di voti i Consiglieri Giovanni
Barocco e Flavio Peinetti risulta essere il Signor Domenico Avati,
con una cifra individuale di 815 preferenze, il quale, con una nota
in data 19 dicembre 2019, ha comunicato di rinunciare a ricoprire
la carica di Consigliere regionale. Il successivo candidato non
eletto della lista n. 8 avente il contrassegno "Union Valdôtaine"
che ha riportato il maggior numero di voti è il Signor Erik
Lavevaz, con una cifra individuale di 788 preferenze.
Visto che il Signor Giovanni Barocco, la cui convalida e il cui
giuramento sono già avvenuti, sostituisce il Signor Luca Bianchi in
qualità di Consigliere regionale effettivo, il Signor Erik Lavevaz
deve essere convalidato quale Consigliere supplente.
Gli uffici, con apposita relazione che è stata distribuita,
hanno proceduto d'ufficio a esaminare la condizione degli eletti ai
fini dell'adempimento di convalida previsto dall'articolo 56 della
L.R. 12 gennaio 1993 n. 3, dall'articolo 8 della L.R. 7 agosto
2007, n. 20 e dall'articolo 4 del Regolamento interno per il
funzionamento del Consiglio.
Si procede ora alla convalida dei nuovi eletti aprendo prima una
discussione, così come deciso in seno alla Conferenza dei
Capigruppo, ogni Consigliere avrà diritto a 15 minuti di tempo per
l'intervento e 5 minuti in fase di dichiarazione di voto. La
discussione sarà congiunta e poi le votazioni saranno singole. Apro
la discussione, ha chiesto la parola il collega Vesan.
Vesan (M5S) -
Solo per mozione d'ordine, la discussione
generale viene fatta su tutti i punti insieme, ma, poiché la
votazione deve essere separata, volevo conferma del fatto che i 5
minuti per la dichiarazione di voto fossero per ogni votazione.
Presidente -
È assolutamente in questa maniera, quindi
ora facciamo il dibattito generale sul tema, che è proprio quello
delle sostituzioni in generale; poi le dichiarazioni di voto
saranno fatte prima dell'apertura della votazione di ogni singolo
eletto. Grazie. Apro la discussione generale; ci sono richieste di
intervento? Anche per organizzare il dibattito, chiedo se sia
possibile già avere un elenco di coloro che intendono prendere la
parola in modo da agevolare la discussione in aula. Ha chiesto la
parola il collega Ferrero.
Ferrero (MOUV') -
Il mio intervento riguarda la nomina di
cui al punto n. 1; voglio fare una premessa che sia chiara in
maniera che non ci siano poi dei malintesi: il mio intervento va a
toccare una questione di merito e l'opportunità di una scelta, la
posizione etica, morale e non la singola persona o le sentenze
delle inchieste che devono essere ancora scritte.
Come avevo già detto precedentemente, noi dobbiamo assumere ora
delle decisioni eticamente intransigenti e ineccepibili alla luce
di quanto è successo, non vorrei che oggi si facesse passare, per
puro interesse di poltrona o di sopravvivenza di questa
maggioranza, la sostituzione di quattro Consiglieri dimissionari
indagati nell'ambito dell'inchiesta sui rapporti
politica-'ndrangheta come un atto dovuto. Con la solita filastrocca
con la quale, quando c'è da combattere con la lingua la mafia, sono
tutti in prima linea - facciamo l'Osservatorio antimafia regionale,
sentiamo in Commissione le Forze dell'ordine e della Magistratura -
ma quando poi invece concretamente bisogna dare dei segnali chiari
con prese di posizioni nette, forti, inequivocabili, allora si
iniziano a trovare le scuse, magari dicendo che la sostituzione è
un atto dovuto, che bisogna garantire il funzionamento del
Consiglio e altre scappatoie del genere, che poi sicuramente
qualcuno tira poi fuori successivamente.
Di dovuto oggi in quest'Aula non c'è niente di niente,
d'altronde se chi ha fatto la legge che prevede la surroga, cioè la
sostituzione di Consiglieri dimissionari, ha previsto che ci sia
una votazione e non una presa d'atto del Consiglio, cioè una
votazione che può essere favorevole, sfavorevole, o può portare a
un'astensione, io penso che ci sia una motivazione. L'approvazione
delle nomine sopra ogni cosa compete alla responsabilità dei
singoli Consiglieri, oggi qui non siamo chiamati a una semplice
presa d'atto, ma dobbiamo sostanzialmente manifestare la nostra
sensibilità, la sensibilità delle nostre coscienze rispetto a
quanto è successo. La Valle d'Aosta ha già avuto e avrà in futuro,
a seguito di questo irreparabile danno di immagine, delle
conseguenze che non possiamo nemmeno immaginare: ci hanno già
sbattuto fuori da alcuni Comitati nazionali trattandoci
sostanzialmente come degli appestati.
Qual è allora il segnale che dovremmo, a mio avviso, dare oggi?
È il segnale dell'unico partito autonomista del "facciamo finta di
niente"? È il segnale del "stiamo zitti e intanto andiamo avanti"?
Se fosse così, mi viene il dubbio che qualcuno voglia mandare un
segnale non alla società civile, ma ad alcuni "compari" o, peggio,
ad alcuni "mammasantissima". Non si tratta oggi certo di stabilire
colpevoli o innocenti, lo ribadisco perché so che qualcuno poi
andrà con l'uncinetto su queste cose, sulle quali invece bisogna
andare con la spada. Non sono in ballo questioni che riguardano la
persona, ma se dalle intercettazioni dei capi della cupola
'ndranghetista risultano dei presunti interessamenti elettorali,
nelle elezioni comunali del 2015 per il tramite di un Consigliere
regionale a favore di chi ora dovrebbe assumere la carica in
sostituzione proprio di uno dei quattro che hanno dato le
dimissioni, io ritengo in coscienza che il voto non possa essere
dato a cuor leggero su questa nomina. Il garantismo non c'entra
niente, non cerchiamo, mi raccomando, di confondere le acque, qui
non si tratta di garantismo o non garantismo. Noi oggi con un voto,
che, a mio avviso, dovrebbe essere convintamente contrario alla
nomina, dobbiamo rendere giustizia e rispetto all'immenso lavoro
che è stato fatto dalle Forze dell'ordine e dalla Magistratura, non
disprezzarlo con superficialità: dobbiamo dimostrare che
all'interno del Consiglio regionale in questa situazione, che è una
situazione straordinaria, non è una situazione ordinaria, c'è una
tensione morale altissima, un senso delle Istituzioni che va oltre
qualsiasi altro discorso, che diventa secondario, per una ragione
di opportunità, di integrità, di onestà, oggi non possiamo
concederci nessuna sbavatura.
Noi Consiglieri, lo rammento a tutti - soprattutto ad alcuni
Consiglieri della maggioranza con i quali in passato ho condiviso
delle battaglie, ho condiviso dei momenti in cui si aveva una
visione comune delle cose - non agiamo, ripeto, con vincolo di
mandato e non dobbiamo prendere ordini su questioni come questa da
nessuno, se non dalla nostra coscienza, anche se questo
rappresentasse la fine di questa variopinta maggioranza. La
situazione della tenuta democratica: in questo momento in Valle
d'Aosta corre un rischio gravissimo; lo stesso Consiglio regionale
è tuttora fortemente delegittimato sussistendo ormai la certezza di
un voto pilotato che ha ferito a morte la democrazia valdostana
nelle precedenti elezioni regionali.
Su alcuni Consiglieri poi che siedono ancora in quest'aula e
dovranno votare l'entrata in Consiglio dei candidati non
dimentichiamo che incombe già minacciosa l'ombra di collusione col
sistema mafioso. Ecco che allora oggi è assolutamente
indispensabile, sussistendo nei confronti del Consigliere
subentrante non questioni personali, ma un dubbio su possibili
attività di voto di scambio, di cui sarebbe stato oggetto o che
abbiano coinvolto indirettamente un voto... il nostro voto qui non
può essere che fermamente contrario alla nomina; perché? Perché nel
più triste momento storico della Valle d'Aosta che purtroppo stiamo
vivendo ci sono richiesti penso da quella fetta sana della società
civile un rigore, un rispetto, una tensione morale che
rappresentano il migliore esempio per esprimere veramente la
volontà di volere farla finita, di voltare questa vergognosa pagina
che stiamo leggendo della storia valdostana e che, purtroppo, è
stata scritta in parte da persone che rappresentano oggi la
maggioranza di Governo, un Governo che è politicamente morto,
seppellito e non merita nessuna benedizione.
Io spero che oggi davanti ai Valdostani ognuno si assuma la
propria responsabilità e che non esca, perdonatemi il tono, il
vigliacco di turno che chieda il voto segreto.
Presidente -
Ci sono altre richieste? Ha chiesto la
parola la collega Pulz.
Pulz (ADU VDA) -
"
Vi è stata una delega totale e
inammissibile nei confronti della Magistratura e delle Forze
dell'ordine a occuparsi esse solo del problema della mafia... e c'è
un equivoco di fondo: si dice che quel politico era vicino alla
mafia, che quel politico era stato accusato di avere interessi
convergenti con la mafia, però la Magistratura, non potendone
accertare le prove, non l'ha condannato, ergo quell'uomo è
onesto... e no, questo discorso non va perché la Magistratura può
fare solo un accertamento giudiziale, può dire: "ci sono sospetti,
sospetti anche gravi, ma io non ho le prove e la certezza giuridica
per dire che quest'uomo è un mafios
o", però i Consigli
comunali, regionali e provinciali avrebbero dovuto trarre le dovute
conseguenze da certe vicinanze sospette tra politici e mafiosi,
considerando il politico tal dei tali inaffidabile nella gestione
della cosa pubblica. Ci si è nascosti dietro lo schema della
sentenza, cioè quest'uomo non è mai stato condannato, quindi non è
un mafioso, quindi è un uomo onesto... Politica e mafia sono due
poteri che vivono sul controllo dello stesso territorio: o si fanno
la guerra o si mettono d'accordo
". Non so, care colleghe e cari
colleghi, se vi sia venuto in mente l'autore di queste intense
riflessioni che mi ha fatto davvero impressione rileggere alla luce
delle ultime gravissime vicende: sono le parole del magistrato
Paolo Borsellino, che ci ricorda come essere onesti non significhi
solo non aver commesso reati e che oltre e prima del piano
giuridico c'è quello etico. Noi di ADU VDA le abbiano cercate
quelle parole per trovare una chiave di interpretazione nel buio
creato dagli ultimi edificanti eventi che hanno sbattuto la Valle
d'Aosta sui principali
media
locali, nazionali e pure
internazionali, senza che la Regione partecipi come parte civile al
processo peraltro.
Pare davvero tanto surreale trovarci qui ora per la terza volta
dall'inizio di questa legislatura da cui mi aspettavo sinceramente
tutto un altro livello di esperienza e con un ulteriore sentimento
di sconcerto, di rabbia e di profonda delusione a fare il gioco
delle parti in una tragicommedia che riguarda la ritualità della
sostituzione, questo giro di ben quattro colleghi Consiglieri con
cui abbiamo condiviso 18 mesi di duro lavoro nell'attesa che
possano chiarire - e speriamo in fretta - la loro precisa posizione
singola rispetto alle infiltrazioni della 'ndrangheta nella più
alta Istituzione politica valdostana. Sotto il profilo
istituzionale, nessuno di noi può, credo, impedire, nemmeno se ne
avesse la seria volontà, il subentro di chi, ai sensi della legge
vigente, ha i requisiti per diventare Consigliere.
Noi vogliamo fare ora un discorso di tipo politico ed è in
questa dimensione che ci permettiamo di essere ipercritici, senza
alcuna intenzione di offendere la sensibilità di qualcuno sul piano
personale, fatta salva la presunzione d'innocenza che riaffermiamo
con forza nella nostra posizione convintamente garantista.
L'angosciante caso che stiamo vivendo, nostro malgrado, rende
evidente a tutti quelli che non si coprono gli occhi con le fette
del lardo di Arnad - che infatti con le castagne e il miele sta
senz'altro meglio nello stomaco che non sugli occhi - che l'intero
sistema politico ma anche sociale valdostano sono inquinati da
comportamenti illegali mascherati da ordinaria amministrazione,
coperti dal "così hanno sempre fatto tutti e tanto non vale la pena
provare a essere diversi, perché in giro c'è solo corruzione e i
politici tanto sono tutti uguali e attaccati con la colla Uhu alla
poltrona".
Com'è nostra consolidata attitudine, vogliamo essere trasparenti
con tutti nelle nostre prese di posizione, ribadiamo quindi con
forza che in ragione della gravità di questa situazione, che è
oggettivamente nuova, situazione di cui la cittadinanza sembra più
consapevole della sua capacità di destabilizzazione rispetto almeno
a parte dei politici... è necessario che tutti aprano gli occhi,
che li spalanchino proprio e abbiano il coraggio alle prossime
elezioni - prossime anche nel senso di vicine - di scelte coerenti
con le accuse che muovono in continuazione alla classe politica,
dimenticando che è da qui che partono le decisioni che poi hanno
conseguenze su tutti e su ciascuno, è forse il caso che siano i
migliori e non i peggiori - i migliori, come diceva Aristotele - a
occuparsi della cosa pubblica.
Ora, pur nella certezza che i 731 baci che ho ricevuto per cui
mi trovo qui, anziché a scuola, sono voti puliti e disinteressati,
la mia disponibilità a scollarmi dalla poltrona, che vi assicuro
poi non essere così comoda come sembra dall'esterno: dico questo
perché non credo che a tutti fuori esca costantemente il fegato
dalle orecchie, come invece capita a me da quando sono qui. Le mie
dimensioni vengono qui e ora e per l'ennesima paranoica volta
confermate; attendo le altre necessarie e contestuali - perché il
clima qua dentro, malgrado i sorrisi, spesso è da notte dei lunghi
coltelli - 17 firme per fare le valige. La mia è pronta da quasi un
anno, tanto che la roba dentro è persino stropicciata, ma se fossi
da sola a fare questo passaggio, non cambierebbe la situazione,
anzi verrei allegramente sostituita.
Cari colleghi, ostinarsi nella parte dell'ultimo Giapponese che
non si arrende alla disfatta, come sembra volere ancora fare
qualche Consigliere, è lesivo della vita democratica, offende le
Istituzioni che noi tutti qui rappresentiamo e manca di rispetto
alle madri e ai padri nobili di quella autonomia che troppo spesso
qui viene evocata a sproposito, non basta infatti sostituire
quattro Consiglieri che invitiamo fin da subito a dimettersi, mi
spiace come accoglienza non è granché, ma l'invitiamo subito a
dimettersi anche loro dopo l'approvazione del bilancio.
Mi spiace dirvelo ma siete arrivati nel momento peggiore o state
arrivando nel momento peggiore della storia locale, perché è
l'intero Consiglio a essere delegittimato nel suo insieme. Noi
infatti siamo un insieme e non semplicemente una sommatoria di
individui e di gruppi politici, ognuno responsabile solo per conto
proprio, di fatto non sappiamo quali siano i voti infiltrati, se ci
siano degli atti collusi e delle pressioni a cui qualcun altro ha
ceduto. Noi non possiamo cedere a inutili arroccamenti, la
Costituzione ci ricorda che noi siamo qui in rappresentanza non
solo di chi ci ha eletti ma di tutti i cittadini, ed è nelle loro
mani... per cercare di salvaguardare l'alto senso della politica
che è stata umiliata, che produrrà nuovo tragico astensionismo, è
per il rispetto di questa oltraggiata Istituzione che dobbiamo
rimettere tutti quanti il mandato ai cittadini. Se la gente poi
anche in Valle d'Aosta crederà davvero che la Lega sia il
cambiamento di cui abbiamo assoluto bisogno con il suo uomo forte,
che oggi è venuto qui con la bava alla bocca, come uno sciacallo
affamato, o se crederà che sia giusto che chi ha dato l'allarme
'ndrangheta tante volte in quest'Aula continui a sostenere tutti i
Governi che si cercherà di rimettere in piedi pur di non
confrontarsi con gli elettori, o se crederà che sia un'ancora di
salvezza rifugiarsi per paura del nuovo in un autonomismo che ha
fatto per lo più solo finta di rivedere criticamente i suoi troppi
passi falsi, malgrado il grande impegno che riconosciamo a qualcuno
con cui sentiamo stranamente prima ancora dell'entrata un'insolita
sintonia, quando dice con coraggio: "prima il bilancio e subito
dopo tutti a casa". Allora la popolazione valdostana si prenderà le
sue responsabilità per l'ulteriore
débâcle
, perché, come
diceva il sommo maestro Fëdor Dostoevskij: "
ogni uomo è
tragicamente libero, libero anche di farsi del male
", allo
stesso modo anche se i nuovi colleghi rappresentassero quel nuovo,
quella svolta di cui c'è urgente bisogno in quest'Aula e nella
nostra Comunità tutta, non bastano neanche loro a togliere tutto il
fango in cui questa Istituzione è stata di recente trascinata.
Ci dispiace che capiti adesso, anche perché siamo certi che,
senza nulla togliere ai simpatici maschietti che stanno per
entrare, il rafforzamento della presenza femminile non possa che
migliorare questo clima pesante, con lo spirito di dialogo, la
lucidità delle analisi che di solito ci caratterizza, oltre
all'apporto di nuove competenze. Noi di ADU non vogliamo
rassegnarci alla decadenza, che a volte, è vero, sembra
inesorabile; noi crediamo che si debbano urgentemente rivedere i
criteri di scelta nel momento in cui si selezionano le candidature
nei movimenti e nei partiti e poi nel momento di grandissima
responsabilità civile in cui si è soli di fronte alla propria
coscienza nella cabina elettorale, facendo memoria di quale
conquista storica sia stato il diritto di voto universale, per noi
donne in particolare, tenendo a bada quella
nonchalance
con
cui, per qualche oscura convenienza personale o familiare, quando
non per minaccia, che in caso va prontamente denunciata, qualcuno
traccia la crocetta sulla scheda elettorale, dimenticandosi che
ogni scelta individuale è anche e sempre una scelta collettiva per
le sue conseguenze che si irraggiano su tutti, come ci ha insegnato
la migliore tradizione filosofica.
Concludo dicendo che riflettere criticamente con coraggio
sull'accaduto è, secondo noi, l'unica strada affinché i cittadini e
i loro rappresentanti eletti lavorino per l'urgente rinnovamento
delle Istituzioni su programmi di sviluppo che siano seri e
credibili, espellendo le ambiguità, i clientelismi, gli affarismi e
le gravissime pressioni o compravendite dei voti, che ledono ogni
sano principio di libera rappresentanza democratica e che
nessunissima nuova legge elettorale potrà davvero evitare se non ci
sarà ora un sussulto di indignazione e quindi di dignità
collettiva, anche perché forse è bene ricordare - fuori mi pare che
non sia così chiaro - che l'ultima legge elettorale regionale è
stata approvata senza il nostro voto solo lo scorso giugno 2019,
con spoglio centralizzato...
Presidente -
Vi chiedo un pochino di silenzio, si fa
fatica a seguire la collega, per cortesia... ma non deve concludere
lei, devono concludere di fare questo brusìo, sennò non si riesce a
seguirla...
... non c'è problema, posso urlare di più... con spoglio
centralizzato, dicevo, anticontrollo del voto e con preferenza
unica per far tornare i soliti vecchi volponi della politica
locale, quelli con la pelliccia spesso spessa.
