Classificazione
ASSISTENZA SANITARIA E OSPEDALIERA
Presidio ospedaliero
Servizio di emergenza sanitaria (118)



Oggetto del Consiglio n. 1701 del 13 gennaio 2016 - Resoconto
OGGETTO N. 1701/XIV - Interpellanza: "Progetto di
riorganizzazione del Dipartimento di emergenza, rianimazione e
anestesia della Valle d'Aosta".
Rosset (Presidente) -
Proseguiamo i lavori con il punto
32 all'ordine del giorno. Per l'illustrazione, ha chiesto la parola
il Consigliere Chatrian, ne ha facoltà.
Chatrian (ALPE) -
Grazie Presidente.
È una giornata in cui i temi che sono stati affrontati sono
soprattutto quelli legati al territorio. Solo qualche settimana fa
quando abbiamo affrontato la finanziaria 2016-2018, come gruppo
avevamo cercato di sottolineare in tre elementi principali le sfide
del prossimo triennio: il primo la sanità, il secondo i trasporti e
il terzo la scuola, legati soprattutto a, con meno soldi e meno
risorse, come poter garantire pari condizioni. Quella era un po'
l'analisi e la diagnosi che avevamo fatto ad inizio dicembre,
cercando di mettere sul tavolo anche indubbiamente delle proposte
con qualche risorsa in meno.
Prima la sintesi dell'Assessore Marguerettaz per quanto riguarda
i trasporti è stata: "è tutto a posto, abbiamo fatto il possibile",
bene, noi abbiamo voluto ripresentare un'iniziativa sul caos che
c'è ancora all'interno di questo nuovo mega Dipartimento che si è
voluto costituire un po' di tempo fa, che si occupa di emergenza e
urgenza, il caos che c'è tuttora a seguito anche di numerosissimi
dibattiti fatti in quest'aula e fatti nella commissione consiliare
competente: caos perché noi continuiamo ad essere molto
preoccupati, perché, dal nostro punto di vista, le pari condizioni
ad oggi faticano ad essere garantite su tutto il territorio
regionale. Mi spiego meglio: sapendo perfettamente che non ho e non
abbiamo la bacchetta magica - lo anticipo tranquillamente -, se c'è
una filosofia, una programmazione, una pianificazione, una linea di
indirizzo, quella deve essere e lì bisogna dare corso per poter
garantire le pari condizioni. Qui perché, Assessore Fosson, ho
utilizzato il termine "caos"? Perché un mese fa all'incirca è stato
deciso dal punto di vista politico, oltre tutto sotto
sollecitazione del nostro gruppo, del gruppo UVP, di stoppare la
riorganizzazione del DERA, di questo mega Dipartimento che è stato
messo in campo, tant'è vero che con un vostro comunicato di
maggioranza, antecedente la discussione in aula dell'iniziativa che
avevamo presentato, antecedente le discussioni che poi abbiamo
avuto qualche giorno dopo in commissione, politicamente avete
deciso di fermare il tutto. In commissione lei ci ha detto:
"congeleremo in questo momento la riorganizzazione, perché vogliamo
approfondire meglio, perché vogliamo garantire i servizi, perché ci
teniamo anche al territorio, perché vogliamo trovare delle
soluzioni al territorio in modo che abbia le stesse condizioni,
dato che la vita è una cosa molto importante, vogliamo rivedere la
filosofia messa in campo da questo progetto DERA", che praticamente
non è stato condiviso con nessuno, quanto meno con la commissione
competente e con questo Consiglio regionale no, probabilmente
l'avete condiviso solo come Giunta o ai vertici come azienda, ma
poco importa, il tema di questa sera non è quello, quindi la
politica ha deciso all'unanimità di congelare il tutto.
Perché siamo preoccupati, colleghi? Perché invece dopo il 15
dicembre la riorganizzazione sta andando avanti tranquilla
all'interno del Dipartimento nell'emergenza e nell'urgenza:
spostamenti, modifiche strutturali e non. La prima domanda che ci
poniamo è: delle due l'una, se decidete un percorso, ditelo nelle
sedi opportune, in Consiglio, in commissione o quanto meno fate una
conferenza stampa come avete fatto in altre occasioni. Prima
considerazione. È lecito, però almeno non prendeteci in giro, noi e
tutto quello che sta dietro il Dipartimento, perché il 16 dicembre
è stato detto: "fermiamo tutto, congeliamo, approfondiamo".
Va bene il tutto, Assessore, lei il 16 dicembre ci aveva già
assicurato che il medico a Donnas sarebbe stato mantenuto, quindi
nessuna novità, tutto è stato già congelato e fermato un mese fa,
non c'è nessuna novità, però - ed è qui che ci piacerebbe avere
qualche ragguaglio in più oggi e probabilmente nelle prossime
settimane... - quando abbiamo audito il Capo di questo
Dipartimento, il Signor Visetti, ci è sembrato che la filosofia
fosse completamente un'altra: quella di andare ad azzerare queste
cose completamente, perché l'obiettivo, dal punto di vista tecnico,
era smantellare i tre presidi territoriali e accentrare tutto ad
Aosta: questa era la filosofia del Capo tecnico.
Noi abbiamo un altro ruolo, che è quello di natura politica,
tant'è vero che noi, come commissione, abbiamo audito invece le
seconde e terze file probabilmente: i medici, gli infermieri, tutte
le categorie che ci hanno invece rappresentato un'altra filosofia
che, se abbiamo capito bene, è questa: il vero risparmio è
derivante dal filtro che questa figura o queste figure fanno sul
territorio, perché l'obiettivo - e per noi questo è il centro del
dibattito - è conseguire risparmi sul minor numero di accessi in
pronto soccorso e sul minor numero di chilometri percorsi
dall'ambulanza nelle sedi periferiche, proprio in antitesi rispetto
alla proposta che il Signor Visetti, Capo del Dipartimento, ci ha
fatto un mese fa in commissione. Noi quindi, Assessore, le
chiediamo qual è la strategia e la filosofia.
Terza considerazione. Ci sono state due scuole di pensiero per
quanto riguarda invece le figure professionali, c'è una criticità,
noi partiamo dal presupposto che non abbiamo la bacchetta magica,
però dobbiamo tutti cercare di risolverla. Ci piacerebbe sapere -
difatti l'abbiamo fatto nel punto n. 2 - se ci risponde per quanto
riguarda invece la figura dell'operatore tecnico. Immagino che lei
conosca molto bene e meglio di me e di noi questa guida,
tecnicamente è un medico, quindi lei sappia perfettamente chi fa
che cosa e chi può fare che cosa, se è una consuetudine o se è una
cosa solo
una tantum
. Sono due filosofie completamente
diverse con un unico obiettivo, bisogna però risolvere questa
criticità e trovare delle soluzioni che vadano nella direzione
sempre di garantire le pari condizioni. Il quesito che le facciamo
è: "se è vero che il progetto DERA identifichi nell'OTSE la figura
designata alla risposta operativa alle chiamate del 118 e
nell'infermiere la funzione di supervisore e se tale impostazione
sia in linea con la normativa nazionale e se è vero che dopo lo
stop dichiarato in commissione - come dicevo prima -
successivamente si sono spostate" diverse figure professionali dal
Pronto soccorso e perché se è stato deciso che tutto doveva essere
congelato.
Il terzo quesito è: "se alla luce della nuova normativa che
impone adeguati riposi a medici ed infermieri e considerati i
trasferimenti, i congedi di maternità, le esenzioni dei turni
notturni e i prossimi pensionamenti, ritenga che l'organico del
pronto soccorso e del 118 siano adeguati a garantire tale normativa
prevista".
La quarta domanda che poniamo è: "se ritiene che la gestione
dell'emergenza-urgenza sul territorio, come attualmente è in
essere, sia ottimale e risponda in modo efficace alle necessità di
soccorso medico dei cittadini di tutti i comuni valdostani...". Il
centro di tutto è questo: dico questo perché va bene che avete
fatto retromarcia un mese fa, l'ha fatto lei, ce l'ha detto lei in
commissione non l'altro ieri, abbiamo ricevuto adesso un
comunicato, ma la decisione politica l'ha presa un mese fa in V
Commissione dicendo che a Donnas non si tocca il medico. Se non si
tocca il medico a Donnas, a Châtillon cosa succede? Noi nella Media
Valle dobbiamo avere solo qualche difficoltà dalle 7.00 del mattino
alle 15.00 del pomeriggio? In altre zone, in Alta Valle stessa
considerazione?
Se posso, faccio un passaggio in più. La sfida indubbiamente è
come rendere omogeneo il servizio. Lei gentilmente ieri sera ci ha
fatto pervenire un documento - quindi quest'iniziativa è stata
ottima, perché vuol dire che si è stimolato un po' il dibattito -,
è arrivato mezz'oretta fa il comunicato che è stato garantito il
medico a Donnas, ieri a tarda serata è arrivata la sua
comunicazione dopo 25 giorni, un po' di dati della V Commissione,
quindi quest'iniziativa ha stimolato quanto meno sia i documenti
che le elaborazioni.
Assessore Fosson - termino Presidente -, se è vero questo
risparmio fatto su una riduzione dei servizi...è normale che se uno
toglie il personale, riduce i servizi e, per quanto riguarda il
Dipartimento, è un po' come il gioco delle tre carte: spostiamo un
po' di personale, ecco che facciamo vedere che nel DERA si
risparmiano 200-300 mila euro. Chiederemmo a lei, che immagino
voglia mettere al centro non il paziente a questo punto, ma le pari
condizioni legate al discorso della territorialità
emergenza-urgenza, le considerazioni perché poi alla fine il
risparmio non c'è stato.
Quel documento che ci ha fatto avere l'ho analizzato ed è molto
confuso - poi lei, Assessore Fosson, ce lo spiegherà molto bene
nella sua replica -: tante zone d'ombra dove probabilmente entrerò
nel merito e nel dettaglio dopo aver ascoltato attentamente le sue
risposte ai quattro quesiti che abbiamo posto, perché l'obiettivo è
quello di garantire le pari condizioni, però nello stesso tempo non
prendere in giro nessuno e cercare di dare, se non delle certezze,
quanto meno una filosofia, come dicevo prima. Se invece avete
deciso di cambiare filosofia, ce lo dite direttamente e in
commissione faremo le dovute valutazioni. Grazie Presidente, scusi
per qualche secondo che ho rubato.
Presidente -
Per la risposta, la parola all'Assessore
Fosson, ne ha facoltà.
Fosson (UV) -
Grazie Presidente.
Non ho neanch'io la bacchetta magica; tutti noi come esponenti
politici, amministratori, sia di maggioranza che di minoranza,
dobbiamo renderci conto che la riduzione delle risorse è stata
importante nel 2015 ed è ancora importante quest'anno. In tutte le
considerazioni quindi dobbiamo tenere conto che questo taglio c'è
stato, ma anche che vogliamo mantenere i servizi. Chiaramente con
meno risorse dobbiamo ottimizzare quello che abbiamo, dobbiamo
chiedere al personale degli altri turni, con nuove professionalità,
eccetera.
Il mega Dipartimento non è stato deciso adesso, ma fu
determinato dal nuovo atto aziendale che è stato discusso
ampiamente con i sindacati, che erano i primi ad essere d'accordo
su quest'unificazione di due precedenti Dipartimenti ed è stato
votato in commissione per la prima volta e approvato. Creda non è
assolutamente mio desiderio di prendere in giro nessuno. Noi i
Sindaci li abbiamo visti il 7 e mi dispiace che il comunicato sia
arrivato adesso...
(interruzione di un Consigliere, fuori microfono)
...così come questo blocco della riorganizzazione persiste
perché c'è una necessità di fare un approfondimento, come avevamo
deciso in commissione. La commissione mi aveva chiesto dei dati
soprattutto sui costi, io glieli ho fatti avere, e confermano il
risparmio che avevo affermato. Come lei vede, non sono dei dati
miei, ma sono dei dati firmati, siglati dal Direttore
amministrativo dell'ASL, dal Direttore del personale e corredati da
alcune specificazioni che penso siano chiare. C'è un impegno
comunque a ritornare in commissione il prima possibile, proprio
perché i tecnici hanno scritto questi dati ufficiali; se altri
soggetti hanno degli altri dati, ce li diano, sennò è veramente un
prenderci in giro. Lei ha chiesto con quest'interpellanza di
fornire degli ulteriori dati, relativi al 118 suddivisi distretto
per distretto, ma non sono riuscito con le strutture a raccoglierli
in questi giorni, però c'è un impegno mio personale a farlo entro
gennaio, per tornare ai primi di febbraio in commissione.
Se mi permette, proprio perché io credo ai dati, ne ho aggiunti
degli altri oltre a quelli relativi ai risparmi. Ci sono anche
quelli legati alla semplificazione del sistema informatico rispetto
a quando c'erano due Dipartimenti, in cui il 118 aveva un suo
sistema informatico che non colloquiava con gli altri. In questo
mega Dipartimento, come ha detto lei, uno dei risparmi ulteriori è
dovuto alla razionalizzazione dei due sistemi informatici in uno.
Altri dati glieli avevo già forniti quando lei mi ha fatto
l'interpellanza a dicembre, in cui io le illustravo i tempi di
percorrenza e quelli di attesa in pronto soccorso. Questi sono dati
ufficiali che le ridarò e li ripresenteremo, in cui ad esempio il
codice giallo aspetta undici minuti. Erano cifre che rientravano
ampiamente nella media nazionale sui valori bassi, pur essendo una
zona di montagna. Sui dati quindi sicuramente apriremo un confronto
anche con i tecnici all'interno della commissione.
Il progetto DERA non identifica - e qui vengo alla seconda
domanda - l'operatore tecnico come una figura, che è codificata dal
2006, data a partire dalla quale l'operatore tecnico svolge una
determinata funzione all'interno della centrale. La figura
dell'operatore tecnico è poi stata normata con una legge del 2008,
in cui c'è l'allegato A che decide che cosa fa tale figura. Le
ricordo che questa legge regionale è stata impugnata a livello
centrale e in conseguenza a ciò la parte dell'autista ambulanziere
fu cassata, mentre non fu assolutamente toccata quella che
prevedeva all'allegato A la figura dell'operatore tecnico di
centrale.
Come ho detto - questo non è un prenderci in giro - abbiamo
chiesto un parere legale a fronte di ciò che affermavano alcuni
operatori rispetto alle funzioni sanitarie svolte
inappropriatamente. Alle copie dei dati sui risparmi le ho fatto
allegare anche quella del parere legale che è arrivato in data 8
gennaio, per il quale il nostro Ufficio legale dichiara che questa
figura legittimamente risponde alle chiamate e ha un ruolo tecnico
autorizzato, con uno scarico di responsabilità previsto proprio
dalla legge n. 4/2008, in cui l'infermiera ha una funzione di
supervisione. Io quindi penso e spero che questo parere, che è
allegato, di cui è stata data copia in data 8 gennaio anche ai
sindacati che lo avevano richiesto, porterà una certa chiarezza di
interpretazione ad una legge su quel tema a livello nazionale.
Per quanto riguarda le infermiere che sono state spostate, non
c'entra assolutamente nulla il progetto di riorganizzazione del
DERA, ma è una normale pratica in vigore in tutti i dipartimenti,
basata sulla formazione e sulla rotazione delle competenze, perché
delle infermiere che sono in Pronto soccorso possono acquisire
nuove professionalità se stanno in rianimazione e viceversa. Cosa
che succede non nei mega dipartimenti, ma in tutti i dipartimenti,
perché, se si ricorda, c'è stato in un'estate il problema
dell'Urologia con l'Ortopedia e con i sindacati ci fu un confronto
sul percorso di formazione in una logica dipartimentale.
Normalmente tra la Chirurgia vascolare e la Cardiologia vi sono
interscambi quando, ad esempio vi è del personale in gravidanza in
un reparto: Vi sono ragioni di necessità contingenti, ma
soprattutto c'è un discorso di funzionalità e soprattutto di
formazione. Nel nostro nuovo piano sanitario, nella revisione
saranno ancora semplificati i dipartimenti, saranno tolti degli
altri dipartimenti proprio perché questa logica all'interno del
Dipartimento si sviluppi.
Nel terzo quesito lei chiede se è necessario e sufficiente
l'organico del 118. Il grande problema è questo: noi ci siamo
trovati ad imbatterci in una legge europea che ci impone degli
orari e dei riposi che prima non c'erano, questo crea ai piccoli
ospedali, come ho sempre detto, dei grandissimi problemi
organizzativi, ma soprattutto le nuove turnistiche impattano in
modo pesante sul servizio di emergenza, perché esso era organizzato
per turni di dodici ore e questo non è più possibile, essendo
diventate anche materia di Ispettorato del Lavoro. Chi l'ha fatto,
chi ha cercato di fregarsene, come per esempio l'Eporediese, invece
ha dovuto subito bloccarsi perché ci sono state delle iniziative,
per cui, probabilmente l'organico è da rivedere. Lei l'altra volta
mi parlava di concorso dei medici di emergenza. Su ciò le rispondo
che andrà fatto un nuovo concorso per i medici di emergenza, anche
se come apparso in commissione, il MET non esiste più e il medico
di medicina d'emergenza è una figura specialistica relativamente
nuova, per cui anche in questo caso dobbiamo fare i conti. Il vero
problema però è proprio quello della riorganizzazione dei turni e
il caos nel Pronto soccorso in emergenza è scoppiato anche in
relazione a questo fatto qui. È comprensibile, perché chi aveva una
turnistica di 12 ore aveva organizzato la sua vita in questo modo,
ma anche i medici che prima facevano un turno di reperibilità in
ospedale al mese, adesso ne devono fare due, quindi è cambiato
veramente un modus operandi e su questo bisognerà sicuramente fare
delle riflessioni, e il monitoraggio di queste nuove situazioni ci
darà altre indicazioni.
Lei mi chiede se sia ottimale questo percorso. Sicuramente, di
fronte ad una riduzione di risorse e a questo problema degli orari,
"ottimale" è una parola sproporzionata; io penso che sia corretto
che l'emergenza sia per noi fondamentale, e non solo a livello
territoriale, perché se il tempo di Triage è di tre minuti, ma poi
si aspettano due giorni per fare un intervento al femore, questo è
un problema.
Concludo, io penso che sia ancora un servizio di alto livello,
anche se questo periodo di considerazioni e di lavoro su questo può
essere importante. Quali sono i meccanismi con cui ragioniamo? Il
tavolo tecnico (sindacati-azienda) deve vedere se all'interno del
Pronto soccorso il personale è ancora sufficiente o si è ridotto
notevolmente e allora bisogna integrarlo, mentre per i Comuni siamo
stati a Pont-Saint-Martin e insieme abbiamo deciso che in questo
momento non si può sostituire la figura del medico, ma soprattutto
a Donnas per le considerazioni che erano state fatte. Le altre sedi
che sono mantenute saranno comunque sottoposte a verifica. Ne
parlavo con la Consigliera Morelli, il fatto che a Morgex dal 2010
non ci sia un servizio di medici non ha prodotto delle cose
negative. Un'ultima cosa: chiaramente a questo tavolo ci devono
anche essere i volontari del 118, perché questo tecnicismo
esasperato non può eliminare delle figure professionalizzate come i
volontari e che questo confronto in commissione su dati corretti io
penso che ci debba essere.
Mi permette all'inizio dell'anno di dire solo una cosa? In
questo "tutto negativo", il primo dell'anno - lo dico perché non è
un merito mio - la prima bimba nata in Valle d'Aosta veniva dal
Canavesano, e perché veniva dal Canavesano? Perché in Canavese,
dove c'è un ospedale che serve 560 mila abitanti, non c'è
l'anestesista per fare l'anestesia epidurale 24 ore su 24, da noi
c'era e questa donna è partita da Ivrea per venire a partorire qui.
Grazie.
Presidente
- Per la replica, la parola al Consigliere
Chatrian.
Chatrian (ALPE) -
Grazie Presidente.
Vede, Assessore, se presentiamo queste iniziative, è perché come
lei conosciamo il territorio e gradiremmo che i nostri cittadini,
le comunità e anche gli ospiti abbiano quelle pari condizioni che
citavo in premessa: questo è l'unico obiettivo. Capisce però che
noi abbiamo un ruolo un po' diverso dai tecnici e, nel momento in
cui lei ci presenta un mese fa...e ci dice che non serve il medico
a Donnas...
Fosson
(fuori microfono)
- Non l'ho mai detto.
Chatrian (ALPE) -
...non lei, il Capo del Dipartimento ci
dice che non serve il medico a Donnas, capisce che chi ci
ascolta...
Fosson
(fuori microfono)
- ...è un'ipotesi...
Chatrian (ALPE) -
...qui non capisce più nulla.
Due. È scritto nero su bianco su quel progetto, che oltretutto
noi abbiamo avuto non tramite lei, non tramite il Capo
Dipartimento, ma tramite i pochi sindacati, perché non ci era stato
neanche consegnato da lei e dal presidente della commissione, ma
questo lasciamo perdere, è forma e non sostanza. Andiamo alla
sostanza, qualche considerazione. Io penso che si lavori su
argomenti così delicati per obiettivi. C'è un obiettivo, c'è
un'asticella, c'è una soglia al di sotto della quale non si deve
andare. Lei ci ha presentato questi conti, dove ci dice che
qualcosa si risparmia. Io ho qualche dubbio, perché abbiamo provato
a mettere insieme questi dati ed è un po' come valutare le mele con
le pere o con le carote, con qualche pezzo di fontina. Sono delle
cose diverse, quindi, per poter fare
des comparaisons
,
bisogna che si mettano tutti gli elementi insieme, non le declino i
non elementi che non si possono mettere assieme. Ci siamo fatti
aiutare anche noi da dei tecnici e devo dire che ci sono delle
falle non indifferenti e delle zone d'ombra volutamente non
inserite, ma lasciamo ancora perdere questa parte qua. Seconda
criticità: per risparmiare eventualmente il 3 percento dei 17
milioni di euro, se sono giusti questi suoi conti - e noi qualche
dubbio l'abbiamo -, tutta questa riorganizzazione non sta dando i
frutti sperati: è questo il grosso dubbio che a noi rimane, e le
dico anche perché: il progetto non è partito e condiviso con la
base, il progetto non è stato condiviso con i livelli intermedi e
il progetto non è stato condiviso con i livelli alti, ma qui la
cosa è stata calata dall'alto brutalmente e questi sono i primi
frutti negativi di questo non risultato. Me lo diceva molto bene un
mese fa, quando alla nostra interpellanza ci ha risposto che
diversi medici non hanno accettato il posto, c'è un fuggi fuggi,
non c'è nessuno interessato ad andare in questo mega Dipartimento.
Se tutti questi elementi di criticità ci sono, troviamo delle
soluzioni, cerchiamo insieme delle soluzioni.
Oggi lei mi ha dato un
assist
, che la scorsa volta io
avevo cercato di sollecitare: "ci sono anche i volontari". In tutto
questo i volontari non sono stati interessati, talmente non
interessati, Presidente Rollandin, che il Presidente della
Federazione che rappresenta 700 persone che dedicano parte della
loro vita ad aiutare qualcun altro...ricevono direttamente neanche
una comunicazione e vengono trasferiti, ad esempio, all'Ufficio
trasporti secondari. Lei dice è il passato. Due mesi fa. Neanche
una brutta comunicazione. Nel 2010 si finanzia, si prende una sede,
si va avanti in una certa direzione, si decide di cambiare
direzione, ma il
bon ton
, una telefonata per comunicare il
cambio di direzione. Si fanno grandi cose con il
bon ton
,
perché, secondo noi e secondo me, siamo tutti umani.
Terza riflessione. Attenzione, sugli operatori tecnici sta
scappando di mano la situazione. Non so se lei abbia il termometro,
ma ci sta scappando di mano. Le cose che lei mi ha detto che le
hanno scritto, probabilmente il Capo del DERA o il super Capo
Direttore generale...ci sta scappando di mano. La gente non accetta
più, perché non ha coperture assicurative, non è il suo ruolo e lei
lo sa meglio di me, perché è un medico, io non ho le sue stesse
competenze, ma abbiamo un altro ruolo...
(interruzione dell'Assessore Fosson, fuori microfono)
...se posso parlare...prima ha parlato lei, Assessore, adesso
qualche secondo parliamo anche noi.
Quarta considerazione sulla riorganizzazione del 118. Noi le
abbiamo fatto questa domanda, perché bisogna trovare anche qui una
soluzione e non possiamo trincerarci sempre e solo esclusivamente
dietro il discorso economico, mi sarei aspettato che con un'azienda
così strutturata, la struttura almeno rispondesse. Voi ricevete le
nostre iniziative 12 giorni prima, in 12 giorni la struttura
generale dell'azienda che occupa un terzo del bilancio regionale
non è riuscita a suddividere, ad estrapolare i dati in funzione di
un'analisi distretto per distretto, Comune per Comune?
(nuova interruzione dell'Assessore Fosson, fuori
microfono)
...noi aspetteremo comunque queste risposte nelle prossime
settimane, ma il dato politico è che le criticità permangono, ci
sono. Ci sono anche dei cambi di rotta e noi abbiamo apprezzato che
lei abbia puntato e deciso di mantenere il medico a Donnas, ma va
proprio in controtendenza rispetto a quello che il Capo di questo
mega Dipartimento ci ha detto un mese fa. Delle due quindi l'una,
torniamo in Commissione e troviamo le soluzioni per Chatillon,
troviamo le soluzioni per Morgex e troviamo le soluzioni per le
comunità più distanti dal centro di Aosta e dall'ospedale: questa è
la sfida e dettagliamo bene come sono stati fatti i conti della
serva. Grazie.
Presidente
- Grazie. Con questo punto terminiamo i
lavori, che riprenderanno domani mattina. Buona serata.
---
La seduta termina alle ore 20.06
