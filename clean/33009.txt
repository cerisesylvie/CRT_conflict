Classificazione
BILANCIO E CONTABILITA' REGIONALE



Oggetto del Consiglio n. 1512 del 3 dicembre 2010 - Resoconto
OGGETTO N. 1512/XIII - Disegno di legge: "Disposizioni per la
formazione del bilancio annuale e pluriennale della Regione
autonoma Valle d'Aosta/Vallée d'Aoste (Legge finanziaria per gli
anni 2011/2013). Modificazioni di leggi regionali".
Presidente
- Riprendiamo la discussione sul disegno di
legge n. 118.
Pongo in votazione l'articolo 30:
Consiglieri presenti, votanti e favorevoli: 28
Il Consiglio approva all'unanimità.
Presidente
- Pongo in votazione l'articolo 31:
Consiglieri presenti e votanti: 31
Favorevoli: 24
Contrari: 7
Il Consiglio approva.
Presidente
- La parola al Consigliere Bertin
sull'articolo 32.
Bertin (ALPE)
- Avevamo già evidenziato l'anno scorso
questa posta messa a disposizione del Comune di Aosta per la
Cittadella dei giovani, già l'anno scorso ci aveva lasciato qualche
perplessità soprattutto l'aggiunta che si era fatta in finanziaria.
Questa Cittadella dei giovani sta molto lentamente crescendo e
quello che si sta evidenziando è il fatto che più che diventare un
punto di riferimento per la gioventù, sta diventando uno scatolone
nel quale si fanno molte attività anche di tipo istituzionale più
vario, che poco sono legate all'attività dei giovani. È più che
altro una considerazione generale sull'utilizzo dell'indirizzo che
si sta dando a questa Cittadella.
Presidente
- Pongo in votazione l'articolo 32:
Consiglieri presenti: 31
Votanti: 29
Favorevoli: 24
Contrari: 5
Astenuti: 2 (Carmela Fontana, Rigo)
Il Consiglio approva.
Presidente
- All'articolo 33 c'è l'emendamento
dell'Assessore Lanièce.
La parola all'Assessore alla sanità, salute e politiche sociali,
Albert Lanièce.
Lanièce A.
- Grazie Presidente.
Al comma 5 dell'articolo 33, che si riferisce al raggiungimento
degli obiettivi complessivi imposti dalla manovra e quindi dalla
legge n. 122 del Governo, per quanto riguarda la riduzione della
spesa per il personale dipendente, si aggiunge anche il personale a
tempo indeterminato, quindi la frase proposta è:
"l'Azienda USL
assicura una riduzione della spesa totale per il personale
dipendente a tempo indeterminato e determinato nonché per il
personale utilizzato mediante convenzioni, contratti di
collaborazione coordinata e continuativa, contratti
libero-professionali e somministrazione di lavoro per euro
3.000.000 per ciascun anno del triennio 2011-2013 rispetto alla
spesa sostenuta per le medesime finalità nell'anno 2009"
.
Questo emendamento va nell'ottica di indirizzare l'azienda a
fare una razionalizzazione non solo sul personale a tempo
determinato e comunque precario, ma su tutto il personale
dell'azienda, quindi adesso che si sta preparando l'atto aziendale
si dà una razionalizzazione anche in termini di incarichi,
strutture, dipartimenti. Sicuramente questo graverà in misura
minore sul personale precario proprio perché si è visto come tale
personale sia al momento fondamentale per mantenere i livelli
essenziali di assistenza, per i quali abbiamo annunciato che non
c'è alcun taglio in questo senso. Grazie.
Presidente
- Do lettura dell'emendamento dell'Assessore
Albert Lanièce:
Emendamento
Il comma 5 dell'articolo 33 è sostituito dal
seguente:
"5. Al fine del concorso al raggiungimento degli obiettivi
complessivi di finanza pubblica di cui al decreto-legge 31 maggio
2010, n. 78 (Misure urgenti in materia di stabilizzazione
finanziaria e di competitività economica), convertito, con
modificazioni, dalla legge 30 luglio 2010, n. 122, e in relazione a
quanto disposto dall'articolo 34, comma 3, della legge 23 dicembre
1994, n. 724 (Misure di razionalizzazione della finanza pubblica),
l'Azienda USL assicura una riduzione della spesa totale per il
personale dipendente a tempo indeterminato e determinato nonché per
il personale utilizzato mediante convenzioni, contratti di
collaborazione coordinata e continuativa, contratti
libero-professionali e somministrazione di lavoro per euro
3.000.000 per ciascun anno del triennio 2011-2013 rispetto alla
spesa sostenuta per le medesime finalità nell'anno 2009.".
Pongo in votazione l'articolo 33 nel testo così emendato:
Articolo 33
(Finanziamento della spesa sanitaria regionale di parte
corrente)
1. La spesa sanitaria di parte corrente è determinata in euro
272.681.270 per l'anno 2011, in euro 274.858.370 per l'anno 2012 e
in euro 275.451.970 per l'anno 2013, di cui:
a) trasferimenti all'Azienda regionale sanitaria USL della
Valle d'Aosta (Azienda USL), per complessivi euro 265.796.000 per
l'anno 2011, euro 267.921.000 per l'anno 2012 e euro 268.470.000
per l'anno 2013 (UPB 01.09.01.10 Trasferimenti all'Azienda
regionale Unità Sanitaria Locale) dei quali, rispettivamente, euro
250.920.000, euro 253.445.000 e euro 253.994.000 quale assegnazione
per l'erogazione dei livelli essenziali di assistenza e:
1) euro 1.900.000 per gli anni 2011, 2012 e 2013, per
prestazioni sanitarie aggiuntive regionali;
2) euro 208.000 per gli anni 2011, 2012 e 2013, per
iniziative di formazione professionale;
3) euro 5.100.000 per gli anni 2011, 2012 e 2013, per
iniziative di assistenza sanitaria e prestazioni sanitarie
particolari e ricerca;
4) euro 7.668.000 per l'anno 2011 ed euro 7.268.000 per gli
anni 2012 e 2013, per interventi a favore del personale dipendente
e convenzionato del servizio sanitario regionale;
b) spese per il servizio sanitario regionale per complessivi
euro 6.885.270 per l'anno 2011, euro 6.937.370 per l'anno 2012 e
euro 6.981.970 per l'anno 2013 (UPB 01.09.01.11 Interventi per il
servizio sanitario regionale), così suddivisi:
1) rimborso al Fondo sanitario nazionale degli oneri connessi
alla mobilità passiva per annui euro 5.450.000 per il triennio
2011/2013;
2) interventi diretti della Regione, euro 1.435.270 per
l'anno 2011, euro 1.487.370 per l'anno 2012 e euro 1.531.970 per
l'anno 2013.
2. La Giunta regionale è autorizzata ad apportare al bilancio
di previsione variazioni compensative tra le assegnazioni disposte
ai sensi del comma 1, lettera a).
3. La Giunta regionale può autorizzare l'Azienda USL ad
apportare variazioni compensative tra le assegnazioni trasferite ai
sensi del comma 1, lettera a).
4. La Regione può trasferire all'Azienda USL le somme versate
dallo Stato, da enti o da aziende in attuazione di disposizioni
statali finalizzate al contenimento della spesa sanitaria o al
finanziamento di specifiche iniziative e attività. A tal fine, la
Giunta regionale è autorizzata ad apportare, con propria
deliberazione, su proposta dell'assessore regionale competente in
materia di bilancio, le occorrenti variazioni di bilancio.
5. Al fine del concorso al raggiungimento degli obiettivi
complessivi di finanza pubblica di cui al decreto-legge 31 maggio
2010, n. 78 (Misure urgenti in materia di stabilizzazione
finanziaria e di competitività economica), convertito, con
modificazioni, dalla legge 30 luglio 2010, n. 122, e in relazione a
quanto disposto dall'articolo 34, comma 3, della legge 23 dicembre
1994, n. 724 (Misure di razionalizzazione della finanza pubblica),
l'Azienda USL assicura una riduzione della spesa totale per il
personale dipendente a tempo indeterminato e determinato nonché per
il personale utilizzato mediante convenzioni, contratti di
collaborazione coordinata e continuativa, contratti
libero-professionali e somministrazione di lavoro per euro
3.000.000 per ciascun anno del triennio 2011/2013 rispetto alla
spesa sostenuta per le medesime finalità nell'anno 2009.
6. Per il conseguimento delle finalità di cui al comma 5
l'Azienda USL, per ciascun anno del triennio 2011/2013, non deve
superare la spesa totale sostenuta nell'anno 2009 per le attività
rese dal personale in libera professione nell'interesse
dell'Azienda, ridotta del 60 per cento.
Consiglieri presenti: 34
Votanti: 33
Favorevoli: 25
Contrari: 8
Astenuti: 1 (Tibaldi)
Il Consiglio approva.
Presidente
- All'articolo 34 ci sono gli emendamenti n. 5
e n. 6 della II Commissione.
La parola all'Assessore al bilancio, finanze e patrimonio,
Lavoyer.
Lavoyer (FA)
- Si tratta di una semplice rimodulazione
finanziaria: senza che cambino i totali.
Presidente
- La parola al Consigliere Louvin.
Louvin (ALPE)
- Non avevo capito prima, non ho capito
adesso. Grazie.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Come vede, per il triennio la spesa
prevista nel testo originario era di 21.860.000, con questo
emendamento portiamo la spesa a 30.510.000 con una rimodulazione
negli anni in base alle esigenze che sono pervenute dall'Azienda
sanitaria locale.
Presidente
- La parola al Consigliere Louvin.
Louvin (ALPE)
- Forse ho capito male, ma avevo collegato
questo emendamento con la soppressione al 5° comma della spesa per
l'adeguamento tecnologico delle apparecchiature e lo sviluppo del
sistema informativo aziendale. Tali parole sono spostate dal 5°
comma al 1° comma, ma siccome sul 5° comma questi 10.000.000 non
c'erano... lei mi dice che è una rimodulazione finanziaria, per me
è un cambiamento sostanziale, volevo capire quale ne è la natura,
non l'ho capita prima, non la capisco adesso; succederà altre volte
nella vita, ma mi sfugge il senso profondo di tutta questa
operazione. La ringrazio comunque per averci provato.
Presidente
- Do lettura degli emendamenti presentati
dalla II Commissione:
Emendamento
Il comma 1 dell'articolo 34 è sostituito dal
seguente:
"1. La spesa per gli interventi di edilizia sanitaria e per
l'adeguamento tecnologico delle apparecchiature sanitarie, da
trasferire all'Azienda USL, è determinata, per il triennio
2011/2013, in euro 30.510.000 di cui euro 10.260.000 per l'anno
2011, euro 10.300.000 per l'anno 2012 ed euro 9.950.000 per l'anno
2013.".
Emendamento
Al comma 5 dell'articolo 34, le parole "l'adeguamento
tecnologico delle apparecchiature sanitarie e" sono
soppresse.
Pongo in votazione l'articolo 34 nel testo così emendato:
Articolo 34
(Strutture ed apparecchiature sanitarie ospedaliere e
territoriali)
1. La spesa per gli interventi di edilizia sanitaria e per
l'adeguamento tecnologico delle apparecchiature sanitarie, da
trasferire all'Azienda USL, è determinata, per il triennio
2011/2013, in euro 30.510.000 di cui euro 10.260.000 per l'anno
2011, euro 10.300.000 per l'anno 2012 ed euro 9.950.000 per l'anno
2013.
2. L'autorizzazione di spesa di cui all'articolo 25, comma 1,
della l.r. 47/2009 per la realizzazione del Presidio unico
ospedaliero regionale Umberto Parini, prevista complessivamente in
euro 145.500.000, è ridotta di euro 623.450 ed è rideterminata, per
il triennio 2011/2013, in euro 41.750.000, di cui euro 8.400.000
per l'anno 2011, euro 17.000.000 per l'anno 2012 ed euro 16.350.000
per l'anno 2013.
3. La spesa per la realizzazione dell'intervento denominato
triangolo presso il presidio ospedaliero regionale Umberto Parini è
determinata, per il triennio 2011/2013, in euro 9.500.000, di cui
euro 500.000 per l'anno 2011, euro 4.000.000 per l'anno 2012 ed
euro 5.000.000 per l'anno 2013.
4. La spesa per la realizzazione di interventi urgenti di
edilizia sanitaria ospedaliera e territoriale è determinata, per il
triennio 2011/2013, in euro 132.000 per ciascun anno del
triennio.
5. La spesa per lo sviluppo del sistema informativo
aziendale, da trasferire all'Azienda USL, è determinata ai sensi
dell'articolo 1, comma 2, della legge regionale 24 giugno 1994, n.
31 (Interventi finanziari per l'adeguamento tecnologico delle
apparecchiature sanitarie), in euro 1.200.000 per ciascun anno del
triennio 2011/2013.
6. La spesa per l'acquisizione degli arredi e degli automezzi
a servizio dell'Azienda USL è determinata, per il triennio
2011/2013, in euro 450.000 di cui euro 50.000 per gli anni 2011 e
2012 ed euro 350.000 per l'anno 2013.
7. L'autorizzazione di spesa per il finanziamento degli oneri
di realizzazione della struttura polifunzionale nel Comune di
Morgex di cui all'articolo 24 della l.r. 29/2008 è confermata in
euro 3.000.000 per l'anno 2011.
8. La spesa per gli interventi di cui ai commi 1, 2 e 3 è
finanziata sul fondo di dotazione previsto dall'articolo 11 della
l.r. 7/2006 nell'ambito della gestione speciale di FINAOSTA
S.p.A.
9. La spesa per gli interventi di cui ai commi 4, 5, 6 e 7 è
determinata complessivamente in euro 4.382.000 per l'anno 2011,
1.382.000 per l'anno 2012 e 1.682.000 per il 2013 (UPB 01.09.03.20
Investimenti per strutture e attrezzature nel settore
sanitario).
Consiglieri presenti: 34
Votanti: 33
Favorevoli: 25
Contrari: 8
Astenuti: 1 (Tibaldi)
Il Consiglio approva.
Presidente
- Articolo 35: stesso risultato. Articolo 36:
stesso risultato. Articolo 37: stesso risultato. Articolo 38:
stesso risultato.
La parola al Consigliere Louvin sull'articolo 39.
Louvin (ALPE)
- Era stato annunciato, Presidente, che
l'articolo 39 sarebbe forse stato un articolo sul quale soffermarsi
due minuti e questo va fatto, perché non è un articolo da poco
conto: pesa per l'equivalente di un decimo del bilancio regionale,
più di un decimo... un momento di riflessione possiamo anche farlo.
Tanto per capirci: per gli interventi da effettuarsi tramite la
gestione speciale di Finaosta, ovvero quella che transita a latere,
non ordinaria e soprattutto non direttamente verificata e
verificabile dal Consiglio regionale, è quell'ambito sul quale la
Giunta regionale ha mano libera in qualche modo di effettuare
operazioni per le quali riceve uno stanziamento anche in bilancio,
come abbiamo visto nella giornata di ieri, abbastanza
significativo. Qui l'operazione quest'anno di gestione speciale non
si limita a quelle partecipazioni azionarie e conferimenti soliti,
che hanno consentito negli ultimi anni, fra l'altro, l'acquisizione
di importanti società, per le quali comunque abbiamo visto negli
allegati di bilancio la somma di 8.700.000 euro per quest'anno, no,
qui abbiamo una grossa novità e su questo ci vorremmo fermare un
secondo: con questo articolo per il prossimo triennio si autorizza
l'indebitamento di durata ventennale presso il fondo in gestione
speciale di Finaosta per complessivi 180.000.000, il cui onere a
carico del bilancio è determinato in poca roba per il 2011:
2.500.000, 7.500.000 per il 2012, 14 per il 2013.
Ieri abbiamo posto all'Assessore Lavoyer un quesito su tale
questione e non aveva al momento una disponibilità di risposta
immediata, ma riprendiamo oggi con più calma l'argomento, perché
siamo sul punto. Credo di avere individuato nell'unità previsionale
1.11.1 al punto n. 21 questa partecipazione azionaria otto e sette,
sette, quattordici, quindi vuol dire che è stato assorbito qui
dentro il pagamento delle rate, ma il pagamento delle rate è una
cosa che in questo triennio non incide molto rispetto al bilancio
regionale, a noi interessa sapere il disegno complessivo prima di
pronunciarci sull'avvio di questa operazione. Siccome si parla di
180.000.000 e ieri con lo spannometro che abbiamo utilizzato siamo
arrivati alla conclusione - penso che su questo convenissimo - che
180.000.000 sono meno di quanto occorre nel complesso per le opere
a cui si fa riferimento, chiediamo oggi al Presidente, o a chi
vorrà darcene conto, di cosa si mette in questo calderone, perché
al secondo comma dell'articolo 39 si dice a cosa vanno a valere
tali autorizzazioni di indebitamento, allora: investimenti negli
impianti a fune di cui alla legge n. 8/2004 e sappiamo che non sono
poca cosa nel complesso regionale, sappiamo quanto pesino di anno
in anno i sostegni agli impianti a fune; tutto l'adeguamento e la
ristrutturazione delle Caserme Ramires e Battisti di Aosta e
dell'eliporto militare di Pollein, in attuazione dell'accordo
firmato con il Ministero della difesa per la cessione della Caserma
Testafochi, la ristrutturazione stessa di tale Caserma per la
realizzazione del polo universitario di Aosta e essa è già
nell'ordine dei 90-100.000.000 di euro approssimativi; il
completamento e la ristrutturazione della Maison Caravex, che non
capiamo bene cosa c'entri in questo calderone, che dovrebbero
essere le grandi opere, anche se grande lo è sicuramente e di
questo tutti o almeno molti dovrebbero "cospargersi il capo di
cenere", perché sono 25 anni che va avanti la ristrutturazione
della Maison Caravex, è una delle grandi incompiute di questa
nostra regione, ma non avrei mai immaginato che fosse di
quell'importo; il complesso scolastico in regione Tzamberlet: una
quindicina di milioni; nuove aule presso l'Institut agricole; tutta
la Caserma dei vigili del fuoco e protezione civile: una trentina
di milioni e le funivie del Monte Bianco, siamo già arrivati con
una leggera lievitazione natalizia a 120.000.000 di euro.
Cortesemente allora il pacchetto quanto è? Quanto andrà a pesare e
per quanto ci indebiteremo nei prossimi anni posto che la
diluizione vi sarebbe consentita in base a questo articolo sul
lungo periodo.
Chiudo l'intervento dicendo che la cosa curiosa di questa
operazione è che una parte delle spese era già sostenuta nel
bilancio regionale e che viene aspirata creando quelle condizioni
di maggior libertà di spesa che noi avevamo segnalato ieri parlando
del doppio bilancio. Grazie.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Normalmente sono abbastanza sintetico, ma
qui la risposta necessita di un approfondimento più dettagliato con
una premessa, che è già stata fatta in sede di discussione del
bilancio: l'ipotesi iniziale emersa era stata quella di aumentare
l'indebitamento della Regione ma, viste le problematiche legate
anche al patto di stabilità, questa ipotesi che andiamo ad adottare
evita l'altra soluzione che non realizzerebbe un abbassamento dei
livelli di spesa sul bilancio regionale, in quanto, ai sensi della
legge n. 30/2009 delle norme generali, nel bilancio finanziario
deve comunque iscriversi l'intero importo sostenuto in capo alla
Regione. Diverso è l'effetto sul bilancio se il soggetto - quindi
non ci sono due bilanci paralleli, dirò in conclusione perché -
titolare del mutuo fosse un soggetto terzo, autorizzato con lo
strumento del limite di impegno, in questo specifico caso sul
bilancio regionale viene imputata la sola spesa inerente alla rata,
quota capitale più interessi. Nel caso delle società di scopo,
quali le società COUP e NUV, lo stanziamento annualmente previsto
come trasferimento necessario rispettivamente alla realizzazione
dell'ampliamento dell'ospedale e alla ristrutturazione della
Caserma Testafochi è sostituito da un importo corrispondente al
costo annuo di un mutuo, autorizzando in legge l'indebitamento fino
alla concorrenza dell'importo del trasferimento stabilito in
precedenza. Per dare concretezza a quanto sopra, sarebbe stato
sufficiente autorizzare il limite di impegno in capo alle società
che attuano gli investimenti di cui sopra, tuttavia la
considerazione è stata che le società COUP e NUV non hanno un
patrimonio sufficiente per garantire l'indebitamento, né risorse
umane interne per gestirlo; ciò ha fatto ritenere più ragionevole
ipotizzare l'operazione in capo a Finaosta in gestione speciale.
Tale soluzione peraltro - vogliamo sottolinearlo visto che parliamo
di denaro pubblico - riduce il numero dei contratti di mutuo,
rendendone più facile la gestione e più convenienti le condizioni
economiche. Capite che la contrattazione di Finaosta nei confronti
delle banche è più forte...
(interruzione del Consigliere Louvin, fuori
microfono)
...c'è, c'è... poi ci arriviamo. Per i motivi sopraesposti,
l'autorizzazione al limite di impegno viene posta dalla legge
finanziaria in capo a Finaosta in gestione speciale, inoltre con
l'articolo 38 della legge finanziaria è stato allargato l'ambito di
interventi della Finaosta in gestione speciale, ampliando
l'ottimizzazione della gestione della liquidità dell'intero sistema
pubblico regionale e delle società controllate dalla Regione anche
mediante ricorso all'indebitamento necessario a finanziare gli
investimenti, compresi quelli oggetto di cofinanziamento da parte
dello Stato e dell'Unione europea.
Vogliamo sottolineare in conclusione che queste modalità, per
certi versi, sono le stesse che utilizza lo Stato per far fronte a
degli oneri che a volte vengono gestiti direttamente
dall'Amministrazione regionale: ad esempio, nel caso dell'alluvione
con la legge dello Stato è autorizzato il limite di indebitamento e
lo Stato copre le rate di mutuo, quindi non è assolutamente un
meccanismo che crea dei bilanci paralleli. Nel dettaglio potrò
fornire 2011, 2012, 2013 il totale di tutti gli interventi che
comprendono: il parcheggio dell'ospedale, l'ospedale, il triangolo,
investimenti USL, Testafochi... Caserme, Testafochi-Università
Valle d'Aosta, Caserma vigili del fuoco, Maison Caravex, scuola
Tzamberlet, impianti a fune, Funivia del Monte Bianco, IAR nuove
aule e IAR nuova sede per un totale di 179.825.000 euro, quindi
diciamo sono 180.000.000 suddivisi nel triennio...
(nuova interruzione del Consigliere Louvin, fuori
microfono)
... 179.825.000 suddivisi nel triennio...
(nuova interruzione del Consigliere Louvin, fuori
microfono)
...c'è tutto... però questo è l'indebitamento che possiamo
prevedere nel bilancio. È come quando impegniamo un lavoro
pubblico: possiamo anche farlo in 5 anni, ma sul bilancio incide
sul triennio; le procurerò poi il dato preciso.
Presidente
- La parola al Consigliere Louvin.
Louvin (ALPE)
- Non vorrei essere asfissiante, ma glielo
abbiamo chiesto ieri, glielo abbiamo richiesto oggi: a noi
interessa una cifra che ha una sua importanza politica nel dire
quanto abbiamo estrapolato dai bilanci regionali, non solo da
quelli di quest'anno. Lei correttamente sul piano contabile mi ha
detto che la proiezione triennale è di 180.000.000, la "codina"
sarà di 100, 150, 200, ci dirà poi di quanto, ci interessa sapere a
quanto ammonta l'insieme di queste opere comprensive dell'opera
dell'ospedale che non è elencata qui, ma è nell'articolo che è
stato votato precedentemente. A noi interessava aprire questo
contenitore, avere chiara l'operazione. Ribadiamo la nostra idea
che questo costituisca una filiera parallela rispetto al bilancio,
lo abbiamo detto ieri. Non stiamo dando giudizi di valore: stiamo
dando giudizi di metodo e più che altro di strumenti utilizzati,
c'è un bilancio ufficiale che chiude a pareggio a 1.580.000.000 e
c'è un'apertura di un secondo canale che, per quanto riguarda
queste opere, nel triennio sono 180.000.000 in più che la Regione
si mette a carico, poi vorremmo capire il quadro complessivo... Per
noi questo si ricollega anche all'utilizzo dei fondi che ha in
gestione speciale Finaosta e soprattutto gli introiti che non siamo
mai riusciti ancora a capire a quanto ammontino per esempio della
famosa CVA. Abbiamo un tesoro, abbiamo un pompaggio di risorse, ma
- sarà una curiosità la nostra un po' eccessiva - non vorremmo
addormentarci la sera senza sapere quanto ha incamerato di più la
Regione grazie alle mirabolanti avventure elettriche di CVA.
Scherzi a parte, questo è importante, perché ha creato una finanza
parallela attraverso le società controllate tramite Finaosta, che
ne è in regia, che è cospicua; questo è il ramo spesa, l'altro è il
ramo entrata e vorremmo un giorno o l'altro riuscire anche su
questo ad avere maggiore chiarezza.
Per quanto ci riguarda, ribadiamo il giudizio negativo su questo
impianto complessivo. Grazie.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Ringrazio il collega Louvin che con la sua
replica mi ha dato il tempo di recuperare i dati, quindi posso dare
il totale. Questi investimenti dovrebbero chiudersi tutti nel 2016,
il totale complessivo è di 369.926.550; gli interventi che
parzialmente interessano un intervento oltre il 2013 sono
l'ospedale per 97.000.000, la Testafochi per 2.900.000, la Caserma
dei vigili del fuoco per 24.000.000, la scuola Tzamberlet per
8.400.000, la Funivia Monte Bianco per 28.000.000.
Presidente
- Pongo in votazione l'articolo 39:
Consiglieri presenti: 34
Votanti: 33
Favorevoli: 25
Contrari: 8
Astenuti: 1 (Tibaldi)
Il Consiglio approva.
Presidente
- Qui si inserisce l'emendamento n. 7 della II
Commissione.
La parola al Consigliere Donzel.
Donzel (PD)
- Noi interveniamo per dire che votiamo a
favore di questo emendamento, naturalmente con la sottolineatura
che da parte nostra ci sarà un pungolo costante affinché si arrivi
ad una soluzione definitiva, perché capiamo la transitorietà della
norma, ma ci rendiamo anche conto che le società partecipate che
eserciscono impianti a fune sono fondamentali per l'attività
turistica della nostra Regione e in questo senso rileviamo la
necessità di dare anche noi il nostro contributo con il voto a tale
emendamento sempre, come recita lo stesso emendamento,
"nelle
more della soluzione definitiva"
.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Voteremo a favore di questo emendamento, chiediamo al Presidente
nel prosieguo di portare tutti gli elementi in commissione per
avere le informazioni dovute, le modifiche, le integrazioni ed
eventualmente gli impianti dal punto di vista legislativo... e non
solo da mettere sul tavolo, per affrontare insieme, perché crediamo
che questa filiera abbia delle ricadute molto importanti sul
territorio, grandi o piccole che siano le società che gestiscono
gli impianti a fune.
Presidente
- La parola al Presidente della Regione,
Rollandin.
Rollandin (UV)
- Intervengo solo per dire ai colleghi
Donzel e Chatrian che con l'Assessore stiamo monitorando questo
aspetto, come capite questa è stata una modalità per uscire
dall'
impasse
, altrimenti non si aprivano gli impianti.
Evidentemente il tutto è legato a due aspetti: uno, di cui a breve
l'Assessore darà informazioni in commissione, per quanto riguarda
il contesto degli impianti nel loro complesso e nella gestione che
si può prevedere con una certa gradualità; l'altro è come si darà
una soluzione definitiva al problema delle società partecipate e a
questo punto non solo quelle per gli impianti di risalita, ma anche
per le altre società che scadranno il 30 dicembre 2011 come tempo
massimo. Ci auguriamo che ci siano ancora dei ripensamenti da un
punto di vista legislativo, come sapete, per gli impianti
idroelettrici c'è già stata un'apertura, perché per quelli che
hanno i conti in positivo ci può essere una riconsiderazione,
mentre per gli impianti di risalita purtroppo il discorso non è
stato toccato. Questo quindi dovremo risolverlo o in casa... e
l'Assessore sta vedendo come immaginare una soluzione che, al di là
di quest'anno, dia una prospettiva definitiva per il futuro, perché
questi impianti hanno situazioni variegate anche di composizione
azionaria, per cui è necessario fare tale approfondimento. Terremo
le commissioni e i colleghi a conoscenza di quello che man mano
verrà prodotto nell'ambito di questo approfondimento.
Presidente
- Pongo in votazione l'emendamento n. 7 della
II Commissione, che recita:
Emendamento
Dopo l'articolo 39, è inserito il seguente:
"Articolo 39bis
(Aumenti di capitale a favore di società partecipate che
eserciscono impianti a fune)
1. In considerazione della rilevanza pubblica del servizio di
trasporto funiviario, nelle more della definizione, non oltre il 31
dicembre 2011, dei nuovi assetti societari e gestionali e al fine
di garantire la continuità aziendale, la Regione e gli enti locali
sono autorizzati ad effettuare aumenti di capitale a favore di
società da essi partecipate che eserciscono impianti funiviari, ivi
comprese quelle che abbiano registrato, per tre esercizi
consecutivi, perdite di esercizio ovvero che abbiano utilizzato
riserve disponibili per il ripianamento di perdite anche
infrannuali, oltre che nei casi di cui all'articolo 2447 del codice
civile, anche per la realizzazione di investimenti o per la
copertura di disavanzi di gestione. Restano fermi gli aumenti di
capitale già deliberati dai predetti enti alla data di entrata in
vigore della presente legge.".
Consiglieri presenti: 33
Votanti e favorevoli: 32
Astenuti: 1 (Tibaldi)
Il Consiglio approva.
Presidente
- Articolo 40: stesso risultato. Articolo 41:
stesso risultato.
Pongo in votazione l'articolo 42:
Consiglieri presenti: 29
Votanti: 28
Favorevoli: 23
Contrari: 5
Astenuti: 1 (Tibaldi)
Il Consiglio approva.
Presidente
- Adesso c'è l'emendamento n. 3 del gruppo
ALPE e gli emendamenti n. 5 e n. 6 del Partito Democratico.
La parola al Vicepresidente Chatrian.
Chatrian (ALPE)
- Grazie Presidente.
Intervengo per illustrare il nostro emendamento n. 3: la
proposta va nella direzione di aprire una nuova finestra, se
possibile, nel senso vero del termine: l'obiettivo è andare a
creare quelle condizioni per non solo installare, ma fare un
ragionamento più ampio, probabilmente nel 2011 cercheremo di
presentare un disegno di legge per affrontare in maniera globale
questa proposta. In questo momento l'Amministrazione regionale sta
sostenendo in maniera importante il fatto di utilizzare ancora per
la copertura dei nostri tetti la losa, vorremmo l'anno prossimo
dettagliare meglio e fare una nuova proposta, per quanto riguarda
gli edifici già esistenti utilizzare questo tipo di materiale per
la copertura e allo stesso tempo creare quelle condizioni per
integrare tale copertura, come si sta facendo, con l'installazione
di pannelli solari integrali. Questa nostra proposta è l'apertura
di una nuova finestra che l'anno prossimo dovrà creare quelle
condizioni... con un disegno di legge per andare ad aiutare
soprattutto i nuovi fabbricati.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Questo emendamento, usando le parole di
qualcuno, è ultroneo, perché tutto ciò si può fare adesso; abbiamo
fatto un approfondimento con tutte le strutture dell'Assessorato
dell'industria e già i contributi in materia energetica che possono
essere autorizzati in base alla legge n. 3 prevedono la possibilità
di installare pannelli solari di qualsiasi tipo. Probabilmente lei
legge il punto...:
"a) un utilizzo razionale dell'energia; b) un
aumento dell'efficienza energetica degli edifici; c) lo
sfruttamento..."
, già è previsto, il di più contiene il di
meno, quindi siamo contrari ad andare a specificare un solo tipo di
intervento, peraltro riteniamo che il suo obiettivo sia già
raggiunto dalla legislazione attuale; quindi, se lo ritira, bene,
altrimenti...
Presidente
- La parola al Vicepresidente Chatrian.
Chatrian (ALPE)
- Il nostro obiettivo era di andare oltre
e non fare un passo indietro su quello che il Governo regionale
cerca di mettere in campo, probabilmente non ci siamo capiti con le
Finanze: l'obiettivo era quello di andare a liberare le poste messe
in bilancio per la destinazione dei tetti in lose per potere,
soprattutto nei nuovi fabbricati, far fare un passo indietro
all'utilizzo delle lose sui tetti, prevedendo l'integrazione del
manto con i pannelli.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Qui non c'entra niente l'Assessore alle
finanze, qua, parlando da tecnici, cosa c'entra andare a togliere
risorse ai tetti in lose per fare... già si possono dare i
contributi per i tetti in lose e si danno i contributi anche per i
pannelli solari di qualsiasi tipo, cosa c'entra l'Assessore alle
finanze? Andiamo a togliere delle risorse ai tetti in lose, già si
possono fare, diamo il contributo per i tetti in lose e diamo già
il contributo per i pannelli solari.
Presidente
- Pongo in votazione l'emendamento n. 3 del
gruppo ALPE, che recita:
Emendamento
Dopo l'articolo 42, al termine del capo VIII, è inserito il
seguente:
"Articolo 42bis
(Interventi per la promozione dell'energia
rinnovabile)
1. Dopo l'articolo 14 della legge regionale 18 aprile 2008,
n. 21 (Disposizioni in materia di rendimento energetico
nell'edilizia), è inserito il seguente:
"Articolo 14bis
(Contributi per la promozione dell'energia rinnovabile
nell'edilizia residenziale)
1. La Giunta regionale definisce, con propria deliberazione,
i criteri e le modalità per l'erogazione di contributi in conto
capitale finalizzati al miglioramento dell'efficienza energetica
degli edifici tramite l'installazione di pannelli solari
integrati.".
2. L'onere per l'applicazione del comma 1, determinato in
annui euro 1 milione, trova copertura nell'UPB 1.11.7.20
(Interventi finalizzati all'uso razionale e alla valorizzazione
delle risorse energetiche) e al suo finanziamento si provvede
mediante riduzione, per pari importo, dell'UPB 1.13.1.20
(Investimenti per la viabilità).".
L'autorizzazione di spesa recata dalla l.r. 21/2008, di cui
all'allegato B al d.l. 118, è conseguentemente aumentata di annui
euro 1 milione per il triennio 2011/2013."."
Consiglieri presenti e votanti: 33
Favorevoli: 8
Contrari: 25
Il Consiglio non approva.
Presidente
- Adesso c'è l'emendamento n. 5 del Partito
Democratico.
La parola alla Consigliera Carmela Fontana.
Fontana (PD)
- Grazie Presidente.
Con questo emendamento noi volevamo riportare l'attenzione del
Consiglio... già la volta scorsa in occasione dell'altro bilancio,
quando c'è stato l'aumento sui mutui, avevo fatto presente
all'Assessore che mi sarebbe piaciuto un aumento laddove il nucleo
familiare risulta composto da un solo soggetto: che fosse innalzato
il limite massimo - al momento di 70.000 euro - a 100.000 euro. La
nostra proposta era questa, perché sappiamo che ci sono tante
persone singole che vivono in famiglia, con i genitori e che,
purtroppo, non possono comprarsi un alloggio, perché sappiamo tutti
quanto costano! Oggi in televisione è stato fornito il dato
relativo al numero delle persone che hanno contratto un mutuo,
abbiamo visto che nel 2008 erano più di 460, nel 2009 sono arrivate
ad essere 360, anche nel 2010 sono diminuite. Davamo quindi un
incentivo anche alle persone per comprare casa e magari si metteva
in movimento l'edilizia residenziale, aiutando anche le famiglie
che non sempre riescono ad aiutare tanto i figli... vedo ridere,
non so se fa ridere questo emendamento...
Presidente
- La parola all'Assessore alle opere
pubbliche, difesa del suolo e edilizia residenziale pubblica, Marco
Viérin.
Viérin M. (SA-UdC-VdA)
- Non fa ridere, tutt'altro,
collega Fontana. Questo è un argomento come lei ha correttamente
citato che avevamo già affrontato all'atto dell'approvazione del
nuovo regolamento quando si è iniziato a modificare le normative
sui mutui prima casa e specificatamente nel maggio 2009. Ricordo
solo che nel maggio 2009 noi abbiamo fatto, anche con il contributo
di parecchi consiglieri, maggioranza e opposizione, un passaggio
molto importante dove abbiamo aumentato le risorse del 43 e del 60
percento, almeno per i nuclei familiari da 2 in su, e abbiamo
portato al 60 percento l'aumento sui mutui per il recupero, perché
era una visione comune. Oltretutto ci eravamo impegnati a fare
un'azione di recupero nei tempi e noi in questi due anni siamo
arrivati a pagare 100.000.000 di euro, perché abbiamo recuperato e
dai due anni e rotti siamo arrivati ai 7 mesi di oggi, quindi per
due anni abbiamo dovuto erogare non solo i due anni di competenza,
ma i due anni più un anno e tre mesi di competenza, dunque
chiaramente la cifra è stata importante.
Mi ero anche impegnato in quel dibattito di vedere, quando ci
sarebbe stata una situazione finanziaria un po' più stabile, di
rifare un ragionamento, oggi siamo in fase di recupero e io credo
che potremmo arrivare a 5 mesi nel 2011, questo è il sogno che
abbiamo; l'altro ragionamento è che bisogna capire la situazione di
risorse finanziarie nel complesso della situazione internazionale.
Volevo anche dire che proprio su questo ragionamento, collega
Fontana, abbiamo inserito già nel regolamento del maggio 2009, al
comma 3, proprio tale "porta" per poter essere più celeri se ci
fossero le possibilità di fare questa operazione, abbiamo messo:
"la Giunta regionale, con propria deliberazione, può
incrementare gli importi di cui ai commi 1 e 2, tenuto conto delle
disponibilità del fondo di rotazione istituito ai sensi
dell'articolo 1 della l.r. 76/1984"
. È proprio quello che le
avevo detto ed era già stato inserito nel regolamento. Oggi, per
quello che le ho detto prima, riteniamo che non ci siano le
condizioni, quindi l'operazione è ancora quella di arrivare ad
essere più celeri per arrivare ai 5 mesi nel 2011 e, quando avremo
"le bocce ferme", potremo fare di nuovo un'analisi su questo
aspetto.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Mi sembra di avere capito che c'è la volontà, come aveva detto
allora, fra cinque mesi di rivedere...
(interruzione dell'Assessore Marco Viérin, fuori
microfono)
...ah, solo di aprire il ragionamento... va bene, allora nel
frattempo teniamo il mio emendamento; avevo capito diversamente ed
ero già pronta a ritirarlo, perché mi sarebbe piaciuto fare un
confronto... fra cinque mesi comunque ci troveremo lo stesso a
discutere. Grazie.
Presidente
- La parola al Consigliere Donzel.
Donzel (PD)
- Per ringraziare l'Assessore, lei alle volte
confonde gli emendamenti con delle mozioni di sfiducia: non era una
mozione di sfiducia al suo operato, nessuno le ha chiesto di
narrarci per l'ennesima volta quello che ad ogni intervento sui
mutui lei ci racconta che sta facendo:
"il
cronoprogramma..."
,
"stiamo riducendo i tempi"
... ci
sono dei risultati che le riconosciamo volentieri, non c'è alcun
problema a dire che sta lavorando su questo. Nel merito stiamo
ponendo un problema che riguarda tutti quelli che sempre più
numerosi... perché sappiamo che sempre più i giovani studiano fino
a tarda età, i dati dicono che le famiglie si costituiscono più
tardi e c'è un'esigenza di avere una casa per avere una vita
indipendente e autonoma. Lei ha dei dati, sta verificando quanto
crescono i singoli rispetto alle coppie in Valle d'Aosta, quante
sono le famiglie che sappiamo, purtroppo per difficoltà nelle
relazioni familiari, trovarsi ad avere necessità di case di
dimensioni più ridotte? Se non c'è un segnale anche al mondo
dell'edilizia che servono case di una dimensione di un certo tipo,
queste case per i single non vengono realizzate, quindi o diamo
anche un segnale politico in una certa direzione, o questo non
avverrà mai. Questo era il ragionamento che le volevamo far
arrivare, quindi non una critica al suo operato, anzi la sappiamo
impegnato a fondo su tale tema e glielo riconosciamo, ma ci
piacerebbe che qualche volta, quando parliamo di una questione, ci
rispondesse nel merito. Grazie.
Presidente
- Pongo in votazione l'emendamento n. 5 del
Partito Democratico, che recita:
Emendamento
Dopo l'articolo 42 è inserito il seguente:
"Articolo 42bis
(Modificazioni al regolamento regionale 26 maggio 2009, n.
2)
1. La lettera a) del comma 1 dell'articolo 3 del regolamento
regionale 26 maggio 2009, n. 2 (Nuove disposizioni per la
concessione di mutui ad interesse agevolato a favore di persone
fisiche nel settore dell'edilizia residenziale. Abrogazione dei
regolamenti regionali 27 maggio 2002, n. 1, 17 agosto 2004, n. 1, e
18 gennaio 2007, n. 1), è sostituita dalla seguente:
"a) euro 100.000, ove il nucleo familiare risulti composto
dal solo soggetto richiedente;".".
Consiglieri presenti e votanti: 32
Favorevoli: 8
Contrari: 24
Il Consiglio non approva.
Presidente
- La parola alla Consigliera Carmela Fontana
sull'emendamento n. 6 del Partito Democratico.
Fontana (PD)
- Grazie Presidente.
Questo è un altro di quegli emendamenti che... è legato a quello
di prima: chiediamo all'Assessore che la Regione riconosca alle
coppie i cui componenti siano entrambi di età inferiore a 35 anni,
che abbiano richiesto e ottenuto un mutuo ai sensi del regolamento
regionale del 2009, un contributo a fondo perduto di 10.000 euro
per concorrere alle spese che affrontano per acquistare la casa.
Esso andava sempre nella direzione di invogliare i giovani a
mettere su famiglia, anche perché sappiamo che, quando comprano
casa, tutti quei piccoli risparmi sia loro, sia dei genitori...
alla fine rimangono senza un soldo e alle volte fanno fatica a fare
anche gli atti notarili... andava in questa direzione.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Per quanto riguarda tale punto, devo dire che, quando abbiamo
pensato alla legge del microcredito, era proprio per questi casi.
Noi il contributo lo pensiamo più per un'assistenza economica alle
persone che sono al di sotto di un certo reddito, quindi si dà il
contributo a fondo perso e quindi è tutto quello che è compreso
nell'assistenza economica: dal minimo vitale, eccetera. Tipicamente
qui è un intervento per il quale il microcredito può contribuire a
risolvere l'avvio di una famiglia e noi stiamo vedendo come
nell'ultimo mese e mezzo stia prendendo sempre più piede. Adesso ci
sarà la relazione che arriverà al Consiglio, proprio per questi
motivi: spese notarili, spese di trasloco e di arredamento stanno
aumentando sempre più le domande nell'ambito del microcredito;
credo che questo sia lo strumento per le giovani coppie.
Presidente
- La parola alla Consigliera Carmela Fontana
sull'emendamento n. 6.
Fontana (PD)
- Penso che siano due cose diverse, anche
perché il microcredito è nato proprio per quelle persone che ne
hanno bisogno ed è una cosa eccezionale, perché è un'iniziativa
eccezionale, ma questo aveva un altro scopo: è legato ai mutui...
Ho parlato di tutte quelle giovani coppie che fanno la domanda di
mutuo... naturalmente io faccio la proposta poi non è detto che, io
la vedo così... andava proprio nella direzione di invogliare tutte
quelle giovani coppie che contraggono un mutuo e comprano casa. Era
non dico un premio... era per la volontà di mettere su casa e non
screditava l'altro strumento citato dall'Assessore, il quale è
veramente un buon strumento che dà la possibilità alle persone
bisognose di rispondere alle proprie esigenze immediate, ma sono
due cose diverse.
Presidente
- Pongo in votazione l'emendamento n. 6 del
Partito Democratico, che recita:
Emendamento
Dopo l'articolo 42bis è inserito il seguente:
"Articolo 42ter
(Contributi alle giovani coppie)
1. Alle coppie i cui componenti siano entrambi di età
inferiore a 35 anni, che abbiano richiesto ed ottenuto un mutuo ai
sensi del regolamento regionale 2/2009, la Regione riconosce un
contributo a fondo perduto di euro 10.000 per concorrere al
sostegno delle spese notarili, di trasloco, per l'arredamento e per
gli allacciamenti energetici relative all'alloggio per il quale è
stato ottenuto il mutuo.
2. Le ulteriori modalità di attuazione delle disposizioni di
cui al presente articolo sono determinate con deliberazione della
Giunta regionale, sentito il parere delle Commissioni consiliari
competenti.
3. L'onere derivante dall'applicazione del comma 1, valutato
in annui euro 500.000, trova copertura sul Fondo per le politiche
sociali nell'UPB 1.8.1.10. del bilancio di previsione della Regione
per il triennio 2011/2013.".
Consiglieri presenti e votanti: 32
Favorevoli: 8
Contrari: 24
Il Consiglio non approva.
Presidente
- All'articolo 43 c'è l'emendamento n. 8 della
II Commissione, che recita:
Emendamento
Al comma 4 dell'articolo 3 della l.r. 41/1995, come
sostituito dal comma 4 dell'articolo 43, le parole: "rimborso da
parte dell'Azienda stessa, nella misura massima di" sono sostituite
dalle seguenti: "rimborso forfetario da parte dell'Azienda stessa,
nella misura di".
Pongo in votazione l'articolo 43 nel testo così emendato:
Articolo 43
(Agenzia regionale per la protezione dell'ambiente. Legge
regionale 4 settembre 1995, n. 41)
1. Il trasferimento annuale all'Agenzia regionale per la
protezione dell'ambiente (ARPA), istituita con legge regionale 4
settembre 1995, n. 41 (Istituzione dell'Agenzia regionale per la
protezione dell'ambiente (ARPA) e creazione, nell'ambito dell'Unità
sanitaria locale della Valle d'Aosta, del Dipartimento di
prevenzione e dell'Unità operativa di microbiologia), è
autorizzato, per l'anno 2011, in euro 5.410.000 (UPB 01.14.1.10
Interventi per la tutela, recupero, valorizzazione dell'ambiente e
del paesaggio - parz.).
2. L'autorizzazione di spesa disposta ai sensi dell'articolo
15, comma 2, della l.r. 21/2003 è prorogata fino al 31 dicembre
2013 ed è rideterminata in euro 400.000 per l'anno 2011 e in annui
euro 490.000 per gli anni 2012 e 2013 (UPB 01.14.1.20 Investimenti
per la tutela, recupero, valorizzazione dell'ambiente e del
paesaggio - parz.).
3. Al fine del concorso al raggiungimento degli obiettivi
complessivi di finanza pubblica di cui al d.l. 78/2010, convertito,
con modificazioni, dalla l. 122/2010, l'ARPA, nel limite dei
finanziamenti complessivi di cui al comma 1, assicura una riduzione
della spesa per il personale a tempo determinato o utilizzato
mediante convenzioni, contratti di collaborazione coordinata e
continuativa, contratti libero-professionali o di somministrazione
di lavoro per euro 90.000 per ciascun anno del triennio 2011/2013
rispetto alla spesa sostenuta per le medesime finalità nell'anno
2009.
4. Il comma 4 dell'articolo 3 della l.r. 41/1995, è
sostituito dal seguente:
"4. Gli oneri sostenuti da ARPA per le funzioni di controllo
analitico in materia di igiene e sanità pubblica e veterinaria da
parte dell'Azienda USL sono oggetto di rimborso forfetario da parte
dell'Azienda stessa, nella misura di 500.000 euro annui, mediante
apposito finanziamento a destinazione vincolata da parte della
Regione. I restanti oneri derivanti dall'applicazione del comma 3
trovano copertura nel finanziamento annuale per le spese di
funzionamento.".
Consiglieri presenti: 32
Votanti: 31
Favorevoli: 23
Contrari: 8
Astenuti: 1 (Tibaldi)
Il Consiglio approva.
Presidente
- Articolo 44: stesso risultato. Articolo 45:
stesso risultato.
La parola al Consigliere Louvin sull'articolo 46.
Louvin (ALPE)
- Presidente Rollandin, poiché questa è una
questione di carattere generale e quasi di politica estera, non
entro nel dettaglio amministrativo e contabile di tale questione.
Qui c'è un passaggio sul quale avremmo piacere di avere dei
ragguagli e capire come ci si va a muovere, perché noi siamo
sensibili alla necessità di dotare le strutture... la casa di Les
Combes delle necessarie comodità, dei necessari agi affinché possa
assolvere alle sue funzioni, come le ha assolte per i soggiorni del
Santo Padre Giovanni Paolo II e più di recente dell'attuale
Pontefice. Il secondo comma però introduce una novità in questa
logica di rapporto, perché indica che si procederà ad una
convenzione fra l'Ente salesiano Don Bosco e la Regione per
definire le obbligazioni reciproche, ivi compreso l'impegno
dell'ente proprietario, quindi del Don Bosco, di concedere a
richiesta l'uso gratuito del complesso immobiliare
all'Amministrazione regionale per il soddisfacimento delle proprie
- proprie della Regione - esigenze di ospitalità e di alta
rappresentanza istituzionale.
Le anticipiamo delle riserve di principio su tale questione, la
casa che accoglie il Santo Padre e che forse è già stata anche
concessa dal proprietario al Segretario di Stato vaticano, ha una
destinazione di immagine particolare, per cui il vederla
trasformata in chiamiamola pure alta foresteria, comunque sede di
rappresentanza e di ospitalità non del Vaticano, ma della Regione
Valle d'Aosta - che per noi è qualcosa di molto caro, ma è qualcosa
di diverso rispetto al Vaticano - per noi pone un problema non
secondario, ossia che si cambi fisionomia a questo luogo che ha
assunto, di fronte all'opinione pubblica mondiale, di fronte a
tutti, i connotati di casa di soggiorno del Papa. Siccome è nostro
auspicio che il Santo Padre attuale e i futuri pontefici tornino in
Valle d'Aosta - siamo onoratissimi, penso la maggior parte di noi,
tutti noi di questo -, vorremmo che fosse chiaro in questa sede che
tale fatto può introdurre un profilo di inopportunità, ossia che la
casa di soggiorno del Santo Padre sia utilizzata come nostra casa
di rappresentanza istituzionale. Possiamo avere delle necessità,
potrà arrivare Putin, potrà arrivare qualcun altro, non si sa...
magari insieme...
(interruzione del Consigliere Segretario Tibaldi, fuori
microfono)
...malizioso il collega Tibaldi in questo, molto malizioso, ma
io non volevo portarmi su questo: volevo rimanere molto seriamente
sul solco di una questione di principio, ossia per noi quel luogo
deve mantenere dei connotati particolari fin quando avremo la
speranza... siccome all'ingresso del Comune di Introd qualcuno avrà
notato che c'è un grande cartello:
"la Commune aimée par le
Pape"...
e ci fa piacere che Les Combes siano Les Combes du
Pape, ma se diventano un luogo di accoglienza di altri ospiti,
civili, eccetera, a discrezione della Regione, questo snatura o
rischia di snaturare tale ente. Noi abbiamo delle riserve di
principio su tale articolo. Grazie.
Presidente
- La parola al Presidente della Regione,
Rollandin.
Rollandin (UV)
- Questo articolo ha voluto prevedere due
passaggi, dopo ampio confronto sia con il Comune di Introd, con il
Sindaco e il Vicesindaco attuale, ex Sindaco dei Papi, Naudin,
abbiamo avuto un confronto assieme al Presidente del Consiglio, con
i responsabili...
(interruzione di alcuni consiglieri, fuori microfono)
...di tutto il Pontificato e oltre e, dopo questo lungo scambio
di vedute, la proposta è il risultato di un'osservazione che è la
seguente: sicuramente come ha ricordato il collega, tutti noi
auspichiamo... e in tutti i modi si è fatta promotrice la Regione,
penso il Vescovado, di interpretare questi sentimenti e
naturalmente ci si augura che il Santo Padre scelga la residenza di
Introd come sua prossima vacanza, però il tema era che se noi
limitavamo questo intervento per una struttura... quindi un
intervento seppur parziale, ma consistente... per un intervento
solo e unicamente per questa finalità, immaginando che possa
avvenire anche tutti gli anni, ma una volta all'anno, o decidere di
venire un anno sì e un anno no, tale struttura poteva apparire -
questo è stato un giudizio unanime - in qualche modo
sottoutilizzata.
Le ragioni di questa ulteriore convenzione sono legate ad un
aspetto che potrebbe vedere una presenza anche laica, nel senso che
se deve venire il Presidente della Repubblica, ossia a questi
livelli, o personalità che decidono - noi ne saremmo onorati - a
livello nazionale come internazionale di fare un soggiorno... nella
convenzione che si andrà ad istituire è previsto che ci sia con
l'assenso della proprietà, quindi con la partecipazione attiva
anche loro, di poter utilizzare questa struttura senza snaturarne
la connotazione, però dando una possibilità di utilizzo reale.
Voglio poi dire che, con tutto il rispetto, come è venuto il Santo
Padre, potrebbe venire il Cardinal Bertone, potrebbero venire altre
personalità, che potrebbero onorare questo luogo di particolare
prestigio, che è stato rivisto e studiato insieme con i
responsabili della Santa Sede, in modo che abbia come
finalizzazione primaria quella che lei ricordava, come possibilità
alternativa anche quella di avere questa destinazione. Non vorrei
quindi che venisse male interpretato, questo è stato comunemente
accettato anche per dare una giustificazione plausibile di un
intervento che comunque è consistente, altrimenti si rischiava di
non avere un avallo così largo. Questa è una delle ragioni che ci è
stata posta, che ci siamo posti e con l'assenso di tutti; questa è
stata una precauzione, come dico, nella convenzione si studieranno
nei particolari proprio queste... per cui non è che la Regione la
usa come
dependance
per il primo che arriva, ma c'è questo
filtro, c'è questa possibilità di collegamento, ci potrebbero
essere iniziative anche nel periodo in cui c'è il Santo Padre e
essere invitate altre personalità... ecco questo è il collegamento.
Riteniamo quindi che questo sia un elemento importante che non va
contro quello che il collega ricordava: di valorizzare adesso per
la visita del Santo Padre e fra un po', come tutti si augurano, il
fatto di avere avuto a Les Combes un Papa che è in procinto di
diventare santo. Credo che su questo ci sia tutta l'attenzione che
il Comune in primis dedica all'argomento.
Presidente
- La parola al Consigliere Louvin.
Louvin (ALPE)
- Siamo felici che il Concilio vaticano
valdostano si sia espresso a sostegno di queste posizioni.
Comprendiamo le ragioni che lei ha messo in campo, Presidente,
peraltro tali valutazioni, che sono comprensibili, anche se noi
spendiamo più di 2.000.000 all'anno per il restauro degli edifici
religiosi senza chiederne le chiavi e i diritti di utilizzo:
interveniamo comunque sul patrimonio di enti ecclesiastici senza
chiedere in contropartita le chiavi di casa e la possibilità di uso
dei fabbricati stessi... c'è un profilo di apprensione che forse è
anche... con questo non vogliamo in nessun modo mettere in dubbio
la serietà di intenti e la buona fede della Giunta e di Consiglio,
ma viviamo tempi nei quali anche al vertice delle istituzioni a
volte l'utilizzo dei beni strumentali messi a disposizione, tanto
dei beni di trasporto che delle residenze... non parliamo delle
residenze private, quelle hanno usi diversi, ma anche le residenze
pubbliche a volte diventano...
Noi vorremmo - e questo è il nostro modo di vedere le cose - che
tale luogo, che ha assunto dei connotati non dico di sacralità, ma
di alta spiritualità, visto che si tratta della casa per il riposo
estivo del Santo Padre, sia mantenuto in questo quadro. Giustamente
il Presidente ha detto che il rischio è che sia utilizzata... è una
considerazione giustissima, ma per noi il fatto di mantenerla in
quella cornice è la garanzia migliore che si consideri sempre il
Santo Padre come qualcuno che ha a disposizione un luogo di
villeggiatura di cui può fruire in qualsiasi momento e che non
viene in nessun modo sovrapposto come immagine, perché se abbiamo
ospiti di riguardo, di lusso, di alto livello come rappresentanza
istituzionale... sono immagini di Capi di Stato di questo o quel
Paese, possono anche essere immagini che non si sovrappongono nel
modo migliore, non necessariamente nel modo che dà maggior lustro
ai luoghi nei quali si è accolti. Noi abbiamo solo questa riserva,
non le stiamo rappresentando, Presidente, un'opposizione brutale e
radicale, ma abbiamo una preoccupazione. Siccome lei è una persona
seria su tali cose... poi lei saprà fare il miglior uso di questa
sua potenziale discrezionalità, ma noi riteniamo che essa non sia
opportuna, perché comunque può dare luogo a degli inconvenienti, a
delle sbavature di immagine che potrebbero riverberarsi
negativamente. Non so se questo sia stato preso in conto nelle
discussioni ad alto livello che ci sono state con sindaci,
vicesindaci e commendatori dell'Ordine Gregorio Magno, ma crediamo
sia una preoccupazione da mettere sulla bilancia; la prenda per
quella che è, la prenda comunque come un invito ad un utilizzo
particolarmente oculato di questi beni e di queste strutture.
Rimane su questo per tali motivi il nostro dissenso. Grazie.
Presidente
- La parola al Presidente della Regione,
Rollandin.
Rollandin (UV)
- Credo che vi sia tutta la buona fede del
collega nell'esprimere queste preoccupazioni che facciamo nostre,
nel senso che ce ne facciamo carico. Vorrei solo dire che questa è
una casa nuova su cui investiamo, quindi un conto è investire nelle
chiese, dove attraverso la Sovrintendenza e le leggi esistenti si
interviene, Cattedrale, Sant'Orso, si interverrà nelle varie chiese
e queste chiese sono aperte a tutti, lì si interviene... quindi non
è che noi... questo era, è e rimane un patrimonio privato. Vi è
quindi un intervento su un patrimonio privato, che è una struttura
che sarà adeguata ad alcune esigenze, dunque noi riteniamo giusto
contribuire come è stato detto e vorrei tranquillizzare che, per
quanto riguarda la decisione su chi ospitare, non è in capo alla
Presidenza della Giunta, lo tranquillizzo: c'è una commissione
prevista dall'Istituto Salesiano con il Comune di Introd e con un
rappresentante dell'Amministrazione come ipotesi, che naturalmente
valuterà quelle che sono le eventuali... solo per dirle che non
c'è... in modo che non venga interpretata come una certa
discrezionalità. Su questo vorrei tranquillizzarlo, poi le remore
rimangono, io spero che il tempo dia la possibilità di verificare
che non ci sono episodi tali da qualificare meno questa struttura
di grande importanza.
Presidente
- Pongo in votazione l'articolo 46:
Consiglieri presenti: 33
Votanti: 32
Favorevoli: 24
Contrari: 8
Astenuti: 1 (Tibaldi)
Il Consiglio approva.
Presidente
- All'articolo 47 c'è l'emendamento dei gruppi
ALPE e Partito Democratico.
La parola al Consigliere Louvin.
Louvin (ALPE)
- Grazie Presidente.
Siamo ad un punto di rilievo della discussione di questo disegno
di legge, poiché introduciamo a tale punto... questo fa parte della
visione diversa, distinta delle forze di opposizione rispetto alla
proposta messa in campo dalla Giunta, una logica e una visione
diversa di un meccanismo di sostegno economico che già nel 2010 è
stato erogato ed è stato erogato in base alla legge n. 43/2009 a
tutte le famiglie valdostane che ne hanno fatto richiesta, un
sostegno che si è voluto in termini di principio tenere distinto
dalla soppressione del buono carburante, ma che in realtà credo
agli occhi di tutti e anche nella sostanza vi si ricollegava. Le
famiglie valdostane hanno avuto una perdita consistente in termini
economici dalla cessazione di questa franchigia ed è stato promesso
sul piano politico prima di tutto da parte di numerose forze in
campo, fra cui anche le forze di governo, di sostituire, di
compensare questa perdita con un'erogazione che andava a sostenere
la spesa per il riscaldamento. Abbiamo appreso nei giorni scorsi
che l'intendimento della Giunta regionale quest'anno sarebbe di
operare non già nel solco di una previsione che avevate fortemente
voluto nella legge del dicembre 2009, che già anticipava la
possibilità di riconoscere in futuro in modo graduale anche questo
beneficio in funzione delle condizioni climatiche diverse sul
territorio valdostano, ma secondo un criterio diverso di natura
prettamente economica, il che porta evidentemente - poi direte voi,
a seconda delle intenzioni, dove si intende mettere l'asticella, in
che modo, con la presentazione di quali documenti - a sezionare in
due il corpo della cittadinanza regionale delle famiglie valdostane
consentendo ad una parte di esse di accedervi e ad un'altra parte
no. Non abbiamo dati per valutare la proposta in termini concreti,
ma in termini di principio sì: in termini di principio sappiamo che
c'è un orientamento di questa natura, è stato chiarito ed è stato
deciso che si abbandonerebbe tale linea e si rinuncerebbe anche ad
un lavoro che è stato fatto, commissionato all'ARPA per andare ad
individuare le situazioni climaticamente diverse.
Ora per noi in termini di principio ci sono alcuni punti fermi
che vorremmo chiarire con questo emendamento: per noi intanto ci
deve essere una misura minima di contribuzione che deve andare a
beneficio di tutte le famiglie valdostane, c'è un criterio che si
dice di universalità di un beneficio che noi riteniamo di dover
ricollegare alla condizione montana di questa regione nel suo
complesso che per noi è assolutamente imprescindibile. Detto questo
e detto della sua natura minimale e non obbligatoria, perché è
tranquillamente rinunciabile in funzione anche del reddito e di chi
può e desidera farne a meno, c'è per noi una necessità di
graduazione. Abbiamo una Valle d'Aosta diversa sul piano della
necessità abitativa: diversa per requisiti di reddito; diversa per
composizione di nuclei familiari, perché scaldare una casa da sei
persone può essere ben diverso da scaldarla per una sola persona;
diversa per efficienza energetica raggiunta, perché qualcuno ha già
investito in questo senso e si deve veder riconoscere e stimolare
verso il raggiungimento di questi obiettivi e, infine, diversa per
ubicazione altimetrica e condizioni climatiche, perché ce lo siamo
detti tante volte La Thuile non è come Aosta, o Pont-Saint-Martin:
abbiamo realtà climatiche di incidenza del fattore meteorologico
rispetto al riscaldamento. La nostra proposta è di un innalzamento
molto cospicuo della risorsa a disposizione con un aumento di circa
13.000.000 di euro rispetto allo stanziamento per il 2010,
17.000.000 stanziati nel 2010... 30 nel 2011 nella nostra
proposta... 17 invece secondo la proposta che sta sviluppando la
Giunta e questo 30 non è un dato casuale, perché è rappresentato
esattamente dalla metà dell'importo dell'accisa da benzina che è
stata recuperata per il 2011, aumentato dei 5.000.000, che sono la
restituzione del 10 percento di questa stessa accisa integralmente
tornata alla Regione da parte dello Stato.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Lasciando al collega Pastoret entrare più
nelle motivazioni di tipo politico, alcune considerazioni più di
tipo finanziario: anzitutto i 30.000.000 non sono la metà delle
accise, che derivano dal fatto che non ci sono più i buoni di
benzina, questa è una sparata, mi conceda collega...
(interruzione del Consigliere Louvin, fuori
microfono)
...no, ma le accise sulla benzina non sono solo del quantitativo
che prima veniva scontato con i buoni: è anche la benzina che viene
consumata in Valle d'Aosta di chi i buoni prima non li aveva.
Dobbiamo limitare l'entità di questo eventuale beneficio per il
bilancio regionale sul quantitativo dei buoni, non è che prima i
valdostani potevano andare a fare benzina a prezzo scontato in modo
illimitato, c'era un quantitativo specifico, quindi chiariamo tale
aspetto, che non è quello determinante.
Dal punto di vista ancora finanziario, non è che qua
13.000.000... parliamo di situazioni generali, di crisi, ossia mi
sembra populista questa cosa, porti pazienza, mi sembra fatta da
lei e adesso arrivo al perché. Qual è il concetto il minimo a
tutti? Se c'è una situazione di difficoltà, andiamo ad
avvantaggiare al limite le categorie meno abbienti, che significato
ha il minimo a tutti, che poi vuol dire andare a premiare quelle
categorie che con un ragionamento del tetto di spesa non
otterrebbero questo contributo, perché oggettivamente non è un
contributo che incide sul reddito delle persone che superano 50.000
euro (adesso questo è un esempio). Mi sembra quindi che sia
veramente una cosa in controtendenza a tutto quanto abbiamo sentito
in questi due giorni di dibattito consiliare.
Ancora una notazione relativa all'efficienza energetica degli
edifici: non è che la scelta operata dalla maggioranza e dalla
Giunta di andare a depurare quell'articolo di legge sia stata così
casuale, abbiamo fatto delle analisi approfondite, abbiamo fatto
delle verifiche oggettive di cosa può significare andare a premiare
l'efficienza energetica negli edifici. Il paradosso è che
probabilmente andiamo a premiare quelli che possono fare le ville
da 800.000 euro o 1.000.000 di euro, perché quelli che stanno nel
condominio, per poter avere certe caratteristiche per le quali
sarebbero premiati con questo tipo di meccanismo, intanto devono
avere l'assenso di tutti i condomini e normalmente i condomini sono
abitati dalle persone meno abbienti; quindi interventi anche se
suddivisi pro capite che vadano a migliorare dal punto di vista
energetico l'efficienza del fabbricato sono miglioramenti costosi.
Andiamo quindi a chiedere a questi soggetti degli interventi
finanziari che probabilmente non si potrebbero permettere.
Secondo aspetto: andiamo a penalizzare gli edifici dei vecchi
centri storici di montagna con muri in pietra larghi da 70-80
centimetri, dove è molto difficile raggiungere quelle
caratteristiche della varie case clima che in questo momento
andiamo a pubblicizzare per le nuove costruzioni e, paradosso del
paradosso, normalmente questi edifici proprio nelle località di
montagna, che sono quelle che potrebbero avere maggiori vantaggi,
sono abitate dalle persone meno abbienti, quindi tale tipo di
proposta è una contraddizione totale.
Volevo sottolineare le motivazioni, che non sono motivazioni che
non sono state ponderate... per le quali abbiamo modificato tale
articolo... quindi siamo nettamente contrari a questo
emendamento.
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente.
Io meno prosaicamente di quanto ha fatto il collega Lavoyer non
cercherò di convincervi della bontà della nostra iniziativa, ma
cercherò di darvi delle risposte in relazione alle questioni che
avete posto, però devo dire in premessa che intanto prendo atto che
questa misura, che era stata così avversata e contestata, oggi è
accettata, invocata seppure in termini diversi, così mi è parso di
vedere di riflesso nell'intervento del collega Louvin nel quale
sono state avanzate delle proposte. Questo emendamento, come ha
anticipato il collega Lavoyer, non ci trova d'accordo per quanto
riguarda i requisiti che ci vengono proposti e che differiscono sia
in quelli che avevamo annunciato, sia in quelli che abbiamo
presentato in questo disegno di legge, ma lo ha detto lo stesso
Consigliere Louvin quando è intervenuto: su tale questione abbiamo
una logica e una visione diversa, quindi dal momento in cui
voteremo l'accettazione o meno di questo emendamento si prenderà
atto di queste visioni diverse. Le ragioni le abbiamo già spiegate
altre volte, non sarebbe il caso di tornare su questioni già
lungamente dibattute, però io colgo l'occasione per fare qualche
precisazione, intanto ricordando che ad oggi - mi rifaccio alla
discussione che facemmo un anno fa quando approvammo la legge sul
bon chauffage
- i paventati ritardi e le temute
complicazioni non ci sono state per l'erogazione del 2010, non
abbiamo mai avuto occasione di dirlo, ma credo che vada dato atto
di questo.
Desidero poi fare un'ulteriore precisazione, altrimenti,
sull'onda delle dichiarazioni che si fanno in modo non sempre
completo, ci saranno degli allarmismi nella cittadinanza. La
precisazione è questa: la volontà di procedere sulla base della
composizione del nucleo familiare, come abbiamo ribadito nel
disegno di legge, e dei limiti reddituali, non prelude
all'introduzione di misure draconiane, perché abbiamo iniziato a
sentire delle voci rispetto al fatto che avremmo tolto la
possibilità a molte persone di accedere a questo beneficio: non è
così e ci teniamo a dirlo in questa sede. Desideriamo perseguire
una distribuzione più equa delle risorse disponibili e questo lo
dobbiamo fare con il denaro, con le somme che abbiamo a
disposizione. Come avevo annunciato in commissione, la
disponibilità di quest'anno ammonta a 17.700.000 euro, si tratta di
uno sforzo importante a fronte di una riduzione pesante delle
nostre disponibilità di bilancio, abbiamo parlato a lungo di questi
famosi 130.000.000 in meno, eccetera. Noi crediamo di aver
riaffermato il segno di una volontà politica che ha inteso
mantenere nella continuità gli impegni che avevamo preso. Con
delibera di Giunta avevamo stabilito le modalità e le quantità di
erogazione, ma partendo da un dato certo, che è quello della
disponibilità effettiva che noi abbiamo individuato, perché
nell'emendamento si fissano degli importi - questo è il secondo
tema che voglio affrontare - prescindendo dalle disponibilità reali
e si rinvia ad un'indefinita messa a carico della gestione speciale
di Finaosta il ripianamento a consuntivo dei maggiori oneri.
Desidero ricordare che le misure messe a carico di Finaosta sono
state computate in un quadro di sostenibilità effettiva, d'altronde
le richieste che erano state rivolte in precedenza all'Assessore
Lavoyer per sapere a quanto sarebbero ammontati i lavori per i
quali si andava ad istituire il mutuo su Finaosta andavano nella
stessa direzione: avere la certezza delle somme che si individuano
e che si mettono a disposizione. È proprio questo il contrario di
quanto ci si chiede in questo momento, quindi andare ad approvare
un emendamento che impegna una spesa non ipotizzabile non ci trova
d'accordo.
Concludo citando solo un elemento, perché nei requisiti che
vengono introdotti non ci pare che si introducano sempre degli
elementi di equità. In questo momento stiamo affrontando in modo un
po' rapido tale tema, ma dove si dice di premiare i lavori di
efficienza energetica già effettuati... ricordo che con la legge n.
21 premiamo già dando dei contributi gli interventi sull'efficienza
energetica, quindi anche qui dovremmo fare attenzione, se volessimo
perseguire degli intenti di equità, a fare in modo di non mettere
in piedi delle sommatorie di contributo sulle stesse materie. Il
tempo a mia disposizione è scaduto, avrei altre cose da dire, ma
spero di aver fornito sufficienti elementi di riflessione ai
presentatori dell'emendamento. Grazie.
Presidente
- La parola al Consigliere Donzel.
Donzel (PD)
- Egregio Presidente, cari colleghi, mi fa
veramente piacere poter chiarire alcuni aspetti di questo
emendamento - presentato in modo chiaro ed esaustivo dal collega
Louvin - che ritengo importante. Risponderò anch'io su una
questione di cifre all'Assessore Lavoyer, che di cifre ha parlato
poco e ha fatto un intervento molto politico, come è giusto che
sia. L'anno scorso il Governo regionale ricavò nelle "pieghe" del
bilancio 17.000.000 di euro che non erano affatto soldi di accise
di alcunché, ma 17.000.000 di euro del bilancio regionale per dire
ai cittadini valdostani:
"state buoni, anche se non avete più i
buoni di benzina, qualcosa vi troviamo nel bilancio"
, in attesa
che quest'anno introitassimo i 32, 33, 34, 35, 30... comunque
quella cifra, che erano le accise corrispondenti al cosiddetto
"buono di benzina" che finivano nelle tasche dei valdostani e
distribuiti in modo assolutamente iniquo se vogliamo, perché i più
deboli che non avevano l'automobile non ce l'avevano e chi aveva
2-3 automobili in casa ce l'aveva e quei soldi se li metteva in
tasca. Noi non abbiamo mai contestato l'erogazione dei buoni
benzina, erano anche un motore di economica, c'erano tante cose
dietro, non intervengo a parlare di buoni benzina.
Quest'anno entrano più di 30.000.000 di euro aggiuntivi, che
sono quei soldi che andavano nelle tasche dei cittadini e che
adesso entrano nel bilancio, che non c'entrano niente con i 17
messi l'anno scorso, quindi ne abbiamo 30 in più e diciamo:
"no,
noi riproponiamo i 17"
. Legittimo, si fa, lo avete detto,
"a
fronte
- dice l'Assessore Pastoret -
di una riduzione
pesante delle risorse"
... è registrato, ossia io mi sono
battuto tutto ieri per dire che c'era una riduzione delle risorse,
tutti a dire:
"non c'è problema"
, adesso, quando si tratta
di dare i soldi ai cittadini, si dice che abbiamo poche risorse!
Mettiamoci d'accordo allora: o il bilancio è stabile, gli accordi
del federalismo fiscale sono validi oppure no, delle due dovete
decidere qual è la linea di questo Governo, perché o non abbiamo
tagli alle risorse, oppure abbiamo, qui sento dire, una riduzione
pesante delle risorse. Noi avevamo capito che invece il bilancio
aveva una certa tenuta e per questo siccome gli incentivi - torno
sempre lì, abbiamo votato a favore dell'anticrisi - vanno
soprattutto a favore delle imprese, volevamo che ci fosse un
meccanismo che coprisse anche le famiglie. Lo scorso anno abbiamo
sostenuto questa cosa, quindi non so a chi si riferiva, non certo
al nostro gruppo rispetto a questa cosa del
bon chauffage
,
anzi eravamo noi sempre qui a parlare di
bon chauffage
a
tutto spiano qualche volta anche fra i sorrisini di qualcuno, che
poi ha usato questa misura... ma, quando la usa la maggioranza, è
una misura furba, se lo diciamo noi, non va... e abbiamo sempre
detto che avremmo voluto una misura che introducesse... punto a)
del nostro emendamento: requisiti reddituali e numero dei
componenti delle famiglie. Il fatto che lo abbiate introdotto
quindi noi lo condividiamo, tant'è che c'è anche nel nostro
emendamento; semplicemente abbiamo voluto sostenere un concetto che
era l'universalità di questo contributo e un concetto anche che va
nell'ordine di idee... era stato riferito in un'interpellanza
dall'Assessore Pastoret che proprio i ricchi non se la sentivano di
andare a fare questa domanda, si vergognavano di ritirare i 300
euro... tanto meglio, rimanevano nelle casse. Abbiamo anche detto:
"ma quelli che avanzeranno dell'anno precedente riversiamoli
l'anno successivo come avanzo e recuperiamoli per questa voce"
.
Il concetto quindi è che i 300... intanto, come dice qualcuno,
quelli ricchi non vanno neanche a prenderli, quindi non c'è
problema, ma era importante che venisse fatta un'erogazione
immediata di 300 euro, tant'è che avevamo accettato quel principio
del 300 a tutti, perché il principio era: si ritirano in fretta,
poca burocrazia e i 300 euro arrivano. Bene l'abbiamo mantenuto nel
nostro emendamento: i 300 euro sono per tutti, vai, te li prendi,
sei un cittadino valdostano, eccetera. Ci può però essere qualcuno
che ne ha più bisogno, allora questo qualcuno produce un'ulteriore
domanda, dove introduce tali specifiche, ossia introduce...
(interruzione dell'Assessore Lavoyer, fuori
microfono)
...noi abbiamo insistito e ci fa piacere oggi sentir dire che
questi requisiti reddituali devono stare più alti, quindi non
c'entrano niente con gli aiuti alle famiglie deboli, questo è un
bonus riscaldamento che deve arrivare alla famiglia media e non
alle famiglie deboli. Il concetto delle famiglie deboli non
tiratelo fuori, perché lo abbiamo già detto che esse non c'entrano
con questo meccanismo.
L'altra questione era che in questo meccanismo al primo... è una
cosa che si gioca in tale modo: se delle persone hanno dei
requisiti reddituali particolari, la quota principale va ad esse,
può essere introdotto un ulteriore meccanismo di selezione laddove
ci siano delle persone che risparmiano e poi la questione
altimetrica climatica non è una questione indifferente.
Concludo per dire che si può decidere di dire:
"no, non
abbiamo per scelta politica deciso di fare la vostra scelta"
,
ma non sempre sostenere che gli altri sono contraddittori.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie Presidente.
Intervengo solo per fare una piccolissima precisazione, d'altro
canto le motivazioni del "no" sono state ampiamente illustrate.
Volevo sottolineare al collega Donzel che, quando parliamo di
bilancio, dobbiamo guardare il discorso nel suo complesso; quando
parla delle famiglie medie... noi non parliamo solo di famiglie
meno abbienti, diamo già 300 euro, ma non sono le famiglie meno
abbienti legate ai meccanismi di reddito perché, proprio in accordo
anche con voi, abbiamo raddoppiato! Famiglie che hanno un reddito
sopra i 35.000 euro, se hanno un nucleo familiare importante,
prendono i 300 euro che non sono quelli del
bon chauffage
e
sono 5.700 famiglie che, oltre al
bon chauffage
, nel 2010
hanno preso 300 euro in più, quindi c'è già questa azione del
Governo regionale.
Presidente
- La parola al Consigliere Louvin.
Louvin (ALPE)
- Intervengo molto rapidamente, anche per
capire le risposte prosaiche e le risposte poetiche da parte degli
Assessori... non ho capito il rinvio, il collega Pastoret è stato
molto misurato, mi è parso singolare questo richiamo al collega.
Assessore Lavoyer, 50.000.000 di euro sono quelli che lei ha messo
nel bilancio in parte entrata per il prossimo triennio, addirittura
con una crescita, vengono da un'accisa che viene prelevata su
autovetture sia di proprietà di valdostani che non di valdostani e
noi ne lasciamo sul tappeto 20 per l'Amministrazione regionale, ma
crediamo che una quota pari a 30.000.000 sia un'accisa pagata dai
nostri concittadini e da noi stessi, tutti coloro che usano
autoveicoli in questa regione e che deve confluire in questa logica
diversa di tipo ridistributivo.
Assessore Lavoyer e Assessore Pastoret, per cortesia, noi vi
abbiamo seguiti quanto avete detto l'anno scorso:
"le projet
originaire
- quello di dare in funzione della differenziazione
climatica -
reste valide et il nous en fixons l'exécution à
partir de l'année prochaine, il contient des dispositions portant
soutien aux foyers pour soutenir les majeures dépenses de chauffage
par rapport aux différentes conditions climatiques du
territoire"
. Abbiamo condiviso questo principio, voi quest'anno
lo state stracciando, è una scelta di cui naturalmente ciascuno di
noi rende conto agli elettori, voi quest'anno avete deciso di
rinunciare.
"Nous avons fait quelque chose de très différent
- dice ancora l'Assessore Pastoret -
les mesures que nous avons
introduites concernent toutes les familles, personne n'est
exclue"
. Il principio dell'università lo avete fissato voi
l'anno scorso, quando ancora la tavola era pulita, vergine, perché
non c'era ancora nulla sul tavolo. Avete dato un'illusione, ma per
noi il principio era buono, quello di dire:
"c'è almeno una cosa
che accomuna come base minima tutti i valdostani"
, poi c'è una
graduazione, perché per noi è un'operazione a ventaglio, posto uno
zoccolo comune unificante, si riconosce in funzione di parametri
diversi. Vi lasciamo le chiavi di casa, vi lasciamo il portafoglio,
tutto quello che volete, scegliete voi come graduare, non abbiamo
neanche fissato in quanto dei parametri... però il principio di
universalità facciamolo salvo. Non ci interessa una politica
demagogica per dire:
"abbiamo punito quelli che hanno..."
,
perché prima non prendevano il buono di benzina? Prima c'era
qualcuno che era escluso perché aveva la macchina troppo grossa? Ne
prendevano di più degli altri! Rimaniamo allora su una logica
uniformante: c'è un punto di saldatura della nostra comunità
valdostana, poi giustamente lo avete ricordato e noi abbiamo
sottoscritto e votato le misure anticrisi anche a favore delle
famiglie, c'è un sostegno a chi ha dei problemi economici, c'è un
buono di riscaldamento che è dato in aiuto, ma qui è un problema
politico per eccellenza, è un problema di specialità di ordinamento
che dobbiamo consolidare, in alternativa a quello che ci è stato
tolto per delle motivazioni che sappiamo a livello europeo, ma che
è caduto. Ricostruiamolo allora questo pezzettino, non ha un costo
elevato, ma ha un valore simbolico molto alto per noi e per questo
intorno e su questo emendamento noi costruiamo una posizione
politica che è qualificata e qualificante.
Concludo solo chiedendo su questo una votazione a scrutinio
segreto. Grazie.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Una risposta brevissima alle ultime
considerazioni del collega Louvin, che è andato a riprendere le
affermazioni di Pastoret e della Giunta dell'anno scorso. Abbiamo
proprio utilizzato questo anno per verificare la bontà del
provvedimento e verificare altri tipi di attuazione, proprio
l'aspetto dell'ubicazione altimetrica è un aspetto che è
difficilmente, se non impossibile, da realizzare. Abbiamo
verificato la possibilità con un apposito gruppo di lavoro,
bisognava inserire dei numeri nei centralini di monitoraggio del
clima, utilizzare i monitoraggi dell'ARPA nel territorio
valdostano; tutto ciò non consente di dare una... poi lo sa
benissimo Louvin che ci sono dei Comuni che hanno quote da 500
metri sul livello del mare fino a 800 metri sul livello del mare,
quindi diventava difficilissimo ... un fabbricato che magari ha una
posizione di quota altimetrica, metà fabbricato è ad una quota
superiore e l'altra metà ad una quota inferiore. Abbiamo superato
questo tipo di problematica andando nella direzione di semplificare
le procedure proprio per dare attuazione alla cosa, privilegiando
le categorie deboli.
Voglio ancora sottolineare che tutte le accise della benzina che
percepisce adesso con i 9/10 il bilancio regionale... la
discussione deve riguardare soltanto quel quantitativo che era
oggetto dei buoni benzina e che veniva utilizzato con i buoni
benzina. Se consideriamo tutte le accise sulla benzina per fare il
ragionamento, partiamo da un dato sbagliato; comunque sono
posizioni diverse che siamo convinti politicamente di poter
sostenere in maniera corretta.
Presidente
- Pongo in votazione con votazione segreta
l'emendamento n. 1 dei gruppi ALPE e Partito Democratico, che
recita:
Emendamento
L'articolo 47 è sostituito dal seguente:
"1. Il comma 1 dell'articolo 3 della legge regionale 7
dicembre 2009, n. 43 (Disposizioni in materia di sostegno economico
alle famiglie mediante concorso alle spese per il riscaldamento
domestico), è sostituito dal seguente:
"1. I contributi previsti dalla presente legge sono
riconosciuti a favore di tutti i soggetti beneficiari di cui
all'articolo 2, nella misura minima di euro 300 e sino all'importo
massimo di euro 700.
1bis. La Giunta regionale stabilisce con propria
deliberazione, sentite le Commissioni consiliari competenti, i
criteri per la graduazione dei contributi entro i limiti di importo
fissati al comma 1, differenziando l'entità dei medesimi con
riferimento:
a) ai requisiti reddituali ed al numero dei componenti della
famiglia anagrafica dei beneficiari;
b) ai lavori di efficienza energetica già effettuati;
c) all'ubicazione altimetrica e alle condizioni
climatiche.".
2. Le disposizioni di cui al comma 1 si applicano ai
contributi da concedere ai sensi della 1.r. 43/2009 a decorrere
dall'anno 2011.
3. I1 maggior onere determinato dall'applicazione del
presente articolo, valutato in euro 13 milioni a decorrere
dall'anno 2011, trova copertura a valere sul fondo della gestione
speciale presso FINAOSTA S.p.A..".
Consiglieri presenti e votanti: 33
Favorevoli: 10
Contrari: 23
Il Consiglio non approva.
Presidente
- Pongo in votazione l'articolo 47:
Consiglieri presenti e votanti: 33
Favorevoli: 24
Contrari: 9
Il Consiglio approva.
Presidente
- Articolo 48: stesso risultato. Articolo 49:
stesso risultato.
Pongo in votazione l'allegato A:
Consiglieri presenti: 32
Votanti: 31
Favorevoli: 23
Contrari: 8
Astenuti: 1 (Tibaldi)
Il Consiglio approva.
Presidente
- All'allegato B abbiamo gli emendamenti n. 4
del gruppo ALPE, n. 2 e n. 3 dei gruppi ALPE e Partito Democratico
e l'emendamento n. 7 del Partito Democratico.
Pongo in votazione l'emendamento n. 4 del gruppo ALPE, che
recita:
Emendamento
1. L'autorizzazione di spesa recata dalla legge regionale 21
ottobre 1986, n. 55 (Disposizioni per agevolare il funzionamento
delle scuole gestite da istituti ed enti morali), di cui
all'allegato B al d.l. 118, è ridotta di annui euro 1 milione con
riferimento al triennio 2011/2013.
2. L'autorizzazione di spesa recata dalla legge regionale 26
luglio 2000, n. 19 (Autonomia delle istituzioni scolastiche), di
cui all'allegato B al d.l. 118, è aumentata di annui euro 1 milione
con riferimento al triennio 2011/2013.
3. Al maggior onere previsto al comma 2 si provvede con le
risorse di cui al comma 1.
Consiglieri presenti: 34
Votanti: 33
Favorevoli: 8
Contrari: 25
Astenuti: 1 (Tibaldi)
Il Consiglio non approva.
Presidente
- Sull'emendamento n. 2 del gruppo ALPE e
Partito Democratico, la parola al Vicepresidente Chatrian.
Chatrian (ALPE)
- Grazie Presidente.
Ieri il Presidente della Regione si è preso l'impegno di
riallineare e integrare durante l'anno 2011 le risorse proprio sul
settore aiuti e interventi nel settore dell'allevamento zootecnico.
Chiederemmo solo, prima di ritirare l'emendamento, che il
riallineamento faccia riferimento alle poste messe in bilancio sul
2010. Aspettiamo una risposta del Governo regionale e poi, se ci
soddisfa la risposta, ritiriamo l'emendamento messo in campo.
Presidente
- La parola al Presidente della Regione,
Rollandin.
Rollandin (UV)
- Ieri abbiamo preso in considerazione le
osservazioni fatte con l'Assessore, tenendo conto di quello che
l'Assessore alle finanze aveva illustrato a proposito del flusso di
denaro legato ad AREA, ex AGEA, eccetera, quindi riconfermiamo
questa volontà, mettendo solo come riferimento quello che ho detto,
i vincoli europei che ho spiegato. Solo per non essere frainteso:
se non ci sono tali limiti, abbiamo questa intenzione e andremo
avanti su tale linea.
Presidente
- La parola al Vicepresidente Chatrian.
Chatrian (ALPE)
- A nome del gruppo Partito Democratico e
del nostro, ritiriamo l'emendamento e chiediamo all'Assessore e al
Presidente di portare in commissione gli aiuti, o non aiuti, o
limiti che arrivano dalla Comunità europea, per poter garantire al
settore la liquidità e soprattutto il riallineamento dal punto di
vista finanziario. Grazie.
Presidente
- L'emendamento n. 2 dei gruppi ALPE e Partito
Democratico è ritirato, ne do lettura per il verbale:
Emendamento
1. L'autorizzazione di spesa recata dalla legge regionale 4
settembre 2001, n. 21 (Disposizioni in materia di allevamento
zootecnico e relativi prodotti), di cui all'allegato B al d.l. 118,
è aumentata di euro 3 milioni con riferimento all'anno
2011.
2. Il maggiore onere di euro 3 milioni di cui al comma 1
trova copertura, per 1'anno 2011, nello stato di previsione della
spesa del bilancio di previsione per il triennio 2011/2013 nell'UPB
01.10.02.10 (Interventi per la promozione e la tutela della
zootecnia) e al suo finanziamento si provvede mediante le seguenti
riduzioni:
a) UPB 1.13.1.10 (Interventi correnti per la viabilità) per
euro due milioni;
b) UPB 1.14.5.10 (Interventi per la gestione del patrimonio
forestale e faunistico) per euro un milione.
Sull'emendamento n. 3 dei gruppi ALPE e Partito Democratico la
parola alla Consigliera Patrizia Morelli.
Morelli (ALPE)
- Grazie Presidente.
Alla nostra richiesta di chiarimento di ieri quanto alla
riduzione della posta in bilancio riguardante la legge n. 15/1992
per la riqualificazione della linea ferroviaria
Aosta/Pré-Saint-Didier, l'Assessore ci ha detto che è stato
assegnato l'incarico con i fondi PAR-FAS del progetto preliminare
per la riqualificazione della linea stessa. Riteniamo che il fatto
che sia stato assegnato questo incarico, che prevedibilmente
prenderà buona parte dell'anno prossimo e la realizzazione dei
lavori prevederà un tempo immaginiamo lungo anche alla luce di
quanto osservava ieri il Presidente Rollandin... riteniamo che sia
necessario comunque investire una posta di bilancio adeguata per
tale linea ferroviaria, che versa in condizioni veramente non
adeguate per il servizio che deve svolgere. Ancora questa mattina
un locomotore non è arrivato, sembra fatto apposta, ma questa è una
situazione di ordinaria routine, perché i mezzi non sono adeguati,
le stazioni versano in situazione di degrado e quindi riteniamo che
comunque un finanziamento adeguato debba essere posto in bilancio
per la linea Aosta/Pré-Saint-Didier.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Rispetto al bilancio di previsione, è ovvio che si tratta di
previsioni, ma bisogna comunque avere una certa attendibilità.
Mettere allora una disponibilità senza avere idea di come potranno
essere usati questi fondi non ci pare una buona ricetta, anche
perché, come lei ben sa, oggi non abbiamo alcun tipo di competenza
e quindi non possiamo metterci a fare degli investimenti in casa
d'altri, non possiamo immaginare di avere anche 550.000 euro da
destinare non si sa come, non si sa perché. Fermo restando che il
problema esiste, proprio perché riteniamo di essere un Governo
serio, per allocare delle risorse, bisogna sapere esattamente come
possono essere allocate; allora, nell'ambito anche del
trasferimento delle competenze, nell'ambito della nostra norma di
attuazione, c'è una
road map
dove riusciamo a definire tutte
le cose da fare. Io non dico che sono più al corrente di lei, ma
perlomeno quanto lei: sui ritardi e sulle disfunzioni avrò ricevuto
oggi almeno una decina di
mail
, questo per dire che siamo in
continuo contatto con gli utenti che mi trasmettono le varie
situazioni.
Rispetto a questo, allora noi facciamo di tutto, ma non è anche
con un emendamento di questo genere... (nel quale, fra l'altro, si
dice che si mettono 550.000 euro e si tolgono dall'aeroporto,
perché è il capitolo sul quale voi volete andare a trovare le
risorse) che si metterebbe in seria difficoltà l'altro tipo di
operazione, perché o si affronta dal punto di vista ideologico -
per dire la ferrovia è buona, l'aeroporto è negativo - però
dall'altra parte abbiamo un contratto di servizio e gli oneri di
servizio pubblico, quindi abbiamo due cose per cui quelle
previsioni sono puntuali, specifiche, dove ci sono già degli
impegni. Non è quindi neanche sostenibile, senza avere delle grosse
conseguenze, pertanto riteniamo di votare contro all'emendamento e
non ci sottraiamo tuttavia al confronto e all'attività che
cerchiamo di fare in modo costante per migliorare questo
servizio.
Siamo al corrente anche noi che oggi hanno soppresso dei treni,
il problema invernale lo sappiamo che esiste, perché i treni hanno
40-50 anni, quando le temperature scendono sotto lo zero, vanno in
tilt e si riempiono le officine. Sarà una situazione che è
abbastanza prevedibile, ma con questo emendamento risolviamo
nulla.
Presidente
- La parola al Consigliere Donzel.
Donzel (PD)
- Intanto una precisazione rispetto al fatto
che quelli che cercano di far viaggiare un treno vogliono fermare
l'aereo. Qui abbiamo il parere tecnico del Coordinatore Bieler, che
dice che queste somme possono essere trasferite senza che tale cosa
sconvolga assolutamente le somme che verranno impegnate
sull'aeroporto; poi voi direte "no", che tutto fino all'ultimo euro
è già stato deciso per l'aeroporto, infatti abbiamo visto quanti
soldi impegnati lo scorso anno sono stati poi realmente utilizzati
sull'aeroporto, che è il simbolo dell'immobilismo valdostano e di
questo Governo in questo momento! Quello che volevamo dire è che
sicuramente abbiamo capito che l'Assessore in questo momento non ha
delle idee sui treni, perché qualsiasi Assessore che potesse avere
a sua disposizione un minimo di fondo, si ingegnerebbe per trovare
i meccanismi per migliorare qualunque aspetto di questa cosa,
perché andiamo dalla pulizia nei treni al freddo, al caldo, al
ritardo, alla stazione, si può inventare una qualunque convenzione,
come le suggeriva la Morelli, è chiaro che non è lei il gestore, ma
le suggeriva l'altra volta anche solo di rimettere a posto le
biglietterie... ossia qualunque cosa ci si può inventare pur di
rendere migliore la situazione attuale. Si capisce che, nel momento
in cui dovessero arrivare competenze, ci sentiremmo rispondere:
"in questo momento non ci sono risorse, aspettiamo l'anno
prossimo per allocarle..."
e via di questo passo; come dire:
"non facciamo neanche un piccolo passo, rimaniamo fermi in
attesa di un evento che da anni aspettiamo"
. Dal nostro punto
di vista, quindi anche un piccolo segnale che fosse... come dire?
poche risorse, ma che stimolino a riflettere come utilizzarle,
perché c'è una tendenza del Presidente della Regione a dire:
"qui tutti i soldi vanno utilizzati"
, era come dire:
"se
li mettiamo lì, ci sarà uno sforzo a trovare qualche
soluzione"
. Percepiamo che non c'è nemmeno la volontà di
mettere nessuna posta in bilancio.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Molto sommessamente, capisco che il
gioco delle parti deve portarla a fare queste dichiarazioni, però,
da tale punto di vista, la pregherei, se ha voglia di fare un
lavoro serio, di chiedere al Presidente della commissione
competente di fare un confronto, così le facciamo vedere quello che
è stato fatto negli anni, che è un'attività non di "gridare alla
luna", ma di una programmazione con degli APQ sottoscritti con il
Ministero, scritti con Trenitalia, con RFI, abbiamo i fondi
PAR-FAS... c'è un'attività quotidiana dove, anziché semplicemente
"cavalcare la tigre", correttamente, perché ci sono dei problemi,
si fa qualcosa di utile.
Rispetto a questo atteggiamento, mi vorrei confrontare con lei,
facendole vedere tutte le cose che quotidianamente vengono fatte,
dopodiché giudicherà lei. Decideremo poi di dedicarci a delle
attività estreme, ma le assicuro che questo Governo fa un'attività
molto importante e, per quanto attiene le risorse non spese nel
2010, le ricordo che l'appalto è fatto da ENAC, non dalla Regione
Valle d'Aosta, quindi noi dovevamo mettere a disposizione delle
risorse e poi, se l'ENAC non fa le gare, vanno in economia.
Presidente
- Pongo in votazione l'emendamento n. 3 dei
gruppi ALPE e Partito Democratico, che recita:
Emendamento
1. L'autorizzazione di spesa recata dalla legge regionale 7
aprile 1992, n. 15 (Iniziative per lo sviluppo del servizio
ferroviario e dell'intermodalità e per la riqualificazione della
linea ferroviaria Aosta - Pre-St.-Didier), di cui all'allegato B al
d.l. 118, è aumentata di annui euro 550.000 con riferimento al
triennio 2011/2013.
2. Il maggiore onere annuo di euro 550.000 di cui al comma 1
trova copertura nello stato di previsione della spesa del bilancio
di previsione per il triennio 2011/2013 nell'UPB 01.13.3.20
(Interventi per il trasporto ferroviario) e al suo finanziamento si
provvede mediante riduzione, per pari importo, dell'UPB 1.13.4.10
(Spese per la gestione dell'aeroporto e per il trasporto
aereo).
Consiglieri presenti: 34
Votanti: 33
Favorevoli: 8
Contrari: 25
Astenuti: 1 (Tibaldi)
Il Consiglio non approva.
Presidente
- La parola al Consigliere Donzel
sull'emendamento n. 7 del Partito Democratico.
Donzel (PD)
- Intervengo brevemente per ribadire con
un'azione concreta quanto abbiamo evidenziato durante il dibattito
di ieri, ossia che esiste un reale problema anche per noi rispetto
alla questione dei rifiuti, è un problema su cui si sta cercando di
dare una risposta molto significativa, però, a nostro avviso, come
peraltro enunciato chiaramente dalla delibera approvata da questo
Consiglio, la soluzione della raccolta dei rifiuti è una soluzione
complessa che prevede la riduzione del rifiuto, la raccolta
differenziata e poi, come è definito in delibera, la cosiddetta
"valorizzazione energetica del rifiuto". Noi riteniamo che gli
attuali investimenti e soprattutto le risorse messe a disposizione
per quanto riguarda sia la riduzione del rifiuto, sia la raccolta
differenziata non siano sufficienti per farci raggiungere gli
obiettivi che ci siamo dati noi stessi con una legge regionale e
gli obiettivi che ci vengono imposti dalla normativa nazionale ed
europea. Questo tipo di variazione di bilancio, quindi, va
nell'ottica non di aprire una polemica "gassificatori,
pirogassificatori, sì o no", ma va nell'ottica di "dare gambe" ad
una politica che abbiamo votato in quest'aula e che prevede la
riduzione del rifiuto non solo attraverso quel lungo elenco di
iniziative che ci propone sempre l'Assessore, che sono la
Settimana... ossia con delle iniziative più corpose a sostegno di
queste politiche. Sono convinto che sarà possibile per noi
rispettare le norme che ci siamo dati.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie Presidente.
Pensiamo che questo emendamento sia stato fatto per poter avere
occasione di ribadire alcune prese di posizione, perché questo
oggettivamente è un emendamento che non possiamo assolutamente
approvare per un motivo molto semplice, che, fra l'altro, al di là
della vaga illustrazione fatta adesso dal collega, lo spostamento
di 550.000 euro annui nel bilancio di previsione del 2011-2012-2013
non riusciamo a capire come possa dare un "colpo d'ala" al problema
dei rifiuti... l'aspetto finanziario... però è una vostra
sottolineatura per dire che vi sta molto a cuore tale problema e in
questo senso lo interpretiamo.
Secondo aspetto molto più concreto... e non vorrei che poi
venisse di nuovo chiamato in causa il Coordinatore delle finanze,
che correttamente ha dato un parere che, dal punto di vista
finanziario, teoricamente ciò è possibile... il collega sa che
spostare dalla gestione dell'aeroporto per il trasporto aereo
dall'UPB 1.13.4.10 una risorsa all'UPB 1.13.3.20 vuol dire rifare
il bilancio, ma non è questa la motivazione per cui respingiamo
tale emendamento, ma anche dal punto di vista tecnico non sarebbe
accoglibile al di là del parere... che, dal punto di vista
finanziario, poi ci rimettiamo qua: rifacciamo tutto il
bilancio.
Sono quindi degli emendamenti che non accettiamo, perché hanno
l'esigenza di sollevare questo problema, ma concretamente non
dicono nulla, quindi li respingiamo.
Presidente
- Pongo in votazione l'emendamento n. 7 del
Partito Democratico, che recita:
Emendamento
1. L'autorizzazione di spesa recata dalla legge regionale 3
dicembre 2007, n. 31 (Nuove disposizioni in materia di gestione dei
rifiuti), di cui all'allegato B al d.l. 118, è aumentata di annui
euro 550.000, con riferimento al triennio 2011/2013.
2. II maggiore onere annuo di euro 550.000 di cui al comma 1
trova copertura nello stato di previsione della spesa del bilancio
di previsione per il triennio 2011/2013 nell'UPB 01.14.3.20
(Interventi di investimento per la realizzazione e manutenzione di
impianti per la gestione di rifiuti) e al suo finanziamento si
provvede mediante riduzione, per pari importo, dell'UPB 1.13.4.10
(Spese per la gestione dell'aeroporto e per il trasporto
aereo).
Consiglieri presenti: 31
Votanti: 30
Favorevoli: 8
Contrari: 22
Astenuti: 1 (Tibaldi)
Il Consiglio non approva.
Presidente
- Pongo in votazione l'allegato B:
Consiglieri presenti: 33
Votanti: 32
Favorevoli: 24
Contrari: 8
Astenuti: 1 (Tibaldi)
Il Consiglio approva.
Presidente
- La parola al Consigliere Louvin, per
dichiarazione di voto.
Louvin (ALPE)
- Grazie Presidente.
Intelligenti pauca
, quindi saremo molto brevi, perché ci
siamo tutti spesi in questi tre giorni intorno alle questioni
finanziarie nodali della nostra Regione, però abbiamo il dovere,
come gruppo ALPE, di trarre, prima che si traggano le conclusioni
del bilancio, il nostro bilancio politico della discussione che è
avvenuta intorno al bilancio. Noi non siamo pessimisti, noi abbiamo
a cuore la Valle d'Aosta e i suoi destini tanto quanto gli altri,
ma non vogliamo confondere il coraggio, la determinazione con le
illusioni ed è per questo che questi due giorni sono stati per noi
un banco di prova importante per quella operazione necessaria di
smontaggio di un castello, di un meccanismo apparentemente molto
rassicurante e testimone di urgenti e progressive sorti della
gestione politica di questa regione, che invece nell'operazione di
maggior verifica che abbiamo fatto ha dimostrato non pochi punti
oscuri. Lo abbiamo segnalato sulla questione finanziaria delle
risorse con l'uso spregiudicato che è stato fatto del cosiddetto
"tesoretto" ed evidenziando anche le conseguenze problematiche del
riparto fiscale come si è configurato, lo abbiamo evidenziato nel
corso della discussione di questi giorni anche in relazione al
doppio bilancio e all'esistenza di questa
double filière
,
che non consente a questa Assemblea di avere il controllo reale
della macchina degli investimenti regionali.
Mi rammarico che il Presidente della Regione abbia alzato la
voce nella sua replica, manifestando un certo fastidio per questa
azione forse un po' incalzante dell'opposizione, ma questo è un
ruolo che dobbiamo svolgere e crediamo doveroso farlo fino in
fondo. Non è sempre vero che ciò che mette sul tavolo la Giunta è
importante e il resto è fuffa. È stato introdotto oggi nel
dibattito questo curioso termine: "il resto è fuffa", il collega
Lattanzi era solito usare il termine "chiacchiere"; a volte anche
le parole usate nel modo giusto hanno la loro importanza per
comprendere, comprendersi e per approfondire. Presidente Rollandin,
anche noi abbiamo avanzato delle proposte, due fra le altre
significative e innovative sul piano delle possibilità che aprono,
le ricordo: un piano per l'efficienza energetica dei fabbricati
pubblici, che consentirebbe una serie di interventi molto
capillari, una linfa per la piccola impresa locale, un'azione
incisiva e capillare di risanamento dei luoghi e dei manufatti
degradati della Valle d'Aosta. Li abbiamo solo accennati, non
disponiamo degli strumenti tecnici per fare un controbilancio, ma
queste erano due direttrici. Mi rincresce che lei non li abbia
neanche raccolti, quanto meno in termini di ascolto di una
posizione diversa, di una proposta, di una pista nuova da seguire.
Questo aggiunge un pizzico di delusione ad una delusione che è, per
i contenuti di tale bilancio e del suo modo di organizzarlo, una
situazione nella quale di notizie buone ne registriamo poche, una
peraltro dobbiamo rilevarla adesso che si chiude il dibattito ed è
che non è stata pronunciata la parola "metrò" in quest'aula. Non lo
abbiamo visto figurare nella pianificazione finanziaria triennale,
non lo abbiamo sentito evocare in nessun modo, non vorrei che fosse
un'illusione, ci sorprende - e speriamo in positivo - che non sia
stato richiamato.
Brevissime notazioni in risposta ai colleghi che hanno spesso
evocato la nostra posizione di minoranza o di movimento. Collega La
Torre, noi non sposiamo il celodurismo che lei ha fatto suo in
questa sessione, saremo forse un po' Circolo Pickwick, io l'ho
trovato molto simpatico come libro quando l'ho letto a suo tempo,
saremo troppo
british
... ma guardi che le opposizioni
british
sono quelle che passano al governo poi, perché c'è
un criterio di alternanza molto rigoroso che è rispettato in quel
sistema.
Collega Comé, siccome ha avuto la gentilezza di richiamare
posizioni interessanti di nostri colleghi di movimento che non sono
in quest'aula per ribattere, io la invito alla lettura del libro di
Elio Riccarand sulla storia della Valle d'Aosta, che spiega bene le
posizioni dell'ex Assessore Elio Riccarand in una Giunta con
l'Union Valdôtaine e le do appuntamento ad un faccia a faccia con
l'Avvocato Carlo Curtaz, ci farebbe piacere di organizzare questo
evento per discutere dei problemi dell'autonomia impositiva e delle
sue motivazioni, credo che sarebbe un arricchimento. Noi le stiamo
già facendo queste cose, poi qualcuno da quest'aula polemizza con
le iniziative culturali sul federalismo fiscale fatte dal nostro
movimento, pur non avendovi partecipato... ma noi crediamo doveroso
questo lavoro.
Collega Lattanzi, il vedo e non vedo è sempre una cosa molto
seducente, se si va troppo oltre, diventa pesante però; ci
permettiamo di chiederle cosa c'è in fondo alla cavagna questa
volta, perché la risposta che lei ha sollecitato con ansia noi non
l'abbiamo colta e forse ce ne darà atto.
Registriamo poi con piacere che questo Consiglio ha avuto
qualche attimo di fermento in più del solito, registriamo anche
qualche posizione chiara che è stata espressa anche nel movimento
di maggioranza relativa, però denunciando sostanzialmente delle
visioni diverse, perché quel ruolo di puro coordinamento che
rivendica per sé il Presidente della Regione non è definito di
caudillismo da parte di altri suoi componenti di movimento, ma
quanto meno di elevato decisionismo e prendiamo atto che qualcuno
comincia, oltre a noi, a segnalare questa situazione.
Il nostro voto quindi sarà un voto, come facilmente desumibile,
negativo sul bilancio 2011-2013 e sulla legge finanziaria nel suo
complesso, pensiamo che con il concorso di tutte le forze della
Regione si sarebbe potuto dare alla nostra Valle uno strumento
migliore per affrontare questi anni. Grazie.
Presidente
- La parola al Consigliere Empereur.
Empereur (UV)
- Grazie Presidente.
Intervengo brevemente per esprimere, a nome del gruppo
dell'Union Valdôtaine, il voto favorevole alla legge finanziaria e
al bilancio della nostra Regione per gli anni 2011-2013. Colgo
l'occasione per compiacermi per l'ampio dibattito che si è
sviluppato prima in commissione e poi in aula. Lo abbiamo ricordato
in tanti, le circostanze erano piuttosto particolari, infatti
l'accordo sul nuovo riparto fiscale a seguito del federalismo
fiscale, così come le conseguenze delle finanziarie dello Stato
unite alle previsioni di finanziamento per contrastare la crisi
hanno conformato la nostra finanziaria regionale. Appurato questo,
direi che la forza della manovra sta nella logica che deve sempre
ispirare un'Assemblea parlamentare come la nostra: quella del "non
solo soldi", si tratta invece di trasfondere in aridi documenti
contabili la vivezza delle idee e del programma politico della
maggioranza regionale. Noi dell'Union Valdôtaine siamo convinti che
questo sia avvenuto e ci consenta di esprimere un "sì" convinto,
sereno e produttivo per il bene e per il futuro della nostra
Regione.
Presidente
- La parola alla Consigliera Carmela
Fontana.
Fontana (PD)
- Per dichiarazione di voto su questa legge
finanziaria. Devo dire che questo è il mio quinto bilancio...
Presidente
- ...scusi, solo per un chiarimento, perché
l'accordo è che la dichiarazione di voto vale per la legge
finanziaria e anche per il bilancio...
Fontana (PD)
- ...perché si fa anche dopo...
Presidente
- ...siccome dopo si discuterà il bilancio,
normalmente...
Fontana (PD)
- ...allora la faccio dopo...
Presidente
- ... no, ma l'accordo è che adesso si fa una
dichiarazione di voto che vale per la legge finanziaria e anche per
la legge di bilancio.
Fontana (PD)
- ...non cambia niente, la faccio adesso.
Volevo dire che questo è il mio quinto bilancio e forse per la
prima volta nella storia di quello che mi ricordo è stato un
bilancio veramente dibattuto, molto partecipato anche dalla
maggioranza, ma mi aspettavo, a parte qualche intervento, quelli di
Caveri e del collega Salzone, che esprime sempre le cose buone e
anche le cose che non vanno bene, ma gli altri... mi voglio
riferire al collega La Torre, che ieri ha fatto un bel teatrino
della politica, è stato veramente bravo, anzi ha insegnato a noi
dell'opposizione addirittura con le mele come si fanno i
problemini, perché l'opposizione è talmente stupida che non capisce
la differenza fra questa finanziaria e quella precedente! La
finanziaria precedente, caro La Torre, conteneva delle risorse,
forse si litigava dove investire quelle risorse, invece qui non ci
sono. Io le chiedo un piacere: da domani in avanti, probabilmente
sono stata troppo pessimista, ho visto male, ma da domani con le
stesse mele che ha spiegato a me... quando incontra i cittadini per
strada, i lavoratori che hanno perso il lavoro, il centro di
volontariato che non riesce ad andare avanti, gli studenti della
scuola, la gente che va al banco alimentare, con lo stesso sorriso
con cui ha detto a me che questa è un'isola felice glielo dica
anche a loro! L'isola felice è per noi consiglieri che a fine mese
abbiamo uno stipendio ed è anche sicuro, ma là fuori non è così! Da
gennaio in avanti, se questo bilancio è come dice lei, guardi, me
ne rallegro, perché sono contenta; se invece non è così... vuol
dire che ho torto io... però non capisco perché il volontariato si
lamenta, le imprese si lamentano, la scuola si lamenta, vuol dire
che c'è qualcosa che non funziona! Non voglio dare la colpa a
nessuno, dirò ai cittadini - me ne prendo l'impegno - che non è
colpa di questo Governo, che, purtroppo, ha dovuto partecipare alla
solidarietà, perché vi è una crisi nazionale, ma mi sarei aspettata
da tale dibattito che venisse detto dove ci sono questi benedetti
tagli. Noi ci siamo sempre messi a disposizione della maggioranza,
dicendo:
"vogliamo solo capire dove sono i tagli, se c'è da
tagliare, che non si tagli il lavoro e i servizi e lavoreremo
insieme perché abbiamo ben capito che il problema c'è e il problema
è di tutti noi consiglieri"
; di questo mi farò portavoce,
perché non voglio dire che è colpa dell'Assessore, ci mancherebbe!
E questo lo voglio dire, perché la preoccupazione me l'ha fatta
venire il Presidente quando abbiamo fatto la Festa della Valle
d'Aosta... che ha detto - e io l'ho apprezzato - queste cose sulla
finanziaria... che era preoccupato. Da lì ci siamo messi a lavorare
per vedere come si poteva risolvere questa crisi; è vero che ci
tocca meno degli altri, ma dovevamo essere più onesti e più
trasparenti e dire che comunque ci tocca! Questo glielo volevo dire
perché l'opposizione non è come la descrive lei: abbiamo una testa
per ragionare e portiamo anche dei buoni contributi, caro La Torre,
e, se lei cambia poltrone ogni 5 anni come ha detto, non me ne
frega niente! Una volta si apprezzavano le persone che avevano
sempre un'idea ed erano tutte d'un pezzo! Lei è libero di pensarla
come vuole e io sono orgogliosa di quello che sono, anche se non
sono all'opposizione, lavorerò per l'opposizione, perché i
cittadini si aspettano questo, lei faccia quello che crede! Ci
tenevo a dire anche che ho un sacchettino di mele in macchina, non
gliele ho portate qua, se le possono servire per spiegare ai
cittadini quando usciamo fuori di qua... Grazie.
Presidente
- La parola al Consigliere La Torre.
La Torre (FA)
- Chiaramente esprimo il voto favorevole
alla finanziaria e al bilancio della Fédération Autonomiste, credo
che le motivazioni le abbiamo ampiamente spiegate nel corso del
dibattito. Siamo convinti, facendo parte di questa maggioranza, di
agire per il bene della Valle d'Aosta e dei valdostani. Questo è un
bilancio solido e che comunque garantisce ancora, pur all'interno
di un grande momento di crisi, ancora serenità per il futuro dei
valdostani. A differenza della collega Fontana, voglio riconoscere,
pur in un dibattito anche colorito come è giusto che sia in un
momento difficile come quello del bilancio, il ruolo della
minoranza e riconoscere l'importanza delle cose che hanno detto e
che possono essere importanti non solo per il dibattito, ma anche
per la collettività valdostana; un ruolo importante, prezioso,
anche quello della minoranza, che lo ha svolto, glielo riconosco,
con pacatezza, intelligenza e preparazione... in questo senso
ribadisco il nostro voto favorevole.
Presidente
- La parola al Consigliere Salzone.
Salzone (SA-UdC-VdA)
- Grazie Presidente.
Avevamo espresso già nei nostri interventi le nostre indicazioni
di voto. Mi collego anch'io a coloro che hanno rilevato che il
dibattito sugli strumenti finanziari di cui abbiamo dibattuto oggi
e ieri è stato di un buon livello e ha creato anche degli spunti
molto interessanti. Nella nostra diversità di interventi abbiamo
cercato di puntare il dito sul fatto che esiste una crisi mondiale
che incide anche sulla nostra regione, e anche se alcune partite
vengono a mancare nel nostro bilancio... altre sono state
rimodulate con un accordo molto importante, di cui abbiamo già
detto, credo che questo sia l'aspetto più importante.
Naturalmente, per quanto riguarda il bilancio, abbiamo già fatto
rilevare che i provvedimenti anticrisi sono stati il cuore di
questo bilancio, quindi il fatto di mantenere tali condizioni ci ha
dato la possibilità di creare un'aspettativa positiva nei confronti
della nostra gente. Ancora una volta possiamo constatare la bontà
del nostro "sistema Valle d'Aosta", un sistema ormai collaudato,
che con la solidità del nuovo ordinamento finanziario ci consente
di affrontare un futuro con una certa tranquillità e al contempo ci
consente di asserire che noi forse siamo ancora gli interpreti di
un federalismo che può essere d'esempio anche per le altre Regioni.
Con questo auspicio siamo ottimisti che anche il progetto del
federalismo possa andare avanti e con queste brevi considerazioni
dichiariamo il nostro voto favorevole.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie Presidente. Intervengo
brevissimamente, nel ribadire il voto favorevole, voglio
ringraziare tutti i colleghi che sono intervenuti in questo
importante dibattito per il lavoro puntuale e preciso svolto nelle
commissioni anche con tempi molto ridotti, un lavoro che ha fatto
sì che i lavori del Consiglio avessero dei tempi più stretti perché
molto dell'esame dei documenti è stato fatto in commissione. Voglio
sottolineare che gli approfondimenti che sono stati fatti durante i
due giorni di dibattito in Consiglio sono sempre stati
caratterizzati da richieste di chiarimento puntuali, motivate,
direi mai permeate da atteggiamenti ostruzionistici. Un grazie
particolare va ai colleghi della maggioranza per il sostegno alle
scelte del bilancio, un ringraziamento va ai colleghi del PdL, che
con motivazioni che condividiamo hanno dichiarato il loro voto
favorevole a questo strumento finanziario. Concludo ribadendo il
ringraziamento ai Dirigenti dell'Assessorato Bieler, Borney e
Nuvolari e a tutte le strutture che ci hanno assistito con grande
professionalità e dedizione sia come Giunta che nei confronti di
tutto il Consiglio regionale, sia su richieste della maggioranza
che dell'opposizione, come deve essere, fornendo a tutti noi gli
elementi necessari per una corretta e trasparente procedura e
svolgimento del dibattito.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Senza ripetere,
voglio associarmi a quello che hanno detto i colleghi con i
ringraziamenti. Vorrei sottolineare alcuni aspetti che credo siano
la sostanza di tale dibattito e che diano la possibilità di
valutare nel tempo quello che con questa discussione abbiamo
ottenuto. Ringrazio in particolare tutti i colleghi che hanno
capito la ristrettezza dei tempi, spero che non succeda più proprio
per tali coincidenze particolari che i colleghi hanno capito.
Vorrei sottolineare innanzitutto un aspetto: il parlare di
doppio bilancio è fuori luogo, credo che prendere atto che si fa
un'operazione di mutuo, che viene assegnato e fatto gestire da
Finaosta non possa in alcun modo essere chiamato bilancio. Abbiamo
detto quali sono le operazioni che sono affidate alla gestione
speciale che, come sapete, esiste da sempre, non è uno
stravolgimento, la Finaosta ha da sempre gestito tali operazioni,
quest'anno per avere la possibilità di non ridurre, perché questa è
stata l'operazione che abbiamo detto in modo palese, chiaro, perché
i 104.000.000 che sono in meno abbiamo dovuto gestirli in modo da
non trovarli come punti meno ripartiti fra tutti i settori, una
cosa che, come avete potuto vedere, non è... quindi questo è il
dato di fondo politico di tale finanziaria. Non abbiamo detto che
questo fondo perequativo non l'abbiamo dovuto... è scritto, è
scritto a bilancio, ma credo che la gradualità di cui abbiamo
parlato nel momento della discussione dell'accordo ci ha permesso
di evitare una situazione molto difficile con un doppio intervento.
Se dovevamo incidere per 200.000.000 di euro, capite che la
situazione diventava molto difficile da gestire. Quest'anno è stata
gestita con il discorso di un mutuo, ma i mutui sono stati iscritti
in tutti i bilanci e non capisco perché dobbiamo chiamarlo doppio
bilancio solo perché è la Finaosta; è palese, è scritto nell'elenco
dell'articolo 39 tutto quello che succede come nel 34 e nel 35,
quindi non è assolutamente così.
Vorrei poi ricordare una scelta politica forte: non aver
penalizzato in modo particolare il sociale, la sanità, la cultura e
la pubblica istruzione; ci sono stati ad oggi dei piccoli
interventi riduttivi che abbiamo anche spiegato, i colleghi hanno
chiesto come si poteva intervenire in alcuni settori specifici
(vedi agricoltura), dove abbiamo detto che ci sarebbe la
possibilità di recuperare questi fondi in particolare per la
zootecnia, nel contempo per il settore produttivo quest'anno
nell'insieme sono ancora aumentati di poco, ma sono aumentati, la
ricerca è aumentata, i soldi per gli enti locali sono aumentati di
10.000.000 di euro, poi abbiamo dovuto fare un contenimento su
dove? È chiaro, ha detto correttamente che l'applicazione della
legge n. 122 porta delle difficoltà nell'insieme, perché il blocco
dei salari noi lo comprendiamo, ma da qualche parte bisognava pur
intervenire per ridurre i fondi, perché, se si dice:
"non tocco
questo"
, bisogna sapere dove tocchi, perché alla fine bisognava
arrivare ad una certa somma. Tale finanziaria e tale bilancio hanno
un'impostazione molto solida, valida e concordati con gli enti
locali che credo faciliti la programmazione successiva. In
particolare abbiamo parlato del Comune di Aosta, ci è stato detto:
"non avete parlato del metrò"
, noi non abbiamo mai parlato
del metrò: abbiamo parlato del
people moving
, che è tutto un
altro tema. Abbiamo detto chiaro che il discorso... mi spiace che
ci sia questo sorriso, forse non si è guardato alla differenza
sostanziale fra i due sistemi che sono tutt'altro genere, noi di
metrò non abbiamo mai parlato e non ci si sentirà mai dire:
"metrò"
, perché è un concetto completamente diverso non
adatto ad una città. Ho voluto dirlo, perché sembrava che questo
diventasse un elemento quasi a coprire qualcosa su cui non vogliamo
intervenire. Voglio anche dire che con grande attenzione in un
settore strategico per la nostra Regione abbiamo cercato di non
tagliare i fondi per gli impianti di risalita per permettere alle
piccole società di riaprire, correttamente lo avete apprezzato, è
una proposta che credo vada nella direzione giusta di un intervento
che permette di avere un riflesso positivo sulle collettività
locali.
Nell'insieme credo che questo bilancio equilibrato abbia
permesso con tali situazioni, con il mutuo, lo abbiamo scritto
sicuramente... con un utilizzo anche di fondi delle consociate, di
evitare troppi riflessi negativi, difatti sono ridotti al minimo,
per quanto riguarda l'insieme dell'impianto di questo bilancio, che
è sicuramente consolidato. Abbiamo detto che la nostra volontà è
avere sempre meno residui alla fine dell'anno, ossia essere sempre
più attenti all'utilizzo graduato... non sarà così facile, non dico
che abbiamo la bacchetta magica!
Per quanto riguarda l'Amministrazione, l'impegno... su questo
faremo un incontro specifico per spiegare quello che è stato fatto
a livello di Amministrazione per la semplificazione amministrativa
e per andare nella logica che ci è stata richiamata più volte:
possibilità di sburocratizzare. Ritengo che, sotto questo profilo,
il fatto di avere un bilancio che possa soddisfare un insieme di
problemi, crisi compresa... voglio sottolineare che anche per i
problemi del lavoro che hanno fatto parte importante di tale
dibattito... ma voglio ricordarlo, già nel piano triennale aveva
fatto oggetto di un dibattito molto attento e questa è
l'applicazione... abbiamo quindi trovato i fondi anche per
l'applicazione di tale piano come per il piano
dell'informatizzazione. Con questo credo che il voto positivo che
chiediamo ai colleghi sia motivato e vi ringrazio per
l'attenzione.
Presidente
- La parola al Consigliere Louvin.
Louvin (ALPE)
- Grazie Presidente.
In ordine ad una questione un po' delicata, vorremmo chiedere
alla sua cortesia di sospendere pochi minuti il Consiglio per un
incontro con i gruppi di opposizione del Partito Democratico e di
ALPE prima che si proceda alle votazioni, avremmo da sottoporle un
quesito in ordine al quale sono auspicabili delle rassicurazioni da
parte sua ed eventualmente, se lo ritiene, dell'Ufficio di
Presidenza del Consiglio regionale. Grazie.
Presidente
- Va bene. Mi riservo, nel caso in cui
l'argomento fosse di interesse degli altri Capigruppo, di convocare
la Conferenza dei Capigruppo. Il Consiglio è sospeso per dieci
minuti.
Si dà atto che la seduta è sospesa dalle ore 17,46 alle ore
17,58.
Presidente
- Riprendiamo i lavori.
Pongo in votazione la legge nel suo complesso:
Consiglieri presenti: 34
Votanti: 33
Favorevoli: 25
Contrari: 8
Astenuti: 1 (Tibaldi)
Il Consiglio approva.
