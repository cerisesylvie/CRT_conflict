Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3024 del 23 settembre 1987 - Resoconto
OGGETTO N. 3024/VIII - PROGETTO DI RISISTEMAZIONE DEL
PRESIDIO OSPEDALIERO DI VIALE GINEVRA AD AOSTA.
(Interpellanza).
PRESIDENTE:
Do lettura dell'interpellanza presentata dal
Consigliere Sandri:
Interpellanza
Appreso dalle Organizzazioni Sindacali che l'Amministrazione
regionale ha richiesto un parere sullo studio di fattibilità per la
risistemazione del Presidio Ospedaliero di viale Ginevra ad Aosta
dopo che con delibera n. 5690 del 26 giugno 1987 era stato
approvato all'unanimità dalla Giunta il piano predisposto
dall'Assessorato regionale alla Sanità ed Assistenza
Sociale;
Evidenziato che in tale delibera l'esecutivo delinea un
progetto di notevole entità senza tener conto di altre possibili
scelte (un nuovo ed unico centro ospedaliero), nè dei costi di una
ristrutturazione lunga e complessa nè della non risolta
controversia Regione-Ordine Mauriziano;
Considerata l'importanza strategica per l'assistenza
Sanitaria in Valle d'Aosta di un dibattito approfondito in stretta
collaborazione con gli operatori del settore e le loro
rappresentanze sindacali;
Interpella
l'Assessore regionale alla Sanità ed Assistenza Sociale per
conoscere:
- i motivi della procedura seguita per la consultazione delle
Organizzazioni Sindacali sul progetto di ristrutturazione del
Presidio Ospedaliero;
- se intenda o meno avvalersi dello Studio 3 GV per i
progetti di ristrutturazione;
- in che modo intenda confrontarsi con gli operatori del
settore ed i tecnici per appurare gli elementi necessari ad una
scelta corretta per il futuro dell'ospedalità valdostana.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
La presente interpellanza si riferisce ad
una lettera inviata dalle Organizzazioni Sindacali della Regione
Valle d'Aosta all'Assessore regionale alla Sanità, al Presidente
della Giunta e del Consiglio, nonchè a noi Capigruppo consiliari,
in cui si lamentavano dei fatti estremamente gravi. In particolare
la lamentela si riferiva al fatto di non aver sufficientemente
contattato le Organizzazioni Sindacali, i lavoratori, in merito ad
una ristrutturazione dell'ospedale Mauriziano di V.le Ginevra, che
ha delle caratteristiche di ampiezza tali da giustificare un
dibattito sicuramente più ampio di quello che invece è stato fatto.
È stata fatta una delibera di Giunta (e spero ci sia stato un bel
dibattito in Giunta regionale), la n. 5690 del 26.6.87, in cui si
stabilisce di mantenere il numero attuale di presidi ospedalieri,
fatto salvo la chiusura della ex maternità, e poi di avviare lavori
per 22.700 mq, dal punto di vista di una ristrutturazione totale o
di nuovi ampliamenti, più ristrutturazioni parziali per complessivi
4.500 mq..
I 22.700 mq in termini dimensionali significano grosso modo un
ospedale grande come quello di adesso, forse anche di più; quindi è
una scelta grandiosa, definitiva di politica sanitaria che viene
fatta alle spalle e al di sopra delle Organizzazioni Sindacali,
stando a quanto viene scritto in questa lettera.
Non era tanto questo l'unico interesse della interpellanza,
quanto quello di capire come intenda l'Amministrazione regionale
gestire questo problema nel futuro, soprattutto rispetto ad alcuni
dati che nelle delibere di Giunta non esistono, ma che noi - e oggi
il Presidente della Giunta lo ha confermato - conosciamo benissimo,
e che sono, oltre ai costi di ristrutturazione così ampia, anche
problemi di ordine legislativo e finanziario legati al passaggio
dal 10 gennaio 1988, di questo presidio ospedaliero all'ordine
Mauriziano.
Volevamo capire se questa scelta rimaneva una cosa della Giunta
regionale oppure il Consiglio regionale, assieme alle OO.SS. e alla
popolazione, ne poteva discutere ed interessarsene.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.):
Dirò anzitutto che ho trovato un po' strana
questa interpellanza del Consigliere Sandri, in quanto chiede come
mai si è seguita questa procedura. È una delle poche volte, a detta
dell'opposizione, che la Giunta regionale, prima di adottare un
provvedimento, dà mandato ad un membro della Giunta di consultare
le forze sindacali in merito.
È vero quanto dice il Consigliere Sandri, il quale ha seguito
quanto avevano detto alcuni Sindacati, inviando una lettera in cui
rimproveravano la Giunta di aver approvato la ristrutturazione,
anzichè svolgere una consultazione preliminare. La delibera invece
dice:
"di prendere atto e approvare quanto riferito dall'Assessore
alla Sanità e Assistenza Sociale, il quale dà mancato di procedere
in tempi brevi ad una consultazione delle OO.SS. interessate o di
riferire in merito".
Quindi il mandato era di consultare le forze sindacali per
vedere se questo piano di ristrutturazione comprendeva tutti quei
servizi che si ritiene necessario di ampliare o di istituire.
Dopo due o tre incontri con le forze sindacali, è pervenuta il
12.9 all'Assessorato una lettera dei Sindacati CGIL, CISL, SAVT e
UIL, la quale dice:
"In seguito all'incontro del 15 u.s. tra
l'Assessore alla Sanità e le OO.SS. di categoria, CGIL, CISL, SAVT
e UIL, per chiarire alcuni aspetti del piano di fattibilità
relativo all'ampliamento e alla ristrutturazione del presidio
ospedaliero di V.le Ginevra, le scriventi, atteso che il piano, pur
nei tempi tecnici medio lunghi di attuazione, sottenda a pervenire
ad un progetto di unicità di erogazione di servizi ospedalieri
presso la struttura di V.le Ginevra, esprimono un parere di massima
favorevole. Le OO.SS. richiedono che nel proseguimento della
progettazione Sindacati e operatori del settore vengano
interpellati".
Per il secondo punto dell'interpellanza, lo Studio 3 GV è quello
incaricato per il progetto di massima e poi una parte o tutta
(vedremo in seguito) della progettazione esecutiva verrà fatta da
questo studio.
Al terzo punto, questo progetto di ampliamento dell'ospedale
verrà in Consiglio regionale dopo essere stato approvato dalla
Giunta regionale. Gli operatori del settore verranno consultati
quando ci sarà la progettazione esecutiva; per il momento c'è una
progettazione di massima dove si prevedono (come diceva il
Consigliere Sandri) un "tot" di mq. e di mc. in più. Comunque
confermo quanto già detto al Consigliere Mafrica che il progetto è
in Assessorato, pertanto potrò fornirgliene una copia.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Raramente una mia interpellanza ha avuto
tanto successo, perchè se ben leggo le date, mi sono permesso di
scrivere alla Presidenza del Consiglio il 13.8.1987, e in poco più
di un mese l'Assessore è riuscito ad ottemperare a quegli impegni a
cui non aveva ottemperato nel mese e mezzo precedente, per cui se
le interpellanze dell'opposizione consentono che l'Assessore si dia
da fare e interpelli i Sindacati, credo che il mio ruolo sia
ampiamente svolto.
Un fatto estremamente positivo è rendersi conto che questa
Giunta regionale sa di essere spronata dall'opposizione, e mentre
(ripeto le parole dell'Assessore) fino ad oggi sul piano sanitario
non si era mai posto il problema di ascoltare le Organizzazioni
Sindacali, da oggi ha deciso di cambiare, in questa fase di
progettazione di massima.
Ma questa fase di progettazione di massima è una fase
strategica, su cui gli operatori e il Consiglio regionale si
dovrebbero poter esprimere in maniera più complessa.
Mi chiedo se ha ancora un senso, tenendo conto che anche dalle
dichiarazioni delle Organizzazioni Sindacali l'unicità diventa un
dato fondamentale, investire soldi per 22.500 mq. (ogni mq.
ospedaliero costa un notevole numero di soldi, pertanto si parla di
lavori per centinaia di miliardi). A mio parere si dovrebbe
riprendere in mano una proposta del Consigliere Pollicini di
qualche tempo fa, di rivedere la collocazione ospedaliera in Valle
d'Aosta in un punto diverso da quello che è attualmente, su un
terreno che sia di proprietà regionale, con una struttura che sia
adatta ai tempi.
Mi consenta l'Assessore, sul fatto di accettare di discutere
sulla progettazione esecutiva con gli operatori e con il Consiglio,
esistono a mio parere delle filosofie costruttive che devono essere
scelte: questa che avete scelto voi, si inquadra in un adattamento
di una struttura, con una serie di tacconi più o meno fatti bene,
che però rappresentano una vecchia filosofia di ospedale, quella in
cui c'erano molte camere di degenza e dei servizi che venivano
annessi. Purtroppo la sanità in questi anni è cambiata e con i
soldi che abbiamo deciso di investire è possibile fare una
struttura complessivamente diversa, in cui si punti ai servizi che
vogliamo dare ai valdostani, seguendo l'esempio dei paesi più
moderni ed efficienti dal punto di vista sanitario.
Questo adattamento non regge alla distanza, per cui credo che
non si tratti di andare a discutere pezzo per pezzo a contrattare
il metro quadro nel progetto esecutivo, ma sia un problema di
rimettere in discussione questo tipo di scelta, e spero che questa
batosta del Mauriziano dal 10 gennaio 1988 vi spieghi che forse è
giunto il momento di fare una riflessione.
Sono 22.700 mq di ristrutturazione totale, se si calcola un
costo di 3 milioni al mq, si raggiungono ottanta miliardi solo per
questa parte. Con questa cifra si fa un ospedale nuovo con un
progetto organico, concreto; non diciamo che uniremo i servizi in
ospedale sul lungo-medio termine, quando sappiamo benissimo - e qui
sfido qualsiasi persona - che l'ostetricia-ginecologia o il
geriatrico da laggiù ai viali Ginevra non verranno mai, per cui
dovremo sempre vivere con due presidi.
