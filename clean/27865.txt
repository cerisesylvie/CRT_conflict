Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 349 del 30 dicembre 1970 - Resoconto
OGGETTO N. 349/70 - Situazione attuale della Società
Nazionale Cogne. (Mozione)
Montesano (P.S.D.I.)
- Mi dice il Presidente della Giunta
che l'Assessore Milanesio è impegnato ... è la Cogne, possiamo
discutere.
E allora, siccome nei giorni scorsi è arrivata alla Presidenza
del Consiglio una lettera dei Sindacati che io avevo incominciato a
leggere stamattina, in occasione di questa mozione, io prego il
Segretario del Consiglio di darne lettura ai Consiglieri in quanto
che essa è stata inviata oltre che al Presidente della Giunta, al
Presidente del Consiglio e ai Capi Gruppo.
Segretario
- "
Al Presidente della Giunta regionale, Al
Presidente del Consiglio regionale, Ai Capi Gruppo del Consiglio
regionale, Ai Signori Sindaci della Valle d'Aosta,
Le sottoscritte Organizzazioni Sindacali rivolgono appello a
tutte le Autorità regionali e Comunali affinché con opportune e
idonee iniziative - votazioni di ordini del giorno, telegrammi,
ecc. - venga sostenuta la richiesta inoltrata al Ministro delle
Partecipazioni Statali e ai responsabili della Nazionale Cogne di
cui si unisce copia, per la realizzazione di nuovi insediamenti
industriali in varie località della Valle da parte della Società
Nazionale Cogne stessa.
Certe che la S.V. vorrà accogliere l'invito, in attesa di
conferma, ringraziano per la collaborazione e formulano distinti
saluti.
Aosta, lì 22 dicembre 1970 -
Firmato: per la Cisl: Beneforti - per la Cgil: Boccazzi - per
il Savt: Stévenin - per la Uil: Serra.
".
Montesano (P.S.D.I.)
- Allora chiedo chi vuole illustrare
la mozione. Uno dei due proponenti. Consigliere Manganoni.
Manganoni (P.C.I.)
- Io penso che la mozione non ha
bisogno di nessuna illustrazione, perché se ne è iniziata la
discussione la volta scorsa...
(Montesano:
Io non c'ero,
chiedo scusa) ...Io dico questo non come intervento, nel senso che
si era iniziata la discussione e siccome la mozione è diretta alla
Giunta, naturalmente, il Presidente che aveva riferito che non
poteva informare il Consiglio, non avendo potuto avere
l'abboccamento con i Dirigenti della Cogne.
Allora era stato detto: rimandiamo alla prossima seduta,
augurandoci che, in questo periodo, i Dirigenti della Cogne si
degnino di incontrarsi con il Presidente della Giunta, dopo di che,
nel prossimo Consiglio - che è oggi - il Presidente riferirà.
Ramera (D.C.)
- ... presentazione di un ordine del giorno
che è stato fatto dal sottoscritto nel corso della discussione ...
(
Montesano:
ecco, se me lo vuole ...) ...eh! Ma ho solo
questo...
Montesano (P.S.D.I.)
- Facciamo fare delle fotocopie, Dr.
Brunod, non ha quell'ordine del giorno? Allora, come vogliamo
iniziare la discussione? Vuole, semmai, il Presidente della Giunta
riferire sugli incontri avuti con i dirigenti della Cogne? Non ho
capito ma nessuno chiede a parola. Consigliere Dolchi.
Dolchi (P.C.I.)
- Al dibattito che c'era stato l'altra
volta, con la presentazione dell'ordine del giorno Ramera e la
necessità di una conclusione che tenesse conto dei vari elementi
che erano emersi, il Presidente della Giunta aveva fatto presente,
come ha già detto il Collega Manganoni, di aver richiesto degli
abboccamenti con la Direzione della Cogne per poter dare al
Consiglio le informazioni che erano utili per giungere a una
conclusione del dibattito.
Non so se il Presidente ha già avuto questi incontri.
Ora, si aggiunge il fatto nuovo, direi, della lettera delle
Organizzazioni Sindacali che pone l'accento sull'urgenza di un
incontro. Ecco, non so se il Presidente della Giunta, nel caso non
avesse ancora avuto questi incontri, volesse nuovamente richiedere
il rinvio del dibattito generale alla prossima seduta del Consiglio
e allora, se così fosse, mi permetterei di suggerire anche una
serie di proposte che dovrebbero venire dalla Giunta nella prossima
seduta, nel caso venisse richiesto il rinvio alla prossima seduta,
ciò affinché il Consiglio regionale manifesti la sua intenzione di
collaborare con le Organizzazioni Sindacali perché avvengano questi
incontri anche nel senso indicato dalla lettera, che mi sembra si
riallacci, anche positivamente, al discorso generale
sull'industrializzazione in Valle d'Aosta.
Quindi, in conclusione, se il Presidente della Giunta non ha
ancora avuto gli incontri che aveva annunciato, mi sembra che sia
utile, per un dibattito esaudiente, che l'esame dell'oggetto venga
rinviato. Per continuare, come presentatore della mozione, non ho
niente in contrario, in proposito.
Pregherei, se così fosse, che la Giunta, nella prossima seduta,
venisse anche con delle proposte - tenuto conto dell'ordine del
giorno Ramera, del testo della mozione e dell'ordine del giorno
Tonino, che è stato letto durante la discussione dell'altro
argomento e della lettera delle Organizzazioni Sindacali - per
vedere se, tra tutta questa documentazione, si possa, nella
prossima seduta, venire con delle proposte concrete di
iniziative.
Pollicini (D.P.)
- Mi pare che, a prescindere da quello
che dirà il Presidente della Giunta in ordine ai suoi tentativi di
ottenere un colloquio con i Dirigenti della Cogne, sia opportuno
puntualizzare un problema che è indipendente da quello che può
essere il discorso che ci farà il Presidente.
Mi riferisco ai problemi dell'inquinamento atmosferico provocato
dagli stabilimenti della Cogne. Fra i nostri compiti, vi è anche
quello di dare alla popolazione la garanzia di fare tutto il
possibile per garantire la salute pubblica.
Questo problema è comune, è vero, a tutte le città industriali
italiane, però, per quanto ci riguarda, specialmente per quanto
riguarda la città di Aosta, constatiamo che continua ad essere
coperta dal fumo della Cogne. Basta portarsi a Peroulaz e guardare
dall'alto la città: la si vede coperta da una coltre di fumo, basta
guardare sui davanzali e vedremo i depositi delle particelle in
sospensione dei fili stessi. Abbiamo quindi il compito e il dovere
quale amministratori, di fare tutto ciò che sta nelle nostre
possibilità per eliminare questi inconvenienti sempre più
gravi.
Pertanto, io mi permetto, indipendentemente dal discorso che
farà il Presidente, di presentare il seguente ordine del giorno a
questo proposito.
"Il Consiglio regionale,
Constatato ancora una volta che gli inquinamenti atmosferici
provocati dagli stabilimenti della Nazionale Cogne, costituiscono
un grave pericolo per la salute della popolazione e, nello stesso
tempo, rappresentano una grossa remora al turismo e quindi
all'economia della città di Aosta;
Ricordato che l'apposita Commissione della Ceca ha espresso
le proprie preoccupazioni relative alle conseguenze
dell'inquinamento dell'atmosfera provocato dai fumi della
Cogne;
Atteso che, al momento, non risultano adottati dalla Società
quei provvedimenti tecnici atti a risolvere o quantomeno, attenuare
sensibilmente gli svantaggi e le conseguenze degli
inquinamenti;
Dà mandato alla Giunta di prendere gli opportuni contatti con
la Direzione della Cogne, ai fini della soluzione del problema,
qualora questi contatti dovessero rivelarsi infruttuosi invita la
Giunta ad assumere le decisioni dei provvedimenti del
caso.".
Se il discorso del Presidente sarà di un certo tipo, avrei un
altro ordine del giorno da proporre, analogo a quello proposto dal
Consigliere Ramera.
Fosson (U.V.)
- Abbiamo parlato già nella seduta scorsa,
come è stato accennato da altri colleghi, di questo problema: è un
problema impellente e anch'io mi rimetto un po', per il momento, a
quello che dirà il Presidente della Giunta, in merito al problema
centrale della mozione. Poi dirò qualcosa anche sulla questione
dell'inquinamento, però, in questo caso, noi non possiamo
senz'altro rimetterci a quello che penserà il Presidente della
Giunta, è più opportuno presentare e, se del caso, votare, oggi un
ordine del giorno. Occorre aspettare di discutere più ampiamente in
un'altra riunione e votare l'ordine del giorno Ramera vedendo,
eventualmente, anche la questione dell'ordine del giorno Pollicini.
Eventualmente possiamo anche concordare, mi pare che anche i
presentatori delle mozioni siano un po' su questa linea di condotta
- perché, effettivamente, se vogliamo appoggiare anche l'azione dei
Sindacati, l'azione unitaria dei Sindacati, dobbiamo cercare di
avere un'unanimità anche nel Consiglio regionale. D'altra parte,
credo, che questa unanimità non sia difficile trovarla, perché a
tutti sta a cuore, particolarmente una cosa, cioè l'autonomia della
Cogne.
Possiamo avere qualche differenza su altri punti, differenze che
sono già venute fuori un anno fa quando abbiamo parlato dei
problemi della Cogne, e ciò è affiorato anche dalla lettera dei
Sindacati che oggi posano questa questione nel senso che
manifestano le preoccupazioni dell'estendersi della Società Cogne
in altre zone d'Italia, mentre non vediamo dei programmi diversi o
di potenziamento di quello che è il centro principale - e non parlo
tanto della questione degli stabilimenti di Aosta, degli
stabilimenti siderurgici - quanto di quelle attività collaterali
che sono state sollevate anche un momento fa, quando parlavamo di
industria, perché, mentre assistiamo, in questo momento, a un
potenziamento della parte siderurgica, abbiamo assistito dall'altra
parte ad un alleggerimento delle lavorazioni dei semi-lavorati e
dei prodotti finiti, tanto è vero che certe produzioni finite del
materiale della Cogne, che si facevano ad Aosta, oggi si fanno in
quel di Milano, si pensa di farne in quel di Salerno e via dicendo.
Questo preoccupa particolarmente noi e preoccupa particolarmente le
Organizzazioni Sindacali.
Per questo, nella discussione che era stata fatta così, non una
lunga discussione, ma che si era già fatta nell'ultimo Consiglio,
in seguito alla presentazione della mozione, il Presidente della
Giunta aveva detto che avrebbe avuto un incontro con i Dirigenti
della Cogne e quindi tutti insieme eravamo stati d'accordo di
rimandare a questo Consiglio la discussione, eventualmente, di un
ordine del giorno.
Ora, sentiremo che ci dirà il Presidente della Giunta e noi,
come ho detto, ripeto, possiamo uniformarci a quello che lui
crederà più opportuno in questo campo.
Mi permetterei, però, di dire una cosa, e questo dovrebbe anche
essere condiviso da tutti i Consiglieri regionali: cioè che il
Presidente della Giunta dovrà andare a parlare con i Dirigenti
della Cogne, ma non per sentire quello che è il risultato di
decisioni già prese e che il Consiglio regionale debba solo mettere
la cenere sulle cose già fatte. Noi intendiamo, almeno questa è la
nostra opinione, che il Presidente della Giunta vada a parlare con
i Dirigenti della Cogne, cerchi quella collaborazione che è
necessaria per il bene della Cogne, perché credo che, in questo,
tutti abbiamo un interesse comune; sia noi Amministratori
regionali, sia la Società Nazionale Cogne. Però, come abbiamo
rilevato nel passato, noi le nostre preoccupazioni, vogliamo
manifestarle e vogliamo poter dire quello che pensa
l'Amministrazione regionale in quanto rappresentante di tutta la
popolazione valdostana in appoggio quindi anche a quelle che sono
le istanze dei sindacati. Noi dobbiamo dare al Presidente della
Giunta una certa forza in modo che egli vada a esprimere queste
volontà e queste preoccupazioni, e quindi non andare solo a
sentire, eventualmente, quello che si pensa di decidere: questo è
l'inquadramento del problema che vorrei dare.
In questo quadro, il Presidente della Giunta dovrebbe dirci se
ritiene opportuno che non si passi oggi all'approvazione di un
ordine del giorno, ma che abbia lo stesso la forza di dire quello
che pensa il Consiglio regionale, oppure se crede più opportuno che
si passi già oggi all'approvazione di un ordine del giorno, in modo
da presentarsi ai Dirigenti della Cogne, con una maggiore forza.
Questa è una questione di opportunità che devono valutare il
Presidente della Giunta e la Giunta, ma che dobbiamo valutare anche
tutti noi se vogliamo, effettivamente, dare maggior forza
all'azione del Presidente.
Questo, per quanto concerne la questione principale. Dirò che,
le questioni principali, sono due, quella degli inquinamenti è
un'altra questione principale, non si può dire quale è la
principale fra queste due. Noi assistiamo oggi ad una ripresa in
tutta la Nazione - e non solo in tutta la Nazione, ma in tutto il
mondo - delle preoccupazioni di tutti per l'inquinamento
atmosferico che si fa sempre più preoccupante e che, praticamente,
può portarci a delle conseguenze tali da doversi preoccupare.
Quindi, penso che, con una cosa vada anche l'altra, perché
questo problema dell'inquinamento atmosferico quando lo sollevammo
alcuni anni fa, ci sentivamo rispondere da qualcuno: "Eh! Ma se
volete delle industrie siderurgiche che non facciano fumo, come
volete andare avanti?".
Ebbene, c'è la città di Pittsburgh, negli Stati Uniti, che è una
città industriale, è la città dell'acciaio, è in una conca anche
lei e, fino ad alcuni anni fa, era la città più sporca degli Stati
Uniti, ad un certo momento non si poteva più vivere a Pittsburgh e
si sono prese delle decisioni draconiane e oggi la città di
Pittsburgh, con tutti i suoi altiforni, con tutte le sue
acciaierie, è una delle città più pulite degli Stati Uniti.
Quindi, è una questione di mezzi -, d'accordo, per abbattere i
fumi, per depurare l'atmosfera ci vogliono dei mezzi - ma se noi
appoggiamo e vogliamo chiedere che alla Cogne siano dati i
finanziamenti per la parte che interessa le lavorazioni, dobbiamo
insistere anche che la Cogne abbia quei mezzi per creare
un'industria pulita che è, anche questa, un'esigenza fondamentale
per la salute dei lavoratori e i Sindacati, in ogni occasione,
l'hanno fatta presente, ma non solo per i lavoratori che lavorano
all'interno della Cogne, ma per tutta la cittadinanza. Ciò perché
oggi, praticamente, abbiamo visto che questo fenomeno è andato
ancora più aggravandosi perché, mentre fino agli anni scorsi,
durante l'inverno, per una questione di energia elettrica si
fermano i ferroleghe, quest'anno per una ragione economica, perché
rende, perché via dicendo, si è lasciato in attività il ferroleghe
per tutto l'inverno e noi sappiamo che, durante l'inverno, in certe
condizioni atmosferiche, questi fumi stagnano sulla città e non c'è
bisogno di dirlo o di spendere maggiori parole per illustrare
questo problema, perché tutti i cittadini di Aosta si sono accorti
di questo peggioramento e abbiamo visto alcune sere fa che,
praticamente, avevamo lo smog. Si parla di smog a Milano e nelle
grandi città industriali, ma avevamo uno smog ad Aosta che ha
raggiunto dei limiti quasi insopportabili.
Quindi, questo problema dell'inquinamento è un problema che deve
essere affrontato; si è sempre parlato delle spese enormi che
questo comporta e io mi sono un po' documentato anche su questo e
devo dire che, effettivamente, mentre certi costi erano quasi
proibitivi nel passato, oggi ci sono certe industrie specializzate
- e parlo dell'industria tedesca, che ha fatto l'impianto di
abbattimento dei fumi della nuova acciaieria LD - che ha fatto dei
preventivi che sono sempre delle spese gravose, ma che sono spese
inferiori a quelle che si sono sbandierate per la soluzione di
questo problema.
D'altra parte, al punto in cui siamo, bisognerà pur destinare
una parte di fondi per risolvere questo problema, perché è un
problema capitale, come quello dell'occupazione.
Quindi, siamo senz'altro d'accordo per l'ordine del giorno sugli
inquinamenti, - che, eventualmente, va affrontato o almeno vediamo
che in tutta Italia oggi si solleva questo problema e lo si discute
- quindi, dobbiamo ritornare anche noi con una certa forza e mi
rimetterei un po' a quello che pensa il Presidente della Giunta. Se
egli vuole tener conto, un momento, dell'opportunità o meno di
votare oggi un ordine del giorno, anche per quanto concerne tutta
la situazione della Cogne nel suo inquadramento, nelle sue
prospettive di passaggio all'IRI, e via dicendo, perché non
dovremmo poi anche arrivare, magari troppo tardi, e dire: "Voi
avete fatto un bell'ordine del giorno in un momento che abbiamo già
preso delle decisioni e quindi non serve più a niente".
Bisognerebbe quindi, esaminare questa opportunità.
Pollicini (D.P.)
- Accogliendo quello che dice il
Consigliere Fosson, allora io leggo l'ordine del giorno che mi ero
riservato di presentare a seconda delle dichiarazioni del
Presidente, poi il Consiglio deciderà.
"
Il Consiglio regionale della Valle d'Aosta,
venuto a conoscenza del mancato finanziamento della Nazionale
Cogne, stralciato dal piano nazionale di finanziamenti di industrie
siderurgiche;
informato da voci raccolte dalla stampa di un presunto piano
di assorbimento nell'IRI della massima industria valdostana al fine
di risolvere i suoi problemi finanziari;
presa visione della lettera inviata dalle Organizzazioni
Sindacali regionali in data 22 dicembre 1970 al Ministro per le
Partecipazioni Statali e ai massimi Dirigenti della Cogne;
Delibera
di richiamare l'attenzione del Governo, dei suoi Organi e
delle Assemblee parlamentari sulla grave situazione
dell'occupazione in Valle affermando nel contempo, come politica
irrinunciabile dell'Amministrazione regionale i seguenti
principi:
1) lo sviluppo della Nazionale Cogne e il conseguente
programma di investimenti deve essere coerente e in armonia con il
piano regionale di sviluppo onde evitare, come purtroppo è spesso
accaduto, che le direttrici di sviluppo della Cogne siano avulse
dalla realtà valdostana;
2) ogni assetto definitivo della struttura dell'azienda deve
essere preventivamente discusso con le Organizzazioni Sindacali
competenti e con i rappresentanti della Comunità
valdostana
".
Montesano (P.S.D.I.)
- Allora, se ne faccia fare delle
copie e si distribuiscano ai Consiglieri. Se non c'è nessun altro,
darei la parola al Presidente della Giunta, ritenendo il suo
intervento non come conclusivo nel dare quelle risposte che sono
state richieste dai Signori Consiglieri. La parola al Presidente
della Giunta.
Dujany (D.P.) -
Successivamente alla riunione del
Consiglio regionale cercai telefonicamente l'Avv. Einaudi e il
Presidente della Cogne. Incontrai, in un colloquio interlocutorio,
l'Avv. Einaudi a Roma il quale era impegnato, in quella sede, per
una serie di giorni per contatti col Ministero delle Partecipazioni
Statali, nell'interesse della Cogne.
Il colloquio è stato puramente interlocutorio, rimettendoci ad
un successivo incontro che avrebbe dovuto aver luogo fra il 27 e 29
di questo mese. Stante le feste natalizie, stante, naturalmente,
anche il tempo e le vacanze, questo secondo colloquio non ha avuto
luogo se non telefonicamente.
Telefonicamente, voi capite benissimo che non c'è la possibilità
di approfondire il discorso di fondo e di affrontarlo in un modo
concreto, per cui ci si è riservati di ritrovarci nella prima
quindicina di gennaio.
In conclusione, mi pare che il concetto dovrebbe essere questo:
la Regione è disponibile per un'azione di collaborazione nei
riguardi della Società Nazionale Cogne, questo per fugare voci e
lamentele che si sentono quotidianamente. Ciò a condizione, però,
che questa Società si sviluppi nell'interesse della sua popolazione
e cresca in un modo armonico con la crescita del Paese. E qui ci
riallacciamo in modo indiretto o diretto alle osservazioni fatte
poco fa discutendo del problema dell'industrializzazione.
È inutile avere una industria di quella dimensione, che non
senta la capacità e non abbia la volontà di inserirsi nella vita
del nostro paese e della Valle d'Aosta e cresca assieme al Paese. È
inutile che la Cogne continui a vivere come un elemento estraneo
alla Valle d'Aosta, considerandola come una pura azienda economica
senza darvi nessun valore e nessun contenuto umano.
E, mi pare che, grosso modo, il contenuto della mozione
presentata dal Consigliere Pollicini voglia dire queste cose.
Ora, indipendentemente da quello che è l'ordine del giorno che
il Consiglio riterrà opportuno o meno di votare, mi pare che questo
incontro sarà guidato da questi concetti che ho esposto or ora, e
che sono concetti che sono stati raccolti dalla mozione presentata
dal Consigliere Pollicini.
Montesano (P.S.D.I.)
- Chi chiede la parola? Ora, prima
di chiudere questo argomento io desidero fare una comunicazione al
Consiglio, in merito all'argomento che è stato toccato dal
Consigliere Pollicini in riferimento all'inquinamento atmosferico
della città di Aosta.
Come voi sapete, ai primi di novembre è stata tenuta in Aosta
una seduta del Consiglio Direttivo della Società di medicina del
lavoro, che si è interessato anche di questo problema per averne,
diciamo così, facendo delle osservazioni superficiali e così
d'insieme.
Lo scorso 17 dicembre è stata tenuta a Roma una seconda seduta
alla quale io ho partecipato e il Consiglio direttivo della Società
di medicina del lavoro ha deciso di tenere il prossimo congresso a
St. Vincent dall'11 al 14 di ottobre 1971. Questo non indica nulla,
quello che è importante è che io sia riuscito a inserire come
argomento di relazione il problema dell'inquinamento atmosferico di
origine industriale, intendendo con questo inserimento di portare
in evidenza proprio l'argomento che sta a cuore alla popolazione di
Aosta e alla popolazione valdostana.
Questo argomento, quindi, sarà il punto su cui potranno
convergere le opinioni e i rilievi di chi ne ha l'interesse, in
quanto che l'argomento non sarà una semplice relazione tenuta da
uno specialista, ma sarà dibattuto in una tavola rotonda della
quale faranno parte esponenti medici, esponenti tecnici e, se
vogliamo, anche esponenti politici e sindacali.
Comunque, l'argomento sarà dibattuto e preparato, perché, per
essere dibattuto dovrà essere preparato, e perciò io ho il piacere
di comunicare questo al Consiglio in quanto che è un argomento che
sta a cuore a tutti noi, come responsabili della salute pubblica
dei Valdostani e di chi viene a farci visita in questa bella
Valle.
Ora, io desidero sapere dal Consiglio se - anche per parere del
Presidente della Giunta - se l'argomento della mozione deve essere
rimandato oppure si può proseguire nella sua discussione.
Se ritiene opportuno, domando prima al Presidente della
Giunta.
Allora, la parola all'Assessore Benzo.
Benzo (D.P.)
- Volevo solo aggiungere qualcosa a quella
che è stata la mozione del Consigliere Pollicini che ritengo la più
- ...all'ordine del giorno del Consigliere Pollicini - la più
idonea, in questo momento, a totalizzare questo grave problema
dell'inquinamento atmosferico e anche idrico da parte della
Nazionale Cogne.
A questo proposito la Giunta regionale ha già predisposto un
centro di rilevazione, presso il nostro reparto chimico
dell'Istituto di Igiene e Profilassi, il quale opererà sia con
stazioni fisse che con stazioni mobili per avere tutti i dati e gli
elementi anche precisi, per poi provvedere a dei provvedimenti
regionali che ci permettano di intervenire decisamente anche in
questo settore.
Savioz (P.C.I.)
- Io sarei del parere che sarebbe utile
che il Presidente della Giunta per andare a discutere con gli
amministratori della Cogne, con la direzione della Cogne, avesse
una documentazione anche di deliberazioni del Consiglio - sotto
forma di mozione, come volete, non so, in qualche modo, insomma -
per non andare lì solo con la sua esperienza, ma andare lì con
l'apporto e l'appoggio di quello che è il Consiglio per poter
parlare anche a nome del Consiglio.
Dolchi (P.C.I.)
- Noi non abbiamo nessuna difficoltà a
ritirare la mozione e sostituirla con un ordine del giorno che mi
sembra debba essere unanime e il ritiro della mozione è proprio
subordinato al fatto che l'ordine del giorno possa essere unanime
per dare, quindi, maggiore forza alla posizione del Consiglio.
Ecco, mi permetto di ricordare ai colleghi che c'è una mozione
presentata dal sottoscritto e dal collega Manganoni, c'è un ordine
del giorno presentato dal Consigliere Tonino, c'è un ordine del
giorno presentato dal Consigliere Ramera, c'è un ordine del giorno
presentato dal Consigliere Pollicini, questo sull'argomento
generale...
(voce:
due) ...cioè sull'esclusione dal piano
dei finanziamenti.
Io farei questa proposta, senza volermi sostituire ai
presentatori degli ordini del giorno: l'ordine del giorno sugli
inquinamenti atmosferici potrebbe essere votato a parte, votato
come parere del Consiglio su questo argomento che rientra in
un'eventuale discussione sui dirigenti della Cogne e sullo sviluppo
della Cogne.
Si tratta poi, secondo me, di provare a mettere assieme gli
ordini del giorno Ramera, Tonino e Pollicini sulla questione di
fondo e su alcune premesse che conteneva la mozione.
Ecco, mi sembra che questi quattro documenti: mozione, ordini
del giorno di Ramera, Pollicini e Tonino, pur usando un linguaggio
diverso, affrontino gli stessi problemi e esprimano gli stessi
concetti su cui potremo trovare l'unanimità.
Allora, se la Commissione sulla Cogne a suo tempo costituita e
funzionante potesse essere quella che meglio esprime la volontà del
Consiglio in questa materia, il compito di fondere questi quattro
documenti in uno, potrebbe essere demandata a questa Commissione
oppure la riunione dei Capi Gruppo potrebbe essere un altro mezzo
per trovare il minimo comune denominatore che mette assieme questi
quattro documenti.
Mi sembra che, se noi li votassimo uno per uno o ci mettessimo
qui tutti assieme a trovare una frase dell'una e una frase
dell'altra che possano andare bene e comporre un tutt'uno, non
avremmo niente di organico e, come presentatore della mozione, mi
permetto di insistere che se a una conclusione si deve arrivare - e
ritengo che sia utile proprio arrivarci prima che il Presidente
della Giunta abbia gli incontri che ci ha annunciato - a questa
conclusione si arrivi in un modo unanime, quindi, mettendoci tutti
assieme e coordinando quelli che sono stati i documenti
presentati.
Quindi, in conclusione, o la Commissione della Cogne, a suo
tempo istituita e funzionante... (
Montesano:
non esiste più)
...o allora i Capi Gruppo trovino il modo di fondere assieme questi
ordini del giorno, fermo restando che quello sull'inquinamento, per
quanto ci riguarda, ci trova favorevoli.
Chantel (P.S.I.)
- Io ritengo che il fatto
dell'inquinamento atmosferico, non solo deve essere trattato con
una certa urgenza, perché noi dimentichiamo, vero, l'incidenza
della situazione attuale in periodi invernali su tutte le forme
dell'apparato respiratorio, che, in queste condizioni, vengono
aggravate, perciò non solo è necessario votare la mozione
all'unanimità ma è necessario risolvere, attraverso il colloquio
del Presidente della Giunta, quello che si può fare anche subito,
perché, probabilmente, si può fare qualcosa subito, vero, specie
per quello che riguarda il ferroleghe e specie per quello che
riguarda, forse, l'impiego dell'asta e di oli pesanti, in quanto
esiste ancora, esistono delle leggi che prescrivono che si debba
adoperare dell'olio non pesante.
Questa è una legge, fino a prova contraria.
Ora, io credo che l'intervento debba essere fatto
immediatamente, con richiesta immediata, che se il problema sarà
poi trasferito, nel futuro della Commissione sulla Cogne, qualcosa,
forse, si può fare subito e questo nell'interesse della popolazione
e nell'interesse di garantire, nel limite del possibile, la loro
integrità fisica.
Montesano (P.S.D.I.)
- Allora, bisognerebbe che i
presentatori dell'ordine del giorno, oppure i Capigruppo...
Tonino (P.S.I.U.P.)
- Volevo dire, grosso modo, ciò che
ha già detto il Consigliere Dolchi: qui ci troviamo di fronte a tre
ordini del giorno che, grosso modo, hanno la medesima sostanza. Io,
il mio, posso anche ritirarlo, se c'è questo impegno di una
riunione dei Capigruppo, non so, o adesso, oppure convocata
appositamente.
Montesano (P.S.D.I.)
- Ma, credo che il Consigliere
Dolchi intenda subito.
Tonino (P.S.I.U.P.)
- Anche subito: io sono
d'accordo.
Montesano (P.S.D.I.)
- Consigliere Dolchi, Lei intendeva
appunto fare un ordine del giorno unitario, ma farlo in questa
seduta ...
(voce in lontananza)
Dolchi (P.C.I.)
- Se si deve esprimere il pensiero del
Consiglio, sul quale si basa la posizione del Presidente della
Giunta nel colloquio che dovrà avvenire nella prima quindicina di
gennaio, io penso che prima del 14 o 15 gennaio non ci sarà
Consiglio. Quindi, solamente in questa sede possiamo fare un
documento di questo tipo, oltre all'ordine del giorno
sull'inquinamento, sul quale noi esprimiamo parere favorevole.
Fosson (U.V.)
- Io volevo - ma mi pare che il Consigliere
Dolchi sia già venuto nell'ordine di idee che volevo esprimere io -
dire che si potrebbe anche, se si volesse demandare alla
Commissione o ai Capigruppo l'elaborazione di un ordine del giorno
per fondere tutto quello che c'è nella mozione, ma mi sono fatto
dare adesso la mozione perché non l'avevo negli allegati, come
molti di voi e, praticamente, credo che il contenuto della mozione
c'è anche in quest'ordine del giorno. Quindi, mi ero già permesso
di dire, personalmente, al Consigliere Dolchi, che se noi vogliamo
dare maggiore forza al Presidente della Giunta dobbiamo votare un
ordine del giorno - e spero che possa essere votato all'unanimità -
perché poi anche nell'ordine del giorno Ramera, c'è una differenza
di cose, ma non ci sono differenze sostanziali in questi ordini del
giorno. Se vogliamo dare maggiore forza e vogliamo che sia il
Consiglio che lo approva, in tempo per dargli questa possibilità,
dobbiamo votare oggi, e allora i Capigruppo dovranno mettersi lì
adesso a rielaborare questo ordine del giorno. Perderemo del tempo,
senza arrivare a qualche cosa di conclusivo; rimandarlo ad un altro
momento vuole dire rimandare ad un'altra seduta; quindi io
proporrei di votare direttamente quest'ordine del giorno, non so, a
meno che qualcuno, l'ordine del giorno Ramera - vedo che i
presentatori della mozione si sono già allineati su questo qui,
tenendo presenti queste ragioni - se non ci sono delle questioni
diverse da parte del Consigliere Ramera, si potrebbe proporre di
votare direttamente questo ordine del giorno che contiene...
Montesano (P.S.D.I.)
- Quale ordine del giorno?
Fosson (U.V.)
- L'ordine del giorno presentato dal
Consigliere Pollicini che rappresenta, che praticamente racchiude
già il fondamento di quello che si voleva dire e mette a fuoco due
punti che credo hanno già fatto parte di discussioni in questo
Consiglio e che, per conto mio, ritengo sia una questione anche
basilare. Propongo di votare separatamente anche l'altro ordine del
giorno sull'inquinamento.
Montesano (P.S.D.I.)
- Perciò è bene sentire il
Consigliere Ramera
Ramera (D.C.)
- Io non ho niente contro, per carità,
cioè, quello del Consigliere Tonino sarebbe da discutere in alcuni
punti: quello di Pollicini, io non ho nessuna difficoltà a votarlo,
però, preciso però che non ritiro il mio per nessuna ragione,
perché? Perché questo ordine del giorno è stato presentato la volta
scorsa, al termine di una certa serie di notizie che avevo fornito
al Consiglio regionale. Quindi, questo ordine del giorno per me dà
la forza agli attuali dirigenti della nazionale Cogne di portare
avanti un certo discorso a Roma. L'ordine del giorno Pollicini ha
invece un altro scopo: quello di portare certe nostre esigenze,
certe nostre attese all'esame della Nazionale Cogne, ecco perché
non li trovo molto simili, anche se dicono certe cose, e il
Presidente della Giunta, in fondo, mi dà atto che, nei suoi
tentativi d'incontro con l'avvocato Einaudi, lo ha trovato molto
occupato. Molto occupato significa che è molto occupato da un paio
di mesi per difendere certe determinate posizioni della Nazionale
Cogne, che non sono un foglio di carta che noi votiamo in
quest'aula. Quindi, noi potremmo, in un certo senso, dare
all'azione che la Cogne sta facendo per tutelare anche sé stessa e,
indirettamente, anche la nostra economia, dall'altra, l'ordine del
giorno Pollicini, sono le esigenze del Consiglio che il Presidente
farà presente alla Nazionale Cogne, per la sua politica da svolgere
in Valle d'Aosta. Per questo io non ritiro il mio ordine del
giorno, e non lo unifico con nessun altro ordine del giorno, perché
troppo preciso, in questo senso, cioè, esclude l'inserimento
dell'Iri, chiede che venga approvato rapidamente il programma degli
impianti, del finanziamento per la ristrutturazione degli impianti,
e chiede che il Ministro delle Partecipazioni Statali, con un suo
decreto - perché lo può fare, noi lo sappiamo che lo può fare -
inserisca la Nazionale Cogne in questo ente di gestione autonomo di
cui vi avevo parlato la volta scorsa.
Naturalmente, sono d'accordo quando l'Avvocato Caveri, anche
senza aver preso la parola diceva: "Bisogna votarlo subito",
perché, effettivamente, è un problema scottante, è un problema che
potrebbe risolversi, - naturalmente non sarà risolto oggi o domani
che siamo alla vigilia di Capodanno - potrebbe però risolversi,
anche abbastanza in fretta. E, più peso noi diamo a chi discuterà
questo problema, e io vorrei che, ad un dato momento, anche la
Giunta regionale si affiancasse alla Nazionale Cogne in questo. Ed
ecco che qui vengono fuori poi quelle richieste di una politica
particolare che deve fare la Nazionale Cogne: è necessario, però,
votare oggi questi ordini del giorno. Non credo quindi che uno
elimini l'altro: uno però serve maggiormente per il Ministero;
l'altro serve maggiormente per il Presidente che deve fare questo
dialogo con i dirigenti della Cogne.
Fosson (U.V.)
- Presidente, posso derogare al
Regolamento?
Montesano (P.S.D.I.)
- Non si può derogare, vice
Presidente perché altrimenti le deroghe diventano regole. Adesso,
un attimo solo, che c'è il Consigliere Germano che chiede la
parola.
Germano (P.C.I.)
- La mia opinione in materia è questa:
che gli ordini del giorno Ramera e Pollicini, per esempio, ignorano
la questione dell'IRI e noi non possiamo non prendere...
(voci)
...non prende posizione, non dice che non siamo
d'accordo... c'è poco da fare, noi non siamo d'accordo. Mentre in
quello di Ramera c'è, per esempio, la questione dell'ente autonomo
di gestione che è una richiesta specifica della Direzione, che noi
non conosciamo, e su cui, quindi, non possiamo esprimere un
giudizio. Noi possiamo dare un appoggio alla Direzione, però senza
sposare proprio la tesi, parola per parola, direi, la sigla stessa
della Direzione. Ebbene, su questo è necessaria una discussione sui
due ordini del giorno assieme. Guardate, l'altro aspetto è che
tutte le cose sono importanti, però, con la situazione che c'è alla
Nazionale Cogne, noi l'ordine del giorno dobbiamo cercare di farlo
in questa seduta, dobbiamo cercare di concluderlo adesso, senza
preoccupazione che sia dell'uno o dell'altro, ma con la
preoccupazione che sia una cosa completa, che esprime la volontà
del Consiglio. Io non so dove è andato il Consigliere Ramera... ma
mi pare che proprio dire le stesse parole della direzione, no, che
poi non conosciamo, l'ente autonomo di gestione, non sappiamo cosa
è, quindi...
Montesano (P.S.D.I.)
- Consigliere Ramera, c'era una
domanda che faceva il Consigliere Germano, una osservazione durante
la quale Lei era assente; se il Consigliere Germano la vuole
ripetere.
Germano (P.C.I.)
- Io ripeto brevemente. Dicevo,
nell'ordine del giorno Pollicini, manca per esempio il nostro
rifiuto alla partecipazione all'IRI Finsider e quindi è incompleto
sotto questo aspetto. Nel tuo, invece, c'è la richiesta specifica
dell'ente di gestione autonomo, che è la stessa richiesta specifica
della Direzione, che noi non conosciamo, che però noi dobbiamo
appoggiare, non con le stesse parole della Direzione, dobbiamo
appoggiare in un determinato senso, ed allora penso che una fusione
dei due ordini del giorno, che tengono conto dell'una cosa e di un
appoggio della Direzione nelle sue rivendicazioni possa essere
fatto e concludevo che deve essere fatto in questa seduta e non
successivamente, perché serve subito.
(Voce di Ramera)
...io quella frase lì, l'ente di
gestione autonomo, non, io desidererei una spiegazione che mi
convinca, e non lo conosco, non lo conosco; la volta scorsa hai
detto che la Direzione richiede quello, ed è un tipo di gestione,
io non ho capito bene; se mi convinci, facciamola, ma, io sposare
le stesse parole della Direzione, sarebbe anche poco intelligente
presso chi lo vede che dicono proprio le stesse cose.
No, noi appoggiamo le richieste della Direzione, però...
Caveri (U.V.)
- Au nom du Groupe de l'Union Valdôtaine,
je dois dire que nous ne sommes pas d'accord sur la première partie
de l'ordre du jour de Ramera, parce que nous ne sommes rien du tout
d'accord avec certains programmes de Monsieur Einaudi qui est en
train de disperser la Cogne en 50.000 entreprises frelatées et
déficitaires, hors de la Vallée d'Aoste. Nous croyons que la Cogne
doit être concentrée en Vallée d'Aoste, et voilà pourquoi nous
n'accepterons jamais la première partie de l'ordre du jour
Ramera.
Si on veut suspendre la séance actuelle, faire une réunion
restreinte pour voir de faire une fusion d'ordre du jour, nous
n'avons rien au contraire: mais qu'il soit clair que nous
n'accepterons jamais la première partie de l'ordre du jour de
Ramera.
Manganoni (P.C.I.)
- Io, su quanto ha detto il
Consigliere Caveri, vorrei completare, perché noi sappiamo che,
contrariamente alle assicurazioni che abbiamo visto sulla relazione
della Commissione e che poi doveva essere il famoso libro bianco,
mi pare, si parlava di creare uno stabilimento per la lavorazione a
freddo, trafile, rettifiche, laminatoi a freddo, a Villeneuve,
mentre questo stabilimento per la lavorazione a freddo, lo si è
fatto a Vittuone, non a Villeneuve e neanche in Valle d'Aosta;
primo. Secondo: mentre qui bisogna innovare impianti, ecc., fare
stabilimenti, gli stabilimenti si fanno dappertutto salvo qui. Per
esempio, a Salerno, no, - questa voce circola, circola nella Cogne,
io non so se corrisponde al vero, - addirittura quando è andato giù
un alto dirigente della Cogne, come grande benefattore della povera
gente del meridione, ecc., per installare uno stabilimento Cogne a
Salerno, cosa è successo? Quando è uscito per ritrovare la sua
macchina fuori serie, rossa, ecc., era in tanti pezzi per una bomba
che avevano collocato sotto. Queste sono le voci che circolano alla
Cogne, non so se sono vere, comunque, piccolezze.
Quindi, noi dobbiamo anche avere una certa assicurazione perché
noi continuiamo, abbiamo avuto le assicurazioni che gli
stabilimenti li facevano qui, ed invece li fanno a Vittuone, a
Salerno e altrove. Quindi, qui ci si rimangia tutte le affermazioni
fatte o che risultano da quella relazione della Commissione.
Pertanto, ordine del giorno, sì, insistiamo, però, su queste
questioni: che vengano i soldi, tutto d'accordo, ente autonomo,
che, se sarà, io non ho le idee molto chiare neanch'io su questo
fatto, beh... può andare tutto, discutendo, vedendo cos'è; però
anche una assicurazione che questi fondi dove li hanno messi fino
adesso.
Primo. Secondo: vedere gli ordini del giorno, va benissimo,
vediamoli, fondiamoli, votiamone due o tre, si veda pure, però
rimane chiaro un fatto: nella nostra mozione noi impegniamo la
Giunta a prendere immediati, ecc., però noi non abbiamo avuto dalla
Giunta nessuna relazione sulle intenzioni della Cogne, cioè, noi
votiamo degli ordini del giorno, che sta bene, però noi non
risolviamo, secondo il contenuto della mozione. Il contenuto della
mozione è un altro; allora, io proporrei, votiamo gli ordini del
giorno, rimaniamo però, intesi che, in un prossimo Consiglio, o
comunque quando il Presidente avrà avuto questi contatti, si faccia
una relazione in Consiglio. Allora, senza bisogno di ritirare la
mozione, noi diciamo: sta bene, la mozione oggi non ha potuto
essere discussa, approvata, ecc., per queste ragioni di
impedimento, non dovuto alla Giunta, no, quando queste ragioni
saranno superate, ed allora la Giunta ci farà una relazione e noi
sapremo come stanno le cose. Ma noi non possiamo ritirare la
mozione così, perché se no poi dobbiamo presentarvene un'altra!
Dujany (D.P.)
- Io direi di fare... se avessimo già fatto
la riunione dei Capigruppo avremmo già trovato un ordine del giorno
unitario! Io direi: accogliamo questa proposta, fate la riunione
dei Capigruppo e riuniamo quello che c'è di valido in relazione
alle discussioni avvenute in Consiglio, per una proposta di un
ordine del giorno unitario che tenga conto dei vari ordini del
giorno presentati.
È un problema di cinque minuti.
Montesano (P.S.D.I.)
- ... la proposta da accogliere per
raggiungere un accordo.
Manganoni (P.C.I.)
- Io avevo fatto una domanda.
Dujany (D.P.)
- Con l'impegno, da parte del Presidente
della Giunta, di fare una ulteriore relazione al Consiglio, a
seguito degli incontri.
Montesano (P.S.D.I.)
- Allora, la seduta è sospesa e i
signori Capigruppo sono invitati a concordare... C'è una seduta
segreta per una ratifica di deliberazione di Giunta, che è
urgentissima...
(voci)
...Facciamo la seduta segreta. E
allora, i proponenti e i Capigruppo si riuniscono per trovare
l'accordo sull'ordine del giorno e passiamo in seduta segreta. Per
favore chiamare il Presidente della Giunta che è nel mio
ufficio.
