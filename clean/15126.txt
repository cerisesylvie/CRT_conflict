Classificazione
AMBIENTE
Parchi, riserve naturali, aree protette e attrezzate


Resoconto integrale del dibattito dell'aula
Oggetto del Consiglio n. 1626 del 8 novembre 1995 - Resoconto
SEDUTA ANTIMERIDIANA DELL'8 NOVEMBRE 1995
OGGETTO N. 1626/X Approvazione dei criteri per la determinazione
del valore naturalistico di terreni inseriti in zone umide o in
altri ecosistemi di elevato interesse ambientale siti all'interno
di aree protette, di cui all'articolo 28 della legge regionale 30
luglio 1991, n. 30.
Deliberazione Il Consiglio
Vista la legge regionale 30 luglio 1991, n. 30, concernente
"Norme per l'istituzione di aree naturali protette";
Visto l'articolo 6 della legge regionale 22 del 1° aprile 1987,
che definisce di particolare interesse della Regione nella
salvaguardia di biotopi di elezione di rettili e anfibi, quali
paludi, acquitrini, sponde di corsi d'acqua;
Visto il comma 2 dell'articolo 4 della legge regionale 30/91 che
individua tra le riserve naturali le zone umide, particolarmente
importanti per la salvaguardia del regime e della qualità delle
acque e come siti di sosta e di riproduzione per gli uccelli
acquatici;
Rilevato che al comma 1 dell'articolo 28 della legge regionale
30/91 è previsto che per l'acquisizione di terreni siti all'interno
di aree naturali protette, ai fini della determinazione dei prezzi
di mercato, sia computato anche il valore naturalistico derivante
dalla rarità e particolare valore ambientale della zona;
Rilevato che tra le zone di maggior pregio si contraddistinguono
le aree umide, particolarmente importanti in quanto trattasi di
ecosistemi caratterizzati dalla presenza di fitocenosi e zoocenosi
specializzate;
Considerata la volontà della Regione di impedire che in alcune
zone di elevato interesse naturalistico costituite in aree naturali
protette vengano apportate modifiche tali da alterare gli
ecosistemi attualmente presenti;
Evidenziata l'opportunità di evitare, per quanto possibile,
discussioni con i proprietari circa il miglior utilizzo dei loro
terreni, quando questo sia in contrasto con le finalità dell'area
protetta;
Constatata la necessità di definire in maniera il più possibile
oggettiva il criterio per la determinazione di detto valore
naturalistico nelle aree ricadenti in tali zone;
Rilevato che, in assenza di altre alternative di metodi di
calcolo, questo valore può essere determinato dalla differenza fra
il potenziale valore di mercato di un terreno secondo la sua
migliore possibile destinazione agricola o forestale tenuto conto
della situazione pedo-climatica esistente e degli indirizzi
produttivi ordinariamente praticati in loco, e il valore del
terreno allo stato attuale, calcolati dall'Ufficio patrimoniale
regionale competente;
Visto il parere favorevole del Dirigente del Servizio tutela
dell'Ambiente, dell'Assessorato dell'Ambiente, Territorio e
Trasporti, ai sensi del combinato disposto dall'articolo 72 della
legge regionale n. 3/1956 e successive modificazioni, e
dell'articolo 21 della legge regionale n. 18/1980 e successive
modificazioni, in ordine alla legittimità della presente
deliberazione;
Richiamata la legge regionale 30 agosto 1991, n. 30;
Visto il parere della III Commissione consiliare permanente;
Delibera
1) di stabilire che. in caso di acquisizione di terreni aventi
le caratteristiche di zone umide o altri ecosistemi di elevato
valore ambientale siti all'interno di aree naturali protette, la
determinazione del valore naturalistico sia determinata dalla
differenza fra il potenziale valore di mercato di un terreno
secondo la sua possibile migliore destinazione agricola, tenuto
conto della situazione pedo-climatica esistente e degli indirizzi
produttivi ordinariamente praticati in loco, e il valore del
terreno così come si trova allo stato attuale, calcolati
dall'Ufficio patrimoniale regionale competente;
2) di sottoporre la presente deliberazione al controllo da parte
della Commissione di Coordinamento per la Valle d'Aosta ai sensi e
per gli effetti dell'articolo 8 lettera b) del decreto legislativo
22 aprile 1994,
n. 320.
Presidente E' aperta la discussione generale. Ha chiesto la
parola il Consigliere Tibaldi.
Tibaldi (LN) Per chiedere alcune delucidazioni all'Assessore
competente. Mi sembra che il primo punto della delibera sia un po'
uno scioglilingua tecnicistico, solo per addetti ai lavori, dove si
stabilisce che: in caso di acquisizione di terreni aventi le
caratteristiche di zone umide o di altri ecosistemi di elevato
valore ambientale, siti all'interno di aree naturali e protette, la
determinazione del valore naturalistico sia determinata dalla
differenza tra il potenziale valore di mercato di un terreno
secondo la sua possibile migliore destinazione agricola o
forestale, tenuto conto della situazione pedo-climatica esistente,
degli indirizzi produttivi ordinariamente praticati in loco,
eccetera.
Mi sembra che sia necessaria più che mai una spiegazione più
semplice, non dico solo per permettere l'accesso ai comuni mortali
di comprensione di questo testo, ma anche per capire nella sostanza
quali sono e come verrebbe applicata questa norma nello stabilire
questo valore naturalistico su terreni che hanno queste
caratteristiche, e quali sono le limitazioni che verrebbero poste
ai proprietari dei singoli terreni.
Presidente C'è qualcun altro che desidera intervenire? Se
nessuno chiede la parola, dichiaro chiusa la discussione generale.
Ha chiesto la parola l'Assessore all'ambiente, territorio e
trasporti, Riccarand.
Riccarand (VA) Il valore naturalistico deve essere attribuito a
quelle zone all'interno di aree protette, di cui la Regione procede
all'acquisizione per destinarle ad un'area protetta, quindi a
quella specifica destinazione naturalistica.
Come stabilire questo valore naturalistico? Viene stabilito con
una perizia redatta dall'ufficio patrimoniale della Regione.
Su quali criteri si basa la redazione di questa perizia? Sul
calcolo della differenza fra il valore del terreno così com'è, e il
valore che il terreno potrebbe avere se fosse destinato alla
cultura agricolo-forestale che in quel tipo di zona è prevalente ed
è possibile attuare. Cioè, esiste una differenza sostanziale fra un
canneto e un prato; allora come si calcola il valore naturalistico
di un'area a canneto che la Regione vuole acquistare? Calcolando la
differenza che ha questo terreno fra il canneto e la sua migliore
destinazione agricola, che in quel caso lì potrebbe essere ad
esempio un prato: quello è il valore naturalistico. Questo è il
criterio che viene adottato, in modo che l'Ufficio patrimoniale,
sulla base di questo criterio, possa calcolare questo valore
naturalistico.
Presidente Pongo in votazione la delibera in oggetto.
Presenti: 23
Votanti e favorevoli: 20
Astenuti: 3 (Lanièce, Marguerettaz, Tibaldi)
Il Consiglio approva
