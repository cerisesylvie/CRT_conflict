Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 3128 del 10 gennaio 2024 - Resoconto
OGGETTO N. 3128/XVI - Interpellanza: "Stime dell'impatto
economico negativo sulla Valle d'Aosta derivante dalla chiusura del
Traforo del Monte Bianco".
Bertin (Presidente) -
Punto n. 27. Consigliere Lavy per
l'illustrazione, ne ha facoltà.
Lavy (LEGA VDA) -
Arriviamo alla prima chiusura del
Traforo del Monte Bianco, chiusura che ci sarà da qui ai prossimi
diciotto anni per circa tre mesi all'anno e lo sappiamo tutti:
abbiamo parlato tantissime volte in quest'aula dell'importanza
strategica del Traforo del Monte Bianco, per la Valle d'Aosta ma
non solo, pure per i traffici di una grandissima parte del Nord
Italia, basta vedere anche tutti i gridi d'allarme che sono stati
lanciati nei mesi scorsi, basti per esempio pensare a quello del
Presidente nazionale di Confindustria, Carlo Bonomi.
Già sul DEFR c'era un'analisi sulle eventuali perdite date dalla
chiusura del Traforo per quanto riguarda essenzialmente i passaggi
che da settembre a dicembre erano stimati già a 470 mila, quindi
meno 470 mila passaggi che costituiscono circa il 25% del totale
all'anno dei passaggi nel Traforo.
Queste ovviamente sono le previsioni che erano legate
all'aspetto del traffico; c'erano poi delle previsioni legate
all'aspetto dell'economia, perché il centro studi di Confindustria
ha fatto uno studio che, a livello cumulativo - quindi per i 18
anni di chiusura per tre mesi all'anno del Traforo - stimava una
perdita di valore aggiunto pari a -9,8% e una perdita di PIL
intorno al -6,7% per la Valle d'Aosta.
Sappiamo che la politica, purtroppo, si è un po' mossa in
ritardo, perché si sapeva che prima o poi il Traforo si doveva
chiudere, e si sapeva benissimo anche della volontà da parte dei
Francesi di non lavorare su di una seconda canna: ora stiamo un po'
faticando nel tentare di far loro capire invece l'importanza di
questa seconda canna, quando però in realtà, e lo si è appreso
qualche settimana fa dal Presidente della Savoia Hervé Gaymard, da
parte dei Francesi non c'è questa grandissima volontà
d'interessarsi al Traforo del Monte Bianco, perché, appunto, Hervé
Gaymard ha detto che se ne parlerà dopo il 2033, quando dovrebbe
entrare in funzione l'alta velocità Torino-Lione.
Dato che però siamo al di fuori della prima chiusura - e che
questa chiusura comporterà un impegno per i prossimi 18 anni - è
necessario capire quali siano stati gli impatti - oltre che sui
traffici - sul tessuto economico, perché, sempre secondo
Confindustria, il settore del turismo e anche quello della
logistica sono quelli che potevano essere più colpiti, e questo lo
dobbiamo vedere poi dai dati.
Con quest'interpellanza si vuole capire se sia già stata
iniziata una sorta di analisi degli effetti negativi della chiusura
del Traforo in Valle d'Aosta e non solo, se ci sia stata una
volontà di concertazione anche con varie associazioni di categoria
per fare un'analisi completa su tutti i settori delle ripercussioni
della chiusura del Traforo del Monte Bianco, e poi, una volta
terminata una prima analisi, sulle ricadute, anche in ottica delle
prossime chiusure per i prossimi anni e, infine, capire se ci sia
la volontà da parte del Governo e della Regione di chiedere dei
ristori, a livello romano, per avere appunto una compensazione per
queste chiusure.
Presidente -
Risponde il Presidente della Regione.
Testolin (UV) -
Come comunicato in precedenti occasioni,
la Presidenza della Regione aveva già concordato con l'Università
della Valle d'Aosta l'opportunità di sviluppare uno studio sugli
impatti socio-economici della chiusura del Traforo del Monte
Bianco, quando era ancora prevista la chiusura lunga di 15
settimane, prima che la frana della Maurienne portasse i Governi a
decidere per un'interruzione più corta della circolazione,
sostanzialmente al rinvio dei primi lavori di rifacimento della
volta della galleria.
L'Università della Valle d'Aosta ha dunque dato avvio a questo
progetto di ricerca nel mese di settembre scorso - un progetto che
per il momento è di durata biennale e che quindi si concluderà nel
mese di agosto del 2025 - articolato su diverse linee di ricerca
che comprendono i flussi di persone e merci ma anche il turismo, la
logistica e gli effetti sulle imprese. Sicuramente il progetto avrà
momenti d'interfaccia e di confronto con gli operatori economici
valdostani, con l'obiettivo di disporre di dati e informazioni
utili non necessariamente a richiedere dei ristori, ma a impostare
le più opportune politiche conseguenti ai dati risultanti.
Come da progetto, ci sarà una prima restituzione dei risultati a
sei mesi dall'avvio, quindi nella prossima primavera, una seconda a
18 mesi e la terza conclusiva nel 2025 dopo 24 mesi.
Questo per dire che evidentemente tutte le analisi che devono
essere fatte e che devono essere portate a termine necessitano di
momenti di sedimentazione, di elaborazione dei dati, di confronto
sul territorio e di acquisizione d'informazioni che non possono
essere rappresentate a qualche settimana dalla riapertura del
Tunnel, anche perché possono avere dei ritorni che possono essere
desunti solo dai bilanci o da tutta una serie di situazioni che si
svilupperanno nei prossimi mesi.
Questo è comunque un percorso che attenzioniamo per mille
motivi, nei confronti del quale sollecitiamo anche costantemente il
Governo nazionale per sottolineare l'importanza di quello che
rappresenta per la Regione autonoma Valle d'Aosta il Traforo del
Monte Bianco, così come lo rappresenta sicuramente anche per il
resto d'Italia e per le regioni limitrofe; un percorso che abbiamo
sottolineato anche all'interno del Traité du Quirinal con delle
interlocuzioni che ci permettono di intravedere delle indicazioni
diverse rispetto a quelle enunciate, magari anche da Gaymard, ma
che fanno parte di un percorso e di un dialogo che bisogna
continuare a tenere acceso proprio per non incorrere in situazioni
che non ci porterebbero delle finalità favorevoli.
Presidente -
Per la replica, consigliere Lavy.
Lavy (LEGA VDA) -
Dello studio commissionato
all'Università sapevo della sua esistenza, però quest'interpellanza
credo fosse doverosa, un po' per capire se comunque sul tavolo al
di là di questo studio - e non è un caso che abbia tirato comunque
in mezzo anche l'associazione di categoria - ci fosse la volontà di
approfondire il tema, al di là di questo studio che sarà
sicuramente più completo rispetto ai dati che si possono avere, nel
caso, ora.
Magari poteva essere interessante già avere qualche stima per
quanto riguarda i traffici, gli spostamenti di traffico, mentre,
per quanto riguarda l'aspetto economico, le ricadute, dal punto di
vista turistico o su altri settori, è ovvio che le stime richiedano
dei mesi di tempo di elaborazione.
Certo non è che fosse mia intenzione con quest'interpellanza
capire quanto sia stato a oggi l'impatto negativo sul PIL della
Valle d'Aosta con questa chiusura di tre mesi, però, come ha detto
lei, è essenziale in qualche maniera avere un po' le antenne in
alto, pronte, perché sicuramente, se le ripercussioni saranno
alquanto gravose, anche se ci sarà poi una volontà in futuro di
richiedere dei ristori allo Stato, è necessario essere pronti al
massimo e capire già da subito, dal prima possibile, cosa si voglia
poi chiedere sulla base delle ripercussioni negative che ci possano
essere.
Aspettiamo allora i primi risultati che arriveranno fra circa
sei mesi, in primavera, e poi sicuramente un'analisi più
approfondita potremo ancora farla, maggiormente.
