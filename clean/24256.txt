Classificazione
INDUSTRIA



Oggetto del Consiglio n. 3221 del 10 gennaio 2008 - Resoconto
OGGETTO N. 3221/XII - Interpellanza: "Concretizzazione del
rilancio dell'area industriale di Châtillon".
Interpellanza
Premesso che:
-
Tecdis S.p.a. è stata dichiarata fallita la scorsa
primavera;
-
è necessario che la Regione rientri al più presto in
possesso dello stabilimento per potere avviare nuove attività
produttive in Châtillon, zona fortemente depressa da un punto di
vista economico;
i sottoscritti Consiglieri regionali
Interpellano
il Presidente della Regione e/o l'Assessore delegato per
sapere:
1) qual è lo stato odierno della curatela fallimentare e se
ritiene plausibile che possa concludersi entro la scadenza della
CIGS (23 maggio 2008);
2) se sono state avanzate richieste da parte di imprenditori
in merito allo stabilimento produttivo di cui in Premessa;
3) quali sono gli intendimenti dell'esecutivo regionale per
accelerare e concretizzare il rilancio dell'area industriale di
Châtillon.
F.to: Tibaldi - Frassy - Lattanzi - Ottoz
Presidente
- La parola al Vicepresidente Tibaldi.
Tibaldi (CdL)
- La questione di "Tecdis S.p.a." sappiamo
essere assurta agli onori della cronaca a più riprese, l'ultimo
fatto dei quali è stato il fallimento della S.p.a. che gestiva
l'insediamento produttivo sito nel Comune di Châtillon. Un
fallimento che è stato dichiarato la scorsa primavera, un
fallimento che adesso è approdato nelle cosiddette "more della
curatela fallimentare" e che vede tutta una fase complessa di
adempimenti, che sono gestiti dal curatore fallimentare. Si tratta
di un insediamento produttivo di circa 15.000 metri quadri di
importanza capitale per la nostra Regione, non solo per il
comprensorio di Châtillon e Saint-Vincent, ma per la nostra Regione
vista la sua dimensione: 15.000 metri quadri in rapporto alle
superfici produttive disponibili in tutta la regione costituiscono
un'area di grande interesse. Naturalmente quest'area potrebbe e
dovrà essere quanto prima utilizzata per l'avvio di nuove attività
produttive in Châtillon, che è una zona fortemente depressa da un
punto di vista economico. Oggi come oggi, forse Châtillon è il
Comune che più patisce, a causa del fallimento della "Tecdis",
della chiusura di questa importante industria, la depressione
economica industriale che sta subendo la nostra Regione. È naturale
che vi sia un'attenzione rivolta dal nostro gruppo per il rilancio
di questo sito ed è naturale che vogliamo sapere qual è lo stato
odierno della curatela fallimentare sia per quanto riguarda il
recupero dei crediti da parte della Regione, sia per quanto
riguarda il recupero dei crediti da parte dei numerosi dipendenti
che lavoravano presso lo stabilimento e che sono in cassa
integrazione fino al prossimo 23 maggio, sia per quanto riguarda il
rientro in possesso da parte della Regione della proprietà
dell'immobile, quindi della disponibilità dei locali per poterli
utilizzare opportunamente per nuove attività. Vogliamo sapere qual
è lo stato odierno della curatela fallimentare e se ritiene
plausibile che la stessa possa concludersi entro la data che è
stata individuata come momento di chiusura della cassa
integrazione: il 23 maggio prossimo; di conseguenza, se questa data
possa costituire una sorta di alba nei confronti della quale si
possa guardare serenamente al futuro.
La seconda domanda che poniamo è:
"se sono state avanzate
richieste da parte di imprenditori in merito allo stabilimento
produttivo di cui in premessa"
, sappiamo che questa superficie
particolarmente ampia non necessariamente potrà essere appetibile
per un solo imprenditore, ma potrà essere oggetto di interesse per
più imprenditori, magari di dimensioni inferiori rispetto al
predecessore, quindi si potrebbe prevedere anche una possibile
lottizzazione di questi spazi produttivi.
Terza domanda, che ha un significato fortemente politico,
vorremmo sapere:
"quali sono gli intendimenti dell'Esecutivo
regionale per accelerare e concretizzare il rilancio dell'area
industriale di Châtillon"
.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Credo che non farà strano a nessuno, ma
sulle cose che lei ha detto siamo perfettamente in sintonia. Siamo
in sintonia quando diciamo che il sito di Châtillon è un sito
importantissimo su cui dobbiamo portare costantemente la nostra
attenzione, non solo per quello che è successo, ma soprattutto per
traguardare soluzioni in prospettiva. Siamo d'accordo quando lei
dice che l'aspetto fallimentare è un aspetto delicatissimo e che
deve essere seguito nei minimi particolari, su questo la posso
rassicurare perché ad oggi l'Amministrazione regionale ha compiuto
tutti gli atti necessari che dovevano essere fatti, in particolare
quello più importante: ha chiesto l'ammissione al passivo
fallimentare a tutela dei crediti che sono vantati nei confronti
della medesima situazione fallimentare. Novità quindi che possiamo
aggiungere rispetto al monitoraggio costante che stiamo facendo sia
della situazione dei lavoratori, sia dello stato dello
stabilimento, le novità possono essere queste, utili a tutti e due
perché condividiamo la questione nello stesso modo: la prima,
l'immobile sotto il profilo della proprietà è stato conferito a
"Vallée d'Aoste Structure" in data 27 dicembre 2007, quindi ad oggi
la proprietà è di " Vallée d'Aoste Structure". Abbiamo definito
senza dubbi con il curatore fallimentare la possibilità della
restituzione delle chiavi, che avverrà, l'unica cosa che ha chiesto
il curatore è la possibilità di accedere allo stabilimento per
procedere alla vendita dei beni aziendali, in relazione alle
disposizioni del giudice e all'ordinanza di vendita. Si è deciso di
farlo adesso e accadrà in questi giorni, ossia per primi mesi si
intendeva gennaio-febbraio 2008, la data è adesso, anche perché il
curatore ci ha permesso di fare dei sopralluoghi, abbiamo appurato
che sono necessari degli interventi di manutenzione e ripristino,
perché quello che lei ha detto prima è giustissimo: quello è un
sito importantissimo di una qualità strategica non solo per la
collettività, ma anche per il comparto industriale e deve essere
recuperato nei tempi più brevi possibili, ma è evidente che, visto
lo stato di abbandono seppure contenuto dalla curatela fallimentare
negli ultimi tempi, sono necessari subito degli interventi di
ripristino per renderlo funzionale. Riprendendo le chiavi, avremo
modo di iniziare a fare l'inventario delle cose che devono essere
fatte, insomma ci stiamo mettendo avanti con i tempi, anche perché
vogliamo trovare all'interno del piano di sviluppo e di
riposizionamento strategico della Valle il ruolo di questo
stabilimento, che è strategico rispetto ad un'offerta di quello che
possiamo dare. Valuteremo poi tutti insieme se è il caso che uno
stabilimento di circa 17mila metri debba essere lasciato nella sua
interezza o eventualmente essere suddiviso per avere 2 o 3 offerte
di dimensioni minori, che potrebbero essere più facili da collocare
sul mercato con dei contratti di insediamento che stiamo studiando.
Assolutamente quindi il quadro della situazione è questo e credo
che l'interesse sia quello che lei ha manifestato.
Presidente
- La parola al Vicepresidente Tibaldi.
Tibaldi (CdL)
- Assessore, se alle parole che lei ha
appena detto conseguiranno i fatti nei tempi previsti, non possiamo
che dichiararci soddisfatti. Lei sa bene che il Comune e la
Comunità di Châtillon guardano con attenzione, preoccupazione e
speranza nei confronti di quest'area che costituiva un "polmone" di
occupazione e anche di serenità per l'area di Châtillon e
Saint-Vincent, perché la maggior parte degli occupati sono ed erano
di quella zona. Abbiamo appreso che la Regione ha conferito a "VDA
Structure" a fine anno l'immobile, speriamo che le procedure della
curatela fallimentare non siano di ostacolo, ma, sulla base di
quello che lei ha detto, vi sia un'accelerazione dei tempi e degli
adempimenti. Guarderemo con attenzione all'evolversi di questa
situazione, anche perché, come è stato detto da entrambe le parti,
tale sito è strategico e noi auspichiamo che torni a vivere in
senso produttivo e anche in senso umano, professionale e
imprenditoriale, come ciò accadeva in passato. Prendiamo con
soddisfazione e prudenza - legittima per un gruppo di opposizione
come il nostro - delle sue dichiarazioni e valuteremo i fatti.
