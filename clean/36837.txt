Classificazione
DEMANIO E PATRIMONIO REGIONALE



Oggetto del Consiglio n. 753 del 9 ottobre 2014 - Resoconto
OGGETTO N. 753/XIV - Interpellanza: "Mancata realizzazione
degli interventi di ottimizzazione dell'efficienza energetica
dell'edificio sede della Pépinière d'entreprises."
Président
- La parole au Conseiller Chatrian.
Chatrian (ALPE) -
Colleghi, abbiamo voluto presentare
quest'iniziativa per conoscere nel dettaglio che cosa non ha
funzionato, come funziona bene il rapporto tra l'Assessorato,
guidato ormai da 16-17 mesi dal collega Marquis in Aosta, e la
società, la nostra società
Vallée d'Aoste Structure
...come
probabilmente non deve operare una buona amministrazione o
come...si deve probabilmente evitare l'inefficienza nel momento in
cui si decide di allocare, reperire, soprattutto impegnare
centinaia e centinaia di migliaia di euro.
Vengo alla questione. La Giunta nel mese di novembre 2009 -
quindi parliamo di quasi cinque anni fa - ha deciso di procedere al
trasferimento di risorse finanziarie alla Finaosta allo scopo di
consentire a quest'ultima...quindi stiamo parlando di
Amministrazione regionale, che approva ed impegna determinati soldi
e decide
"di consentire a quest'ultima
- Finaosta -
di
assolvere al mandato conferito ed in particolare per realizzare
presso la Pépinière d'entreprises interventi di ottimizzazione
dell'efficienza energetica dell'edificio (consistenti nella
realizzazione di una nuova copertura con coibentazione migliorata,
su cui installare pannelli fotovoltaici per la produzione di
energia elettrica, e nella copertura parziale e tamponamento
perimetrale dei terrazzi al primo piano), per il tramite
-
quindi non direttamente la nostra società finanziaria, cioè
Finaosta -
di Vallée d'Aoste Structure..."
, che è, era
proprietaria dell'immobile, a cui sono concessi contributi in conto
impianti per il suddetto intervento. Sempre nel deliberato:
"considerato che l'intervento risulta
- questa è la
motivazione principe del Governo regionale -
di grande interesse
per l'Amministrazione regionale in quanto costituirebbe
un'importante sperimentazione
- quindi stiamo parlando di
sperimentazione...cinque anni fa -
dell'applicazione dei
pannelli fotovoltaici"
, e la Giunta approva, determina ed
impegna 500 mila euro poi trasferiti alla società finanziaria, a
Finaosta.
Qualche mese dopo probabilmente ci si accorge - nel mentre
probabilmente si entra nel merito, si approfondisce, si dettaglia
meglio - che i 500 mila euro non erano sufficienti e quindi il
Governo regionale nel febbraio 2010:
"considerato che le risorse
trasferite, pari a 500.000 euro, sono insufficienti..."
, decide
di intervenire di nuovo economicamente; ma entrando veramente nel
dettaglio, sapete che c'erano le varie fasi per quanto riguarda
l'istallazione di pannelli fotovoltaici, quindi c'era tutta una
serie di stop...piano energia uno, due, tre e ogni piano energia
aveva comunque degli importanti effetti socio-economici dal punto
di vista economico-finanziario. Si decide quindi nel febbraio 2010
che i 500 mila euro sono insufficienti e si decide di ottimizzare
l'edificio previsto da
Vallée d'Aoste Structure
, la cui
stima preliminare di costo ammonta a questo punto non solo a 500
mila euro, ma ad un milione di euro, perché? Perché si è
considerato che gli interventi consentiranno di:
"implementare
la coibentazione dell'edificio, mediante la realizzazione di una
nuova copertura con isolamento termico...; ridurre gli acquisti di
energia elettrica
- quindi quest'aiuto, questi nuovi 500 mila
euro avrebbero garantito la riduzione degli acquisti di energia
elettrica -
mediante l'installazione dei moduli fotovoltaici
integrati nella nuova copertura
- c'è tanto di dettaglio -
(costo stimato...)";
vi è poi la possibilità di "
ampliare
la superficie locabile dell'edificio di circa trecento metri quadri
mediante la copertura parziale ed il tamponamento perimetrale dei
terrazzi poiché gli spazi attualmente disponibili per
l'insediamento di imprese nella Pépinière di Aosta sono
completamente utilizzati ed alcune imprese, che hanno presentato
domanda di insediamento, sono state collocate in lista
d'attesa"
. Tutto questo nel febbraio 2010.
"L'ottimizzazione
energetica dell'edificio consentirà di ridurre i costi di gestione
(riducendo gli acquisti di energia elettrica di circa il 55
percento)"
, scritto nero su bianco su un atto amministrativo,
l'Amministrazione regionale, l'Amministrazione pubblica parla
tramite atti, e il Governo regionale decide di approvare e
trasferire altri 500 mila euro.
Qual è il nostro intento Assessore Marquis? Il nostro intento
innanzitutto si basa su tre quesiti puntuali:
"quali sono le
motivazioni per cui gli interventi di ottimizzazione
dell'efficienza energetica dell'edificio non sono stati ancora
realizzati a distanza di cinque anni..."
, e ci risulta che i
soldi sono fermi, impegnati nella finanziaria regionale, Finaosta:
un milione di euro; secondo quesito:
"quali sono i tempi di
realizzazione previsti dalla convenzione stipulata con la Vallée
d'Aoste Structure..."
e terzo - sinceramente forse il più
importante - gradiremmo sapere da lei, visto che non guida
l'Assessorato da qualche giorno, ma lo guida ormai da un anno e
mezzo:
"quali e a che livello sono da ricercare le
responsabilità..."
, ma le responsabilità che noi vorremmo però
dettagliare e delineare su due tronconi principali: uno, di natura
amministrativo-tecnico e, due, politico.
Gradiremmo sinceramente da parte sua non una risposta dove lei
legge le risposte di Finaosta e di
Vallée d'Aoste Structure
,
ma vorremmo - e glielo diciamo proprio apertamente - a seguito
anche...mi sembra che questa mattina si sia parlato di nuovo metodo
di lavoro, di nuovi contenuti, gradiremmo sentire un semplice:
"forse non siamo stati in grado di dare neanche l'input politico su
questioni forse abbastanza banali e semplici"... Vorremmo quindi
capire, anche dal punto di vista politico, il perché del mancato
utilizzo di un finanziamento che avrebbe permesso, se realizzato
quattro anni or sono, un interessante investimento in termini di
miglioramento qualitativo dell'edificio, oltre a ridurre i costi di
acquisto dell'energia e ad ampliare la superficie locabile...ecco,
questo è un po' il quesito principale; i filoni di questa nostra
iniziativa sono tre: l'Assessorato, il Dicastero che guida le
macrolinee di indirizzi per quanto riguarda il discorso anche
patrimoniale di proprietà; il secondo la società di scopo o quanto
meno la società che gestisce in questo momento il patrimonio
pubblico, che è
Vallée d'Aoste Structure
; il terzo
probabilmente di chi è questa responsabilità: uno, perché non si è
dato gambe e corso a quello che è stato approvato cinque anni fa
dal Governo regionale, e, due, cosa ha fatto la politica in questi
anni, non tanto forse cinque anni fa, ma quanto meno adesso negli
ultimi due anni. Grazie.
Président -
La parole à l'Assesseur Marquis.
Marquis (SA)
- Grazie Presidente, buongiorno
colleghi.
La gestione della realizzazione dell'intervento sul quale voi
avete posto l'attenzione è stata affidata a Finaosta con delle
deliberazioni di Giunta regionale negli anni 2009 e 2010. Lo scopo
era quello di realizzare, com'è stato sottolineato, presso la
Pépinière d'entreprises
di Aosta alcuni interventi per il
tramite di
Vallée d'Aoste Structure
, che è la proprietaria
dell'immobile interessato. Tali opere consistevano nella
realizzazione di nuovi locali attraverso un ampliamento volumetrico
del fabbricato esistente, attraverso la copertura di terrazzi
esistenti e un intervento di installazione di un impianto
fotovoltaico sulla copertura del medesimo. Al riguardo
Structure
ha comunicato che nell'agosto del 2010 fu affidato
un incarico professionale per uno studio di fattibilità da svolgere
entro il perimetro degli interventi individuati con le
deliberazioni che ho richiamato poc'anzi. Tale studio fu consegnato
a fine di settembre e prevedeva sostanzialmente l'installazione di
pannelli fotovoltaici, ma che quest'installazione fosse preceduta e
accompagnata dall'ampliamento della superficie utile e dalla posa
di una nuova struttura di copertura, perché la copertura non è
complanare, ma è costituita da quattro-cinque falde ad altezze
diverse. Questa soluzione avrebbe consentito nel contempo di
migliorare la coibentazione dei locali sottostanti e di disporre di
due opzioni di intervento con riferimento alle tipologie
fotovoltaiche installabili. Trattandosi di un intervento che
richiedeva competenze specifiche, fu richiesto il supporto delle
strutture di CVA, che si occupavano all'epoca di impianti
fotovoltaici. La valutazione espressa da CVA, in funzione della
geometria e dell'orientamento della copertura, evidenziò che
solamente su una porzione limitata di falda ci sarebbero state le
condizioni ottimali per la resa dell'intervento.
Le ragioni anzidette unitamente al mutare delle dinamiche di
domanda di spazi per i nuovi insediamenti in
Pépinière
e al
fatto che la società ha orientato nel frattempo la sua attenzione
su altri obiettivi hanno quindi determinato il soprassedere
sull'iniziativa. Tuttavia, con le risorse assegnate permane
l'esigenza di valorizzare energeticamente la
Pépinière
di
Aosta attraverso interventi mirati a migliorare le prestazioni
passive dell'edificio e degli impianti, unitamente
all'installazione di moduli fotovoltaici, probabilmente sulle
facciate ove si soddisfino le condizioni di economicità
dell'intervento.
Riguardo al secondo quesito, l'Assessorato ha trasferito le
risorse a Finaosta per il perseguimento dell'obiettivo per il
tramite di
Vallée d'Aoste Structure
, la quale ha riferito
che le pattuizioni successive con Finaosta non hanno previsto dei
limiti temporali di realizzazione degli interventi.
"Quali e a che livello sono da ricercare le responsabilità
per il mancato utilizzo di un finanziamento che avrebbe permesso,
se realizzato quattro anni fa, un interessante investimento in
termini di miglioramento qualitativo dell'edificio, oltre a ridurre
i costi di acquisto dell'energia e ad ampliare la superficie
locabile"
, si desume, dagli elementi a disposizione, che la
mancata realizzazione dell'intervento sia dovuta al venir meno
dell'esigenza di disporre di nuovi spazi, unitamente a ragioni
tecnico-economiche sulla sostenibilità del medesimo sulla copertura
dell'immobile e ad un riorientamento delle priorità d'azione della
società. Non pare verosimile quindi che la società, interessata dal
miglioramento dei propri conti, abbia agito in contrasto con i
propri interessi. Tuttavia
Structure
ci terrà aggiornati
sulle ulteriori valutazioni sull'argomento. Grazie.
Président -
Pour la réplique, la parole au Conseiller
Chatrian.
Chatrian (ALPE) -
Sì, grazie Presidente.
Capite, colleghi, che è difficile essere soddisfatti dopo aver
ascoltato una non risposta. Avevamo cercato di sollecitare quanto
meno l'Assessore competente ad andare oltre la lettura semplice che
il funzionario ha preparato, per capire sinceramente cosa pensasse
di quest'inefficienza. Allora, noi domani, probabilmente, parleremo
di una nuova società, se ci saranno le condizioni, che questo
Consiglio approverà... Noi, come abbiamo già detto in commissione,
non siamo d'accordo, ma perché, Assessore Marquis, se questa è
l'inefficienza del nostro modello di società partecipate, capite
che, nel momento in cui un Governo regionale approva una delibera
nel novembre 2009 e la società ci mette dieci mesi per affidare un
incarico per predisporre uno studio di fattibilità, dieci mesi,
quando la società dovrebbe essere quello strumento che velocizza,
che è celere, che è rapido, che dà delle risposte puntuali, che
affronta il mercato, che aggredisce il mercato...mi sembra che la
sua risposta vada proprio in tutt'altra direzione!
Seconda considerazione: quando noi le chiediamo direttamente
quali sono i tempi di realizzazione previsti dalla convenzione e
non ci sono tempi, ma come può il suo Assessorato non mettere
tempi, non dettare l'agenda ad una società partecipata, dandole
delle scadenze, dandole degli obblighi, dandole degli indirizzi
chiari su determinate azioni e soprattutto nel momento in cui
impegnate delle risorse importanti?
Sul terzo, Assessore Marquis, poi veramente rimaniamo senza
parole: "non ci sono responsabilità". In cinque anni la società
Finaosta...detiene un milione di euro, lì freschi freschi, in un
momento in cui...in tutti i settori, in tutti gli Assessorati penso
che in questi ultimi quattro anni hanno dovuto tagliare, ridurre
centinaia di migliaia di euro e lei non si preoccupa minimamente,
dal punto di vista politico, di prendere una decisione. Scusi se la
disturbo, magari non le interessa che il "suo" Assessorato, guidato
da "lei", abbia dormito su un dossier di questo genere e che un
milione di euro continuino a rimanere lì tranquillamente, beati,
senza essere utilizzati e senza avere nessun tipo di disegno per
utilizzare al meglio delle risorse pubbliche!
Noi siamo allibiti dalla superficialità con cui lei ci ha
risposto, Assessore Marquis; di solito affronta quanto meno i
dossier, dal punto di vista almeno tecnico, in maniera puntuale,
oggi non so...capiamo che forse non era una sua responsabilità nel
2010, ma lei guida quest'Assessorato dal luglio 2013, sono passati
sedici mesi! Forse, da un punto di vista politico, decidere di
riallocare queste risorse, decidere di inserire o allocare queste
risorse su altri settori, decidere di inserire queste risorse nel
comparto, magari privato per quanto riguarda il risparmio
energetico, ne abbiamo parlato solo poche settimane fa...mi sembra
proprio che non ci sia nessuna intenzione, né volontà praticamente
di trovare delle soluzioni alternative a dire: "no". Avremmo
gradito da parte sua una sua risposta puntuale: "l'inefficienza
della macchina è stata totale su questo dossier, la politica non è
stata in grado di seguire questo dossier, dopo cinque anni il
milione è ancora fermo, gli stabili non sono stati ristrutturati,
il risparmio energetico non c'è stato, abbiamo perso il treno su
tutte le fasi dei cicli energetici dal 2009 al 2014, ma la nostra
idea oggi è quella di allocare un milione di euro in altri
settori", avremmo gradito quello...neanche quello, cioè ci fa
veramente paura la superficialità con cui non affrontate dossier
che da diversi anni risiedono nei vostri cassetti. Grazie.
Président -
Point 14 à l'ordre du jour.
