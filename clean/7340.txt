Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1843 del 20 febbraio 1986 - Resoconto
OGGETTO N. 1843/VIII - ORGANIZZAZIONE DEL COORDINAMENTO DELLE
FUNZIONI ASSISTENZIALI DA SVOLGERE ALL'INTERNO DEL CARCERE DI
BRISSOGNE. (Interrogazione).
PRESIDENTE:
Do lettura dell'interrogazione presentata dal
Consigliere Pascale:
INTERROGAZIONE
VENUTO A CONOSCENZA solo in questi giorni che durante le
feste natalizie un giovane detenuto tossicomane si sarebbe tolto la
vita nel carcere di Brissogne;
NEL SOTTOLINEARE la grave carenza degli organi di
informazione che nulla avevano lasciato trapelare in
proposito;
il sottoscritto Consigliere regionale
INTERROGA
l'Assessore alla Sanità ed Assistenza Sociale al fine di
conoscere:
a)
se risulta esatta la notizia di questo suicidio e,
in caso affermativo, se è venuto a conoscenza di eventuali
connessioni tra tale atto insano e le condizioni del tossicomane
detenuto;
b)
se ha ultimato l'organizzazione di quel
coordinamento delle funzioni assistenziali da svolgere all'interno
del carcere, promesso alcuni mesi fa, e che ha impedito sinora
all'Amministrazione regionale di attuare, direttamente o
indirettamente, efficaci interventi di assistenza nella casa
circondariale di Brissogne.
PRESIDENTE:
Ha chiesto di parlare l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Premetto che la Regione Valle d'Aosta non
ha nessuna competenza in materia carceraria, che è di esclusiva
competenza del Ministero di Grazia e Giustizia, ed anche a titolo
esemplificativo si può dire che non è nè responsabilità della
Regione nè della U.S.L. anche la competenza sulle malattie o quanto
può succedere all'interno di un qualunque carcere, tant'è vero che
l'esclusiva responsabilità o competenza che può essere dell'U.S.L.
è di dare assistenza ai familiari dei carcerati o ai dimessi.
Fatta questa premessa, che non vuole certo essere un disimpegno
da parte dell'Amministrazione regionale, devo rispondere che al
punto 1 dell'interrogazione, dove chiede se è vero che c'è stato il
suicidio, si conferma che si è verificato un suicidio nelle carceri
di Brissogne e su questo episodio è in corso una inchiesta da parte
dell'Ispettore Distrettuale di Torino. L'unica cosa che possiamo
dire con certezza è che questo giovane non era in cura presso
l'U.S.L. o all'Ospedale.
Per quanto compete alla lettera b), dobbiamo dire che già verso
la fine di novembre, inizio dicembre, avevamo inviato delle lettere
interlocutorie al Direttore delle carceri per chiedere con chi
dovevamo metterci in contatto per l'eventuale organizzazione di
corsi all'interno delle carceri. Dopo una loro prima risposta, ne è
arrivata una seconda il 28 gennaio, dove chiedono l'istituzione di
un corso per legatori. La spesa è di circa 12 milioni, quindi
prenderemo contatti per vedere di mandare avanti questo corso. In
linea di massima noi siamo favorevoli, purchè - e questo sarà da
mettere in chiaro - questo corso non faccia concorrenza alla
"Coopérative des relieurs", quella dei portatori di handicaps, in
quanto già questa. Cooperativa ha difficoltà a reperire lavoro e
non vorremmo che sorgessero dei corsi che poi provocassero dei
problemi a quelli già esistenti.
Quando ci troveremo con i responsabili del carcere, è nostra
intenzione proporre dei corsi non solo di riqualificazione ma anche
che diano possibilità a questi giovani di imparare un vero e
proprio mestiere, perchè per chi è condannato a lunghe pene
detentive all'interno del carcere è meglio, in tutti i casi,
proporre dei corsi per elettricisti o tubisti o falegnami o altre
mansioni ancora, in modo che quando sarà rimesso in libertà possa
trovare un lavoro. È inutile fare dei corsi all'interno delle
carceri che non diano, una volta usciti, nessuna professionalità ed
occasioni di lavoro e tutti sappiamo che le possibilità per i
legatori sul mercato sono quasi nulle.
Pertanto le nostre proposte saranno quelle di istituire, in
accordo anche con l'Assessorato all'Industria ed al Commercio, dei
corsi di qualificazione che diano la possibilità di lavoro al
momento in cui i detenuti vengono dimessi.
PRESIDENTE:
Ha chiesto di parlare il Consigliere Pascale;
ne ha facoltà.
PASCALE (P.S.I.):
Non volevo certo con questa
interrogazione dare delle responsabilità all'Assessore per quanto è
successo; prendo atto con soddisfazione che questo coordinamento
procede e che si cerca di portare avanti delle iniziative
all'interno della Casa Circondariale di Brissogne.
Vi è una riflessione che dovremmo fare tutti: quando un uomo si
toglie la vita, sono molteplici le ragioni che lo conducono a
questo gesto, ma non credo che esistano ragioni innate
nell'individuo, nel senso che su di esse la società non poteva
influire, perchè anche la cosiddetta condizione di squilibrio
mentale in fondo è una malattia sulla quale si può intervenire. Per
cui ogni volta che succede una cosa del genere, penso che dovremmo
chiederci che cosa abbiamo fatto, come società, per evitare che
questo avvenga, e cosa invece avremmo potuto e dovuto fare. Questa
è una riflessione che propongo a tutti.
