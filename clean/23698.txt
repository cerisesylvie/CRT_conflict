Classificazione
ASSETTO DEL TERRITORIO
Urbanistica e pianificazione territoriale



Oggetto del Consiglio n. 2738 del 23 maggio 2007 - Resoconto
OGGETTO N. 2738/XII - Predisposizione di un piano urbanistico
di dettaglio nell'area Borgnalle della città di Aosta.
(Interpellanza)
Interpellanza
Venuti a conoscenza della presentazione di un Piano
Urbanistico di Dettaglio (PUD), di iniziativa privata concernente
l'area AT1-Dora-Borgnalle, sub area ZTD4, nella città di Aosta,
relativo ad un rilevante intervento di edilizia residenziale, che
aumenterebbe le criticità di insediamento e di traffico dell'area
est del capoluogo regionale;
Tenuto conto che tale PUD insiste in un'area adiacente sia a
terreni di proprietà del Demanio dello Stato, in attesa di
trasferimento alla Regione Valle d'Aosta (ex Campo di volo), sia
all'insediamento residenziale del Quartiere Dora e soprattutto allo
stabilimento di proprietà di Vallée d'Aoste Structure, utilizzato
da Cogne Acciai Speciali S.p.a., e che quindi interviene in un'area
particolarmente sensibile da un punto di vista urbanistico;
Sottolineato che il Piano di emergenza esterno, redatto dalla
Protezione Civile e approvato il 30 maggio 2006 allo scenario n.
19, identifica una zona di attenzione con raggio di 210 metri
rispetto ai limiti dell'impianto di decapaggio di tale industria
siderurgica, più vicino di tale limite all'area interessata dal
PUD;
Evidenziato inoltre che una presenza residenziale in tale
area ostacolerebbe l'evoluzione e l'ottimale utilizzo delle aree di
proprietà regionale, particolarmente in una delicata fase
corrispondente al Piano di Eccellenza 2010, con cui tale
stabilimento sta cercando di fare un importante salto di qualità,
in vista di rafforzare la sua capacità organizzativa, la sua
efficienza produttiva, e i suoi livelli occupazionali;
i sottoscritti Consiglieri regionali
Interpellano
Il Governo regionale per conoscere se intenda:
1) verificare, con la Direzione della Protezione Civile, i
limiti oggettivi di sicurezza, a tutela della popolazione e delle
aree residenziali, in possibile contrasto con gli insediamenti
previsti nel PUD in oggetto;
2) costruire con la città di Aosta, con Vallée d'Aoste
Structure e con Cogne Acciai Speciali S.p.a., un percorso
urbanistico che consenta di utilizzare l'area oggetto del PUD e le
aree demaniali adiacenti come area cuscinetto di tutela e di
bonifica paesaggistica, prevedendo insediamenti di aree verdi, di
aree gioco e di orti sociali;
3) dare attuazione ai recenti accordi con le città di Aosta
per alleggerire il peso del traffico in tale zona, costruendo nel
più breve tempo possibile la bretella di raccordo tra Via Caduti
del Col du Mont e la località Croix Noire;
4) approfondire le conoscenze sullo stato ambientale e della
sicurezza in tale aree, sia per tutela la popolazione, sia per
consentire un adeguato sviluppo della principale realtà produttiva
della nostra Regione.
F.to: Sandri - Fontana Carmela
Président
- La parole au Conseiller Sandri.
Sandri (GV-DS-PSE)
- Je prends acte qu'il n'y a pas une
majorité dans ce Conseil, parce que le numéro de 18 est atteint
seulement avec la présence de 4 membres de l'opposition, 2
Conseillers de la "CdL" et 2 Conseillers du "PPD-VDA". Merci pour
votre attention et pour votre disponibilité et surtout pour votre
engagement dans les institutions.
Questa interpellanza è nata dall'esigenza di capire che snodo ha
una parte fondamentale del territorio della Valle d'Aosta, presente
nel capoluogo regionale, a ridosso delle proprietà della Regione e
trasferite recentemente a "VDA Structure", che è stato oggetto di
un piano urbanistico di dettaglio, in particolare di iniziativa
privata concernente l'area "AT1-Dora-Borgnalle, sub area ZTD4". In
tale area si prevede per il PUD, perché lo strumento urbanistico lo
consente, la costruzione di un rilevante numero di appartamenti di
edilizia residenziale privata che andrebbero ad occupare
quell'area. Da un'analisi che abbiamo fatto abbiamo evidenziato
come a livello regionale il piano di emergenza esterno alla "CAS",
che è stato redatto dalla Protezione civile e approvato il 30
maggio 2006, evidenzia come tale area sia interessata da una parte
di questa zona di attenzione che circonda per un raggio di 210
metri rispetto all'impianto di decapaggio, che è il protagonista di
questo scenario. Non solo, tale insediamento rischierebbe di
interagire con un altro strumento fondamentale della politica
regionale: il piano di eccellenza 2010 che si sta facendo in
collaborazione con la "CAS" e che prevede un ripotenziamento e una
ridistribuzione dei differenti impianti all'interno dell'"area
Cogne", in particolare lo spostamento dell'impianto ossigeno e
altri importanti miglioramenti dell'utilizzo dello spazio, allora
questo insediamento residenziale non solo sarebbe esposto ai rischi
di essere coinvolto 5-6 volte all'anno in allarmi, per cui
dovrebbero essere evacuate tali case e mi dicevano i tecnici che
questo succede 5-6 volte all'anno, ma impedirebbe l'utilizzo
ottimale dell'"area Cogne", in quanto la zona di rispetto dovrebbe
essere a carico della "CAS" nei confronti dell'insediamento
residenziale esterno, quindi tutte quelle parti di aree vuote che
ci sono intorno al decapaggio non potrebbero essere utilizzate per
il potenziamento di questa industria, che ricordo è una delle
principali fonti economiche della nostra Regione con quasi 1.400
posti di lavoro, diretti ed indiretti, che porta.
Esiste poi un problema legato alla viabilità di queste aree,
abbiamo apprezzato che il capoluogo regionale abbia richiesto
all'Amministrazione regionale di valutare la possibilità di
realizzare non all'interno del piano di quartiere "2bis", ma
all'interno della programmazione regionale quella bretella per
collegare via Col du Mont alla località Croix Noire, in questa
ottica c'è la necessità di aprire l'autostrada Aosta est-Aosta
ovest al traffico libero non a pedaggio, per scaricare i flussi di
tutta una serie di aree, volevamo conoscere su queste questioni,
che vanno dalla sicurezza ambientale, dalla protezione civile, alla
logistica correlata alla realtà della "CAS" che è insediata sul
territorio regionale, quali erano gli intendimenti
dell'Amministrazione regionale.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- In data 23 gennaio 2007 la società "EDILTRE
S.r.l." ha presentato, per la prescritta valutazione di impatto
ambientale, un PUD di iniziativa privata concernente l'area
"AT1-Dora-Borgnalle, sub area ZTD4" nel Comune di Aosta. La
procedura di VIA, prevista dalla legge regionale n. 14/1999, è
stata avviata con pubblicazione sul BUR in data 20 febbraio 2007.
Nel corso della fase di pubblicazione sono pervenute 2 sole
osservazioni: la prima da parte della "CAS S.p.a.", che evidenzia
la vicinanza dell'area in oggetto all'impianto di decapaggio, dove
vengono trattate sostanze pericolose, e la necessità, ai sensi del
piano di emergenza esterno, approvato il 30 maggio 2006, di
identificare una zona di attenzione con raggio di 210 metri. Tale
vincolo impedirebbe qualsiasi possibilità di ampliamento
impiantistico-produttivo dello stabilimento nel lato est. La
seconda osservazione è pervenuta da parte del Consigliere
Venturella, che evidenzia la necessità di valutare attentamente i
potenziali rischi dell'intervento sulla salute e sulla
sicurezza.
Come da legge regionale n. 14 è stato richiesto da parte
dell'unità dirigenziale competente unicamente il parere della
Direzione urbanistica, che è pervenuto in data 4 aprile 2007 e che
ha evidenziato alcune carenze negli elaborati. In data 4 aprile
2007 il Comitato tecnico per l'ambiente si è riunito per valutare
la compatibilità ambientale del PUD in questione e ha espresso il
parere negativo. Si dice che, pur rilevando che l'intervento non
presenta particolari impatti dal punto di vista paesaggistico,
floro-faunistico e geologico, considerato che l'analisi degli
impatti non può trascurare gli aspetti legati alla salute e alla
sicurezza per l'uomo, non pare opportuno inserire una nuova area
residenziale nei pressi di uno stabilimento siderurgico che
presenta potenziali rischi di incidenti rilevanti, anche alla luce
di eventuali futuri sviluppi dell'attività produttiva nell'ambito
dell'area di proprietà, come peraltro da osservazioni pervenute
dalla "CAS". Ha poi rammentato che la conformità dell'intervento
con lo strumento urbanistico vigente rientra nelle sfere di
competenza dell'autorità comunale, a cui sono state segnalate per
opportuna conoscenza le osservazioni espresse dalla Direzione
urbanistica.
Ricordo che il parere espresso ai sensi della legge n. 14 è da
intendersi come parere obbligatorio, ma non vincolante, in quanto
tale legge prevede che solo l'ente locale - Comune di Aosta - deve
provvedere all'acquisizione dello stesso prima di procedere alla
adozione dello strumento urbanistico.
Preciso che, come citato nello studio di VIA a suo tempo
presentato, i requisiti minimi di sicurezza in materia di
pianificazione territoriale e urbanistica per le zone interessate
da stabilimenti a rischio rilevante... dovrà essere rilasciato da
parte dell'autorità competente... vale a dire nella nostra Regione
questo parere sarà rilasciato dalla Commissione tecnica per la
prevenzione degli incendi, presieduta attualmente dalla Direzione
servizi antincendi di soccorso, un parere che dovrà essere
obbligatoriamente acquisito prima dell'approvazione del PUD; se
questo parere fosse coerente con quello del VIA, vi sarebbe una
valutazione per così dire unitaria.
Per quanto riguarda i punti specifici dell'interpellanza, la
verifica dei limiti oggettivi di sicurezza dell'area sarà acquisita
in sede di acquisizione del parere sui rischi rilevanti.
Per quanto riguarda l'auspicio circa una variante di
destinazione dell'area, ribadisco che l'autorità competente è il
Comune, che sta in questa fase elaborando la versione definitiva
dell'adeguamento del PRG al PTP. In sede di esame della variante
stessa sarà cura delle strutture regionali coinvolte nella
Conferenza di pianificazione sollevare il problema qualora questo
non sia stato affrontato dal Comune interessato.
Per quanto riguarda la bretella di raccordo, voglio far presente
che questa bretella è stata oggetto di proposta da parte del Comune
di Aosta nell'ambito dei contratti di quartiere "2Bis". Il Ministro
Di Pietro ha sospeso la procedura di approvazione di questi
programmi, sebbene molti fossero stati assentiti, per vizi di forma
rilevati in altre Regioni. Abbiamo modo di pensare che, qualora
venisse riattivata la procedura, tale proposta possa essere
favorevolmente accolta. Questo fatto però non sposta i problemi per
quanto riguarda i tempi di realizzazione, nel senso che tale opera,
tenuto conto che essa viene sollecitata in relazione alla
realizzazione della "scuola polmone", ha una sua relativa urgenza
di essere realizzata. È nostra intenzione vedere di anticipare il
finanziamento di questa opera oppure, dal momento che si sta
rivedendo la legge su Aosta capoluogo, comprese le modalità di
realizzazione degli interventi e di definizione del programma,
inserirla fra gli interventi prioritari in quel contesto.
Per quanto riguarda gli approfondimenti sullo stato ambientale e
sulla sicurezza dell'area, ribadisco che saranno fatte le
valutazioni da parte della Commissione specifica... esprimere in
via definitiva queste valutazioni e, di conseguenza, all'autorità
competente per territorio di prendere, nel caso in cui vi fosse una
sorta di diniego da parte della Commissione, delle decisioni che
siano in questo senso obbligatorie nella direzione opposta a quella
in cui va il PUD.
Président
- La parole au Conseiller Sandri.
Sandri (GV-DS-PSE)
- Intanto ringrazio l'Assessore per la
risposta, solo 2 brevi considerazioni, perché mi sembra di capire
che le preoccupazioni per la sicurezza e la salute dei cittadini
siano ampiamente condivise dall'Assessore: la prima è che comunque
dobbiamo tenere presente che in questo momento camion pieni di
acido fluoridrico, piuttosto che di altre sostanze pericolose, si
aggirano nei dintorni di Aosta, riuscire a far fare meno percorso
possibile a questi camion all'interno dei quartieri residenziali
della città credo sia un obiettivo di tutti noi, per ridurre il
rischio che in un incidente statisticamente possibile - che
speriamo non succeda mai - non debbano sovrapporsi evidenze più
gravi. In questo senso si potrebbe da subito prevedere, come è
stato richiesto dal "Conseil de la Plaine" e da altri soggetti, e
così come aveva impegnato il Consiglio, la chiusura della parte
alta del tratto autostradale valdostano, per liberare il tratto
Aosta est-Aosta ovest dal traffico. Questa è un'emergenza, non solo
più un'esigenza, mi sembra che "SAV" e "RAV" abbiano dichiarato di
essere disponibili a questo tipo di soluzione purché vi sia una
progettazione pagata dalla Regione. Credo che nei tanti soldi che
ci sono, magari anche tirando via qualcosa dal bilancio del
Consiglio che approveremo oggi, si potrebbe anche trovare i soldi
per fare questo tipo di progettazione. In tale ambito ci sarebbe un
intervento molto più rapido e veloce: quello di riaprire il varco
che è stato fatto per gli alpini in quel parcheggio autostradale
che è adiacente allo stabilimento della "Cogne", questo
consentirebbe ai camion in arrivo ad Aosta di evitare questa
parte.
La seconda osservazione è che è importante, per quanto riguarda
la tutela della salute dei cittadini, ma anche delle possibilità
economiche e di sviluppo della "CAS", arrivare a una soluzione
positiva, verde come penserebbe il collega Venturella, di
quest'area di cui stiamo parlando e un'ipotesi di utilizzare tale
area come cuscinetto fra la parte industriale, con tutti i rischi
che normalmente ha un'area industriale, e la parte residenziale
darebbe alla città di Aosta e al Quartiere Dora uno sfogo e una
sicurezza che adesso non ha. Pensare a una collinetta alberata che
divida anche visivamente dall'impianto industriale... poi il resto
del verde, che può andare da un'area verde per passeggiarci,
piuttosto che a campi di bocce o di calcetto, piuttosto che ad orti
per anziani, renderebbe più gradevole il tutto e soprattutto
metterebbe lo spazio sufficiente ad evitare che problematiche
dell'industria debbano ricadere sulla questione residenziale. Non
si può demonizzare il rischio industriale, perché è una cosa utile,
quindi bisogna capire che, come una sala operatoria è piena di
sostanze pericolose, ma ogni tanto occorre utilizzarla, la stessa
cosa dicasi per un'industria, che è piena di sostanze pericolose,
ma in Valle d'Aosta la siderurgia fa parte ormai di un prodotto di
tradizione, tipico, assimilabile a quello dell'artigianato del
legno, penso che su questa strada dobbiamo andare e dobbiamo
mettere chi opera in grado di lavorare serenamente, ovviamente
senza ledere i diritti e la sicurezza dei cittadini che abitano
nelle vicinanze.
