Classificazione
ISTRUZIONE PUBBLICA
Istituzioni scolastiche



Oggetto del Consiglio n. 1705 del 13 luglio 2022 - Resoconto
OGGETTO N. 1705/XVI - Interrogazione: "Informazioni in merito
all'accesso delle istituzioni scolastiche ai fondi relativi al
piano di digitalizzazione nell'ambito del PNRR".
Bertin (Presidente) -
Punto n. 14. Risponde l'assessore
Caveri.
Caveri (AV-VdA Unie) -
L'incontro cui voi fate
riferimento è uno dei vari incontri avuti con il ministro Bianchi
il 15 giugno. In particolare gli Assessori che si occupano di
istruzione nelle Regioni hanno incontrato il Ministro per fare il
punto sul PNRR e all'interno del PNRR i due punti cardine che a noi
interessano in particolare sono i fondi dell'edilizia scolastica e
dall'altra, come giustamente è stato detto, la questione della
digitalizzazione. In realtà in un incontro
vis-à-vis
con il
Ministro di parecchi mesi fa, noi abbiamo presentato il progetto
che personalmente ritengo più importante, cioè il progetto di
inserimento delle nostre scuole e abbiamo cautelativamente messo
dei soldi anche in assestamento per l'inserimento della Valle
d'Aosta nel sistema nazionale SIDI di gestione degli alunni e aree
correlate mediante la possibilità di rendere interoperativo il
sistema che viene usato nelle nostre scuole che lei conosce: il
SIAL, per garantire la necessaria personalizzazione dei diversi
servizi. Questo è un problema annoso perché tutte le volte che si
va al Ministero il sottoscritto e la Sovrintendente escono con un
grande sorriso, grandi promesse e poi comincia una trafila di
ricerca dei responsabili che non è sempre facile. Tra l'altro, il
sistema del Ministero è emigrato a un altro fornitore, quindi
stiamo lavorando per fare un interscambio in modo graduale a
partire dai prossimi mesi e dovremo, tra il 2022 e il 2023,
completare tutta la parte relativa agli esiti e all'uso delle altre
aree correlate, come, per esempio, il piano triennale dell'offerta
formativa e l'atteso curriculum dello studente, che è legato
all'esame di Stato del secondo ciclo.
Il Ministero dell'istruzione - e rispondo alla seconda domanda -
e il Dipartimento per la trasformazione digitale della Presidenza
del Consiglio hanno attivato il programma "Scuola digitale
2022-2026", sempre nell'ambito del famoso PNRR, volto a sostenere
un percorso di innovazione dei servizi pubblici, rendendo le
istituzioni scolastiche più digitali, più moderne, più accessibili
e più efficienti: questo è lo slogan. Questo programma si compone
di due iniziative: la misura 1.2: "Migrazione al
cloud
", che
mira a realizzare la migrazione di servizi applicativi delle
istituzioni scolastiche verso soluzioni cloud e infrastrutture che
siano qualificate per garantire maggiore affidabilità e sicurezza,
in coerenza con quanto definito all'interno della strategia "Cloud
Italia", in questo caso si migra sul cloud di INVA, quindi su cloud
regionale. La misura 1.4.1 "Siti
web
" mira alla
realizzazione resa obbligatoria di aggiornamento dei siti web delle
istituzioni scolastiche tramite l'utilizzo di un modello standard
che migliorerà l'esperienza digitale di genitori e studenti e più
in generale dell'intera comunità scolastica. Tra l'altro, non si
tratta di buttar via i siti che ci sono, si tratta di adeguarli
alla tecnologia unitaria che il Ministero vuole che ci sia in tutte
le scuole, il che è anche comprensibile non solo dal punto di vista
tecnologico, anche nella capacità di ricerca degli elementi
fondamentali per chi entri nei siti per avere delle
informazioni.
Per quanto riguarda la misura 1.2 di cui ho parlato prima, tutte
le nostre ventiquattro scuole regionali (diciotto scuole
dell'infanzia del primo ciclo più sei scuole del secondo ciclo) si
sono iscritte nel portale e si sono candidate per il finanziamento
di nove applicativi base condivisi con la Sovrintendenza agli studi
e con il DIAD per uniformare sul territorio le soluzioni tecniche
adottate. Anche in questo caso gli incontri che ci sono stati, uno
dei quali ha visto anche la mia partecipazione, anche a fronte di
tutta una serie preoccupazioni sia da parte dei responsabili delle
segreterie, sia da parte dei dirigenti scolastici. Piano piano ci
si è resi conto che anche in questo caso si va verso un
miglioramento dei servizi. Questi applicativi, perché non si tratta
di programmi ma si tratta di applicativi, riguarderanno il
bilancio, che permette la gestione della contabilità della scuola;
pagamenti, che permette di effettuare pagamenti con il collegamento
diretto alla piattaforma PagoPA; la gestione MAD, che gestisce le
candidature MAD per la scuola fornendo anche una graduatoria
provvisoria; l'inventario di magazzino, che contiene la lista dei
componenti attivi e passivi del patrimonio della scuola registrati
sotto gli aspetti qualitativo e quantitativo, comprese le scorte
aziendali; la gestione degli incarichi individuali, quindi esperti
esterni; il supporto alla segreteria nello svolgimento degli
adempimenti collegati al conferimento di incarichi individuali a
esperti esterni alla scuola; il MOF, che supporta la segreteria
nello svolgimento degli adempimenti collegati al MOF dal momento in
cui si conoscono le risorse finanziarie disponibili fino alla
liquidazione dei compensi al personale e ancora analisi e gestione
dei rischi; supporto al Responsabile del Servizio Prevenzione e
Protezione (RSPP), come si dice con l'acronimo, nella redazione del
documento di valutazione dei rischi; ancora nella parte "Classe
servizi didattica agli alunni" permette la gestione delle
anagrafiche degli alunni e delle relative informazioni; infine la
piattaforma didattica digitale integrata, che permette lo
svolgimento della didattica a distanza tramite, ad esempio, la
creazione di classi virtuali e la condivisione del materiale
didattico. Alcune istituzioni scolastiche hanno selezionato
ulteriori applicativi, perché rientriamo sempre nella logica
dell'autonomia scolastica, noi ci siamo permessi di fare una regia
perché questo ci è consentito da una legge regionale relativa alla
parte didattica, quindi il registro elettronico, esami primo ciclo
e amministrativa, in quanto gli stessi sono stati acquistati dalle
singole scuole solo a decorrere dal 1° febbraio 2020, come previsto
dall'avviso.
Dopo aver partecipato ad alcuni incontri ed eventi istituzionali
on-line
con il Ministero sul programma "Scuola Digitale
2022-2026" nel mese di maggio, la Sovrintendenza agli studi, in
accordo con il DIAD e con la società
in house
INVA, ha
organizzato momenti collettivi. Io so che lei ha già letto il
verbale perché l'ha richiesto con il 116 della Conferenza di
servizi del 30 maggio 2022, e altri individuali in base alle
esigenze delle singole scuole, per fornire maggiori informazioni,
chiarimenti e anche togliere - devo essere franco - una serie di
arrière-pensées
che c'erano rispetto a questa progettualità
apparentemente centralistica, che in realtà offre una serie di
risposte interessanti. L'INVA ha fornito costante e puntuale
assistenza tecnica per le operazioni amministrative tenuto conto
dei tempi di scadenza, che erano il 24 giugno 2022, e degli impegni
particolarmente onerosi in tale periodo da parte dei dirigenti
scolastici e delle segreterie, sulle segreterie torneremo per
l'ennesima volta più avanti.
Come detto in precedenza - e questa è la risposta all'ultima
domanda -, tutte le scuole regionali si sono candidate per gli
avvisi di finanziamento relativi alle misure di cui sopra e hanno
provveduto, perché era obbligatorio, all'inserimento del codice
unico di progetto. Sappiamo che il decreto di finanziamento è in
fase di emissione da parte del Dipartimento per la trasformazione
digitale.
Aggiungerei che il tema della digitalizzazione è particolarmente
interessante, nel senso che va dato atto a INVA di aver ormai
collegato praticamente tutte le scuole alla banda larga. La legge
regionale, modificata in una
omnibus
dell'anno scorso
consente anche la realizzazione delle infrastrutture esterne,
l'assessore Marzi qualche mese fa ha fatto notare come la Valle
d'Aosta sia da questo punto di vista in una posizione eccellente
rispetto alle altre Regioni italiane. Bisogna ancora lavorare di
più sulla formazione digitale e stiamo lavorando con qualche
difficoltà che si è manifestata nei mesi scorsi sui
device.
Perché anche in questo caso è chiaro che per la scuola digitale
prevediamo in particolare un intervento sulle scuole più deboli
della nostra Valle che sono le pluriclassi nelle zone di montagna,
dove la dotazione tecnologica, ad esempio, della nuova generazione
di lavagne elettroniche, che sono ormai delle specie di grossi
i-Pad
con cui entri nel mondo digitale con grande facilità.
Questo non solo in qualche maniera è uno stimolo, ma diventa anche
un presidio importante laddove il lavoro degli insegnanti è ancora
più difficile nel momento in cui tu hai un allievo di seconda e uno
di quinta e devi cercare in qualche maniera di rendere la tua
lezione particolarmente suggestiva in un mondo nel quale i nostri
figli più piccoli sono oramai dei nativi digitali e quindi con
questi strumenti bisogna fare i conti.
Presidente -
Per replica, ha chiesto la parola la
consigliera Erika Guichardaz.
Guichardaz E. (PCP) -
Grazie Assessore. Come lei ha
detto, sicuramente la parte di digitalizzazione della Pubblica
Amministrazione rappresenta un fattore strategico e su questo
naturalmente anche le istituzioni scolastiche possono giocare la
loro partita. Era importante registrarsi a quella piattaforma,
quindi è bene che le istituzioni lo abbiano fatto, non tanto per
accedere o, meglio, sia per accedere a queste misure ma soprattutto
per rimanere collegati con il resto dell'Italia, perché all'interno
di quella piattaforma vi saranno anche
newsletter
e altre
iniziative poste dal Ministero, che sicuramente potranno anche
mettere in luce future opportunità del mondo scolastico, quindi è
bene che le scuole si siano registrate. Se poi posso avere la
risposta rispetto ai programmi perché il dubbio che avevo, avendo
lavorato comunque in quel settore, era rispetto alla questione dei
programmi che già sono in
cloud
perché diverse istituzioni
scolastiche hanno già dei programmi, mi viene in mente il registro
elettronico, piuttosto che la segreteria digitale, che già sono in
cloud e che quindi leggendo nelle FAQ del Ministero e di Orizzonte
Scuola, non si prevede la migrazione tra cloud e cloud, quindi
anche per capire come si pensa poi di gestire questa doppia
modalità con parte dei programmi che saranno sul cloud di quelle
ditte e quelli che invece andranno su INVA. Un suggerimento che mi
permetto di darle avendo, come dicevo, lavorato in quel settore, è
di cercare di spronare la Sovrintendenza per arrivare a una rete di
scuole: questo perché all'interno delle varie istituzioni
scolastiche vi sono veramente dei tecnici ormai informatici molto
preparati, che credo non abbiano nulla da invidiare ai
programmatori di INVA, anzi, conoscendo la realtà spesso sono molto
più utili di quei programmatori. Sotto questo punto di vista,
secondo me, bisognerebbe cercare in qualche modo di valorizzare
quelle figure soprattutto perché sappiamo che spesso, ad esempio,
le risposte di INVA non sono state così celeri, lo abbiamo visto
sulle graduatorie e su altro, quindi è bene - lo dicevamo già in
precedenza - il fatto di collegarsi a SIDI, a un programma
nazionale che non ha invece i problemi che, purtroppo, i programmi
preparati e gestiti da INVA continuano ad avere nelle istituzioni
scolastiche.
