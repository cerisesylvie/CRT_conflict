Classificazione
CASA DA GIOCO



Oggetto del Consiglio n. 561 del 20 maggio 2009 - Resoconto
OGGETTO N. 561/XIII - Interpellanza: "Intendimenti in merito
alla possibilità di accesso dei residenti in Valle d'Aosta alla
Casa da gioco di Saint-Vincent".
Interpellanza
Considerato che i Valdostani non possono accedere alla Casa
da Gioco di Saint-Vincent;
Evidenziato il sempre maggior numero di nostri concittadini
che espatriano per potersi dedicare a qualche ora di svago presso
altre Case da gioco situate a pochi chilometri dalla nostra
regione;
Evidenziato, altresì, che tale processo crea perdite
significative di introiti per le casse regionali e umilia la libera
scelta dei cittadini;
i sottoscritti Consiglieri regionali
Interpellano
il Presidente della Regione al fine di conoscere gli
intendimenti circa la possibilità di un'apertura all'accesso dei
residenti in Valle d'Aosta alla Casa da Gioco di
Saint-Vincent.
F.to: Lattanzi - Tibaldi - Benin - Zucchi
Presidente
- La parola al Consigliere Lattanzi.
Lattanzi (PdL)
- Grazie, Presidente. L'8 maggio scorso è
stato un giorno della coincidenza, ma veramente fortuita: come
gruppo consiliare stavamo predisponendo le nostre interpellanze, le
nostre iniziative e avevamo sentito il bisogno di chiedere alla
Giunta regionale quali fossero gli intendimenti circa una possibile
apertura della Casa da gioco di Saint-Vincent al libero accesso ai
valdostani. Contestualmente la Giunta (ma noi in quel momento non
lo sapevamo) stava deliberando una proposta di modifica di
regolamento del disciplinare della casa da gioco, che, oltre a
rivedere le ripartizioni fra la Regione e la casa da gioco in
termini di introiti, andava anche ad innovare l'apertura ai
valdostani (sì, ma in maniera parziale a nostro avviso) delle sole
slot machine
e di una sola sala destinata ai valdostani
stessi. Su questa decisione si sono aperti nei giorni successivi
una serie di dibattiti anche pubblici sui
media
, fra i
Consiglieri. Con questa interpellanza volevamo chiedere alla Giunta
regionale quali erano gli intendimenti circa una più ampia apertura
della casa da gioco al libero accesso ai valdostani, quindi
comprensiva anche dei tavoli verdi, partendo da un presupposto che
sosteniamo con questa interpellanza, ossia quello di rendere liberi
i valdostani di poter scegliere dove poter passare le loro ore di
svago, se in Valle d'Aosta, piuttosto che a Chamonix, visto che di
questo stiamo parlando, ossia della possibilità per chi ritiene
essere il gioco di azzardo un passatempo. Certo non stiamo
immaginando quelli che con il gioco si rovinano, perché quella è
un'altra patologia, come potrebbe essere la patologia dell'eccesso
di fumo, piuttosto che dell'eccesso di alcol, come tutte le
patologie degli eccessi; noi immaginiamo una casa da gioco che
possa accogliere anche i valdostani, che invece vanno a svagarsi -
ripeto: "a svagarsi", non a rovinarsi - nei casinò a noi vicini.
Con questo creando due distonie: una prima è di tipo economico e
qui apro subito una riflessione: noi non riteniamo che l'apertura
della casa da gioco al libero accesso dei valdostani possa in
qualche modo sanare le casse del casinò, che evidentemente hanno
bisogno di ben altri piani di rilancio, di ben altri piani di
sviluppo, perché immaginiamo che non saranno i milioni di euro
quelli che potranno essere giocati dai valdostani in quella casa da
gioco e, visto che di milioni di euro invece la casa da gioco ha
bisogno, evidentemente altre sono le strategie che devono portare
clienti e incassi alla casa da gioco. Ritenevamo invece utile
sottoscrivere e ribadire un concetto di libertà personale e
individuale, ossia quello della possibilità di svagarsi a
Saint-Vincent senza dover andare a portare i propri soldi in altri
luoghi. Volevamo, alla luce di quel provvedimento che la Giunta ha
preso l'8 maggio, capire meglio quali sono le intenzioni non solo
del disciplinare, che in questo caso è preciso, perché parla di una
limitata apertura e se invece non è da parte della Giunta possibile
immaginare una riflessione su un'apertura in
toto
della casa
da gioco ai valdostani.
Presidente
- La parola al Presidente della Regione,
Rollandin.
Rollandin (UV)
- Grazie, Presidente. Ringrazio il collega
Lattanzi per aver voluto illustrare il senso di questa
interpellanza, che si pone in un momento particolare, come è stato
ricordato. È all'attenzione delle Commissioni competenti questa
modifica del disciplinare, che è stata proposta dalla Giunta
regionale, laddove fra i provvedimenti c'è anche quello di
un'apertura, come è stato ricordato, parziale, nel senso che è
limitata ai giochi elettronici, ossia le
slot machine
, con
una regolamentazione e un accesso che limita, l'accesso libero a
tutto il casinò. Questa scelta che sicuramente apre un dibattito è
legata in questo settore in modo particolare a fatti che tutti noi
conosciamo. Noi abbiamo aperto il gioco elettronico e ai tornei
cosiddetti di "poker Texas Hold'em" periodicamente organizzati
dall'azienda, precludendo l'accesso ai servizi di cambio assegni e
la possibilità di utilizzo di pagamento elettronico. Questo per un
discorso che anche altre case da gioco avevano fatto sotto questo
profilo e noi lo avevamo inserito, però credo che oggettivamente la
riflessione che è stata posta abbia un suo significato e un suo
senso. Oggi noi abbiamo soprattutto i giocatori che amano anche
cambiare sala e cambiare punto di divertimento e quindi può darsi
che vi sia una mobilità normale di voglia di vedere delle novità,
però sappiamo che chi ha la passione del gioco ed è residente in
Valle non viene in Valle notoriamente va nei casinò vicini,
francesi, svizzeri o di altre situazioni, quindi il ragionamento:
non è con il non accesso alla casa da gioco che limito la
possibilità di giocare, perché il giocatore fa qualche chilometro
in più.
Il problema è sempre stato un po' di natura psicologica e
organizzativa del gioco all'interno delle sale, perché, mentre per
il gioco alle macchinette non c'è il rapporto con il personale di
sala che potrebbe essere in qualche modo influenzato e
influenzabile da un punto di vista di quello che è l'immaginario,
nel sapere che c'è un congiunto, un parente, un amico che gioca a
quel tavolo dove io giro la pallina, tanto per intenderci, questa è
sempre stata una delle remore che sono state evidenziate per dire:
"facciamo attenzione a tale tipo di logica". Solo per onestà, per
dire uno degli elementi che sicuramente ha una sua validità e una
sua logica, tant'è che nella gran parte delle sale ormai si sono
introdotte le videocamere proprio per evitare che vi fossero
sospetti, che vi fossero
des
arrière-pensées
, nel
senso che, a seconda di chi è a gestire il gioco, c'è un certo tipo
di tempistica o di logica per favorire, o per avere combutta con
alcuni giocatori, cose fra l'altro già successe non qui, ma da
altre parti; questo lo dico per giustificare una delle ragioni per
cui ad oggi non si è fatta l'apertura totale del casinò ai
residenti in Valle d'Aosta. Non penso in effetti, e lo ribadisco,
che se vi fosse l'apertura, al di là di questi problemi tecnici, ci
sarebbe un aumento delle persone che vanno a giocare, molto
probabilmente chi gioca continuerà a giocare e chi non gioca non
credo sia indotto a giocare solo perché è aperto il casinò, che fra
l'altro non è solo per il gioco, ma anche per l'intrattenimento,
perché ci sono anche manifestazioni e gli stessi locali interni
sono a disposizione anche dei residenti. Per il momento come Giunta
ci siamo limitati a questa prima parte, francamente devo dire che
quelle notazioni che sono venute folkloristiche, perché a livello
nazionale giocano dappertutto in tutti i bar. Fra l'altro, su
questo ritorneremo quando discuteremo del disciplinare, perché qui
il problema di fondo è capire se effettivamente viene rispettata la
logica con cui c'è stato un allargamento della possibilità di avere
le
slot machine
nei bar, laddove ci dovrebbe essere una
verifica attenta di quante macchinette dovrebbero esserci in ogni
bar e con che logica dovrebbe essere libero l'accesso ai minorenni
e il controllo di chi gioca, tutti questi problemi credo che li
affronteremo nel disciplinare. Credo che la volontà dei colleghi
sia stata quella di capire le ragioni per cui abbiamo fatto una
scelta a metà, una scelta che sicuramente confermiamo non è quella
di fare cassa con le
slot machine
, è stata quella di dare la
disponibilità in questo momento, tenuto conto che, come ci hanno
detto molti colleghi, giocano dall'altra parte della strada, non
vedo perché non possono giocare all'interno della casa da gioco,
fra l'altro con delle regole molto più precise e con delle
macchinette che per chi gioca danno anche un vantaggio sotto il
profilo della garanzia e la ridistribuzione della percentuale di
vincita che è riferita al giocatore. Questo è ad oggi quanto, poi
credo che, come il collega sa, ci torneremo quanto prima nella
discussione del disciplinare, per il momento mi fermerei qui sulle
intenzioni della Giunta.
Presidente
- La parola al Consigliere Lattanzi.
Lattanzi (PdL)
- Grazie, Presidente. Prendo atto con
soddisfazione che il Presidente della Regione, come al solito, da
quando lui occupa questo spazio, approccia il problema con molto
pragmatismo, senza ideologie, né preconcetti. Prendo atto della
volontà di aprire una riflessione seria, la ritengo anche opportuna
ed era il motivo della nostra interpellanza. Siamo altresì a
rilevare che sostanzialmente le due problematiche su cui va aperta
la riflessione è: una, di rapporti di sicurezza, perché aprire
all'elettronico non implica delle relazioni con il personale,
mentre l'aprire ai tavoli potrebbe implicare dei rapporti di
"collusione" con il personale della casa da gioco. Su questo però
mi permetto di dire che è una questione di sicurezza, quindi che va
affrontata con gli strumenti che la sicurezza può mettere a
disposizione, perché immagino che, se vi fosse un
croupier
in malafede che voglia far vincere qualche suo parente, intanto
verrebbe rilevato dalle telecamere, piuttosto che dal personale
della Regione che noi paghiamo affinché stia attento a questo,
voglio dire, credo che vi siano gli strumenti per evitare che ciò
accada. I ladri poi ci sono in tutte le professioni, troveremo dei
disonesti che fanno i macellai, i falegnami, piuttosto che i
baristi che danno l'alcol ai bambini o le sigarette ai bambini e
troveremo anche magari il
croupier
che tenta di far vincere
la zia o la cugina, ma questo è un problema che è su un altro
piano, che è anche fra virgolette quello meno preoccupante, perché
credo che la professionalità indiscussa dei
croupier
che ci
sono al Casinò di Saint-Vincent potrebbe far venire meno questa
nostra preoccupazione. Il processo da affrontare con maggiore
attenzione invece è proprio quello della concorrenza ai bar che
sappiamo i piccoli commerci in questo momento stanno soffrendo
tantissimo. Sappiamo che ormai per le attività commerciali non si
sopravvive con la vendita del caffè, ma forse si fa più l'incasso
con le giocate del lotto, dell'enalotto, piuttosto che delle
slot machine
nei locali pubblici, piuttosto che con
l'attività di base, quindi questa sì è una riflessione che va fatta
con attenzione. Anche qui ci permettiamo di suggerire una
riflessione fatta con dei dati e non con delle sensazioni, perché
possiamo percepire anche il disagio di chi, avendo un commercio
nelle zone limitrofe del casinò, sia preoccupato dal fatto che i
propri avventori del proprio locale possano andare a giocare a
quelle
slot
. Chiaramente sono servizi diversi, sono rapporti
diversi, sono relazioni diverse, però credo che se si fa una
riflessione serena con dei dati, non con delle preoccupazioni
emotive forse possiamo fare un buon servizio sia ai gestori dei
locali pubblici, sia alla libertà dei cittadini che deve essere
salvaguardata, perché questo è il principio da cui dobbiamo
partire, ossia libero arbitrio del singolo individuo. Riteniamo sia
una doverosa battaglia di libertà individuale lasciare il libero
arbitrio agli individui di scegliere come meglio passare il loro
tempo e dove meglio passarlo. Auspicheremmo che i soldi dei
valdostani possano rimanere in Valle d'Aosta senza crear danni a
nessuno; è una questione complessa, ce ne rendiamo conto, prendiamo
atto con piacere della disponibilità del Presidente a ragionare con
calma su questo progetto.
