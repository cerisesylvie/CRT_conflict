Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 11 del 14 gennaio 1982 - Resoconto
OGGETTO N. 11/VII - DOTAZIONE DI UN EFFICIENTE SERVIZIO DI
VIGILANZA E DI SISTEMI DI SICUREZZA ALL'INTERNO ED ALL'ESTERNO DEL
PRESIDIO OSPEDALIERO
- (Interrogazione).
PRESIDENTE
:
Do lettura dell'interrogazione
presentata dal Consigliere Carlassare:
INTERROGAZIONE
CONSTATATO che da sempre avvengono nel Presidio Ospedaliero
furti di vario genere e di non lieve entità, non ultimo quello
delle apparecchiature chirurgiche per l'applicazione di punti di
sutura;
CONSIDERATO che il Presidio Ospedaliero consta attualmente di
tre strutture, Vecchio Corpo Mauriziano, Ala Nuova, Infetti e una
altra (Centro Trasfusionale) di prossima apertura e che alle prime
tre si può accedere senza eccessiva difficoltà anche in ore
notturne;
VERIFICATA la facilità con la quale si può entrare in tutte le
ore del giorno, compreso l'orario di chiusura, in strutture dotate
di costosissimi materiali e delicate apparecchiature e materie
pericolose per il contagio;
VISTI i furti sempre più frequenti su autovetture, di dipendenti
e non, parcheggiate all'interno del recinto del Presidio
Ospedaliero;
APPURATO che spesso strani personaggi scelgono come rifugio
notturno la struttura ospedaliera e che più volte personale,
soprattutto paramedico, è stato oggetto di minacce e insulti da
parte dei succitati personaggi
INTERROGA
l'Assessore alla Sanità ed Assistenza Sociale per sapere:
a) se intende dotare, e in caso affermativo i tempi ed i modi di
attuazione, il Presidio Ospedaliero di un efficiente servizio di
vigilanza interna ed esterna per tutto l'arco della giornata;
b) quali misure intende prendere affinché le strutture più
facilmente accessibili vengano dotate di idonei sistemi di
sicurezza.
PRESIDENTE
:
Ha chiesto di parlare il Presidente
della Giunta, ne ha facoltà.
ANDRIONE
: (U.V.)
- Sebbene non conosca in
dettaglio come venga attuata, posso assicurare però il Consigliere
Carlassare, riguardo al primo dei due interrogativi che mi ha
posto, che si intende dotare il Presidio Ospedaliero di un servizio
di vigilanza.
E' stata rifatta completamente la portineria e forse il
Consigliere ha già visto i lavori, di modo che chiunque entri possa
essere facilmente controllato e dichiari dove deve andare.
Sulle misure che si intendono prendere, devo dire che queste
dipendono dall'interno dell'Ospedale, dalla Direzione sanitaria, da
reparto a reparto.
E' chiaro che nella dialisi, l'entrata sarà comandata da un
pulsante elettrico, mentre in altri reparti, come in medicina
generale, l'accesso sarà più facile.
Se il Consigliere Carlassare accetta questo tipo di risposta, mi
impegno a fargli avere poi una relazione scritta e più completa sui
mezzi ed i modi predisposti dall'Assessorato.
PRESIDENTE
:
Ha chiesto di parlare il Consigliere
Carlassare, ne ha facoltà.
CARLASSARE
: (Democrazia Proletaria - Nuova
Sinistra)
- Più che di una mia soddisfazione, si tratta qui di
risolvere il problema dell'accesso agli ospedali, tenendo conto che
purtroppo in parecchi ospedali, fortunatamente non in Valle
d'Aosta, ma sicuramente in altre città italiane, per non dire in
tutte, questo problema crea una situazione grave per quello che
concerne il traffico di stupefacenti e la presenza, all'interno
degli ospedali, di ammalati.
Vorrei solo far presente alla Giunta che i provvedimenti
adottati ultimamente al fine di ovviare in qualche modo a questa
situazione, devono essere rapidamente superati perché è stato
demandato ai Capisala, per gli infermieri, ed al medico presente,
il controllo del personale che entra ed esce dai vari reparti, con
rigidità a mio avviso eccessiva, in quanto non esiste un vero e
proprio servizio di vigilanza.
E' stata emanata una nota di servizio che, a decorrere da una
certa data, che adesso non ricordo, impedisce l'entrata e l'uscita
di persone estranee all'ospedale dalle 10,30 di sera alle 5,30 del
mattino. Questa disposizione, se venisse adottata all'interno di un
servizio di vigilanza, in linea di massima potrebbe andare bene, ma
impostata rigidamente come lo è stata, senza deroghe, può
determinare scontri molto vivaci fra il personale dell'Ospedale che
ha disposizioni estremamente rigide da far rispettare e persone che
invece hanno necessità più che giustificabili, di accedere
all'Ospedale.
Mi auguro che si arrivi rapidamente a concretizzare quanto è
stato espresso ora dal Presidente della Giunta.
