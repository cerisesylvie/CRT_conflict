Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 247 del 20 dicembre 2018 - Resoconto
OGGETTO N. 247/XV - Interpellanza: "Modalità di spostamento
dei lavoratori addetti all'assistenza socio-sanitaria ad attività
d'ufficio".
Rini (Presidente) -
Punto 14 all'ordine del giorno. La
parola al consigliere Cognetta per l'illustrazione.
Cognetta (MOUV') -
Mi tocca tornare per la terza volta
sullo stesso argomento. Ormai sono tre anni abbondanti, quasi
quattro che parliamo della stessa persona e dello stesso argomento,
anche perché le buone abitudini non muoiono mai e quindi è giusto
ritornarci.
Parliamo di una persona che da OSS è stata trasferita negli
uffici. Negli anni ha fatto carriera: è partito dalla Comunità
montana Evançon e, grazie alle sue caratteristiche professionali
decisamente superiori alla media di tutti quanti gli altri
operatori e operatrici OSS della Valle d'Aosta, è passato prima
negli uffici, poi in Regione, dopo di che è tornato al punto di
partenza e adesso è stato graziato e spostato al GB Festaz.
All'epoca già nel primo spostamento, quello fatto dall'Evançon in
Regione, io chiesi all'allora Assessore, che se non sbaglio era il
collega Viérin, se era giusto e in che modo venivano effettuati gli
spostamenti, perché sappiamo che questo lavoro è usurante, perché
sappiamo che ci sono professionalità anche molto elevate che, non
avendo trovato altri lavori, fanno questo lavoro. Non c'era nulla
di male, però avevo chiesto com'era possibile che si spostassero le
persone dal lavoro più manuale a quello più concettuale negli
uffici, senza un'apparente motivazione, senza nessun tipo di
regolamento. Allora mi fu risposto che bisognava trovare un modo
per dare maggiore attenzione a questi spostamenti e sicuramente
bisognava trovare una modalità che desse modo a tutti gli operatori
di partecipare alla possibilità di trasferirsi da lì a là, ma
soprattutto che bisognasse prendere in considerazione chi non
riusciva più a fare il lavoro manuale, essendo questo un lavoro
estremamente usurante.
Ovviamente nulla è stato fatto. Ora non mi risponda che bisogna
aprire un tavolo per discuterne, perché sennò mi sentirei preso in
giro e questo modello ecumenico lanciato dal mio collega
probabilmente andrebbe a farsi benedire. Vorrei a questo punto una
risposta corretta, coerente e chiara, che non deve dare solo a me,
ma anche a tutti quanti quegli operatori e a quelle operatrici che
si vedono scavalcati sostanzialmente da una persona che avrà anche
dei meriti, però come se li è costruiti? Questo è il punto! Se io
prendo di colpo una persona che fa un certo lavoro, la sposto e le
faccio un percorso per portarla da un'altra parte, non è corretto
rispetto a tutti gli altri. Dovrei innanzitutto cominciare a dare a
tutti le stesse possibilità e poi scegliere il migliore o i
migliori. Se invece vogliamo considerare la parte usurante,
dovremmo vedere chi può ancora fisicamente fare il lavoro da OSS:
chi può continua a farlo e per gli altri vediamo quale soluzione
trovare.
Perché poi ci sono anche dei casi - non so se li conosce, sennò
glieli posso indicare - di qualche Unité des Communes o della
Regione che in qualche caso hanno tentato di dismettere delle
operatrici che, facendo questo lavoro usurante, non riuscivano più,
ahimè, a farlo e quindi si sono trovate poi nella spiacevole
situazione di essere considerate degli esuberi. Questa invece è una
persona che, bontà sua, fisicamente ce la fa ancora e può tornare a
fare il lavoratore OSS: prendiamo invece qualcuno più qualificato,
che magari non ce la fa più, e lo mettiamo a lavorare negli uffici,
così facciamo un'opera di giustizia sociale.
Attendo con impazienza la sua risposta, perché sono davvero
curioso di sapere cosa mi dirà, visto che è il terzo intervento
sulla stessa persona.
Dalle ore 10:06 assume la presidenza il vicepresidente
Distort
.
Distort (Presidente) -
La parola all'Assessore Baccega
per la risposta.
Baccega (UV) -
È da più di un anno che lei segue questo
caso, quindi credo che ci sia un interesse e un'attenzione
particolare. Correttamente io le dico che la mobilità tra enti del
comparto è disciplinata dall'articolo 43 della legge regionale n.
22 del 2010 e dalle relative disposizioni applicative. Per quanto
riguarda il caso citato da questa interpellanza, non si tratta di
un trasferimento definitivo, ma del comando di una unità di
personale per specifiche esigenze dall'Unité des Communes Evançon
all'Amministrazione regionale, che si è concluso il 31 dicembre
2017. Non interessa all'Amministrazione regionale il fatto che la
persona in argomento sia ora assegnata alla casa di riposo, perché
questo è avvenuto in piena autonomia decisionale e organizzativa
degli enti interessati.
Per quanto riguarda la seconda domanda, la mobilità del
personale interna e di comparto è certamente un tema importante per
l'Amministrazione regionale e per i dipendenti interessati, che
deve contemperare le esigenze dell'ente e le istanze legittime del
personale. Non si tratta pertanto di una questione che dipende
dalle intenzioni di un assessore o dal Presidente della Regione, ma
piuttosto di una visione complessiva dell'organizzazione che
rientra nel più generale processo di revisione della legge
regionale n. 22 del 2010, che sicuramente dovrà essere affrontata.
Non dico di fare un tavolo, ma credo che su questo argomento la
nuova Giunta magari potrà ritornare.
Sulla base dell'esperienza che ho avuto in questi pochi anni,
prima nell'amministrazione comunale di Aosta, poi
nell'Amministrazione regionale, abbiamo avuto e riscontrato molti
casi di forte insofferenza all'interno delle strutture,
insofferenza determinata dai difficili rapporti tra il personale,
tra competenze differenti che non venivano ben pianificate, che non
venivano ben organizzate, problemi di carattere personale tra gli
uni e gli altri. Questo determinava una difficile qualità del
lavoro e della produzione all'interno della struttura stessa.
Personalmente le dico quello che mi viene più facile sottolineare:
se si riuscisse a predisporre ulteriori regole che favorissero e
migliorassero l'efficacia, l'efficienza e l'economicità, sarebbe
sicuramente meglio per tutti. Quindi, non entrando nel caso
specifico, ho la sensazione che su questo argomento ci si potrà
tornare e predisporre dei provvedimenti che vadano in questa
direzione.
Presidente -
La parola al consigliere Cognetta per la
replica.
Cognetta (MOUV') -
Assessore, sgombriamo il campo da ogni
dubbio rispetto a miei interessi o attenzioni particolari verso
questa persona. A me di questa persona non interessa assolutamente
nulla! A me quello che importa negli ultimi tre anni rispetto a
questa persona è che sia un caso emblematico di favoritismo! A me
questo importa. Mi spiace sinceramente per lei, perché purtroppo le
è toccata questa situazione: sono cose che succedono, però ora è
lei il Governo. Tra l'altro, giusto per precisare, io avevo
presentato questa interpellanza il 26 ottobre, quindi si figuri a
quale governo l'avevo presentata! Mi dispiace che ci sia lei, ma i
fatti anche in questo caso parlano chiaro.
Lei come rappresentante del Governo purtroppo deve fare
qualcosa, perché se no che governo è, se scarica le responsabilità
e dice che non è il Governo che deve fare questo, non è il Governo
che deve decidere come o dove in qualche modo definire il problema
di chi non riesce più a lavorare come OSS. Ma soprattutto dovrebbe
definire come è possibile che una persona che può ancora lavorare
tranquillamente come OSS venga presa e messa negli uffici,
facendogli questo regalo. Poi che l'ultimo trasferimento sia una
decisione presa tra il GB Festaz e l'Unité des Communes Evançon mi
fa abbastanza sorridere, visto che noi come Regione siamo parte
attiva del GB Festaz. Quindi non è stato neanche questo un caso,
secondo me, perché qui, quando si parla di autonomia decisionale,
siamo quattro gatti in questa Regione! Non prendiamoci in giro.
Un'altra cosa molto interessante che lei mi ha detto è che
purtroppo non si riesce a risolvere il problema, perché va al di là
delle sue competenze. Eh no, questo no! Se la competenza del
personale è del Presidente della Giunta, quest'ultimo tramite i
propri uffici, tramite magari le collaborazioni e la fattiva
attività del CRRS, potrebbe in qualche modo far partire un'attività
sindacale e con i sindacati trovare una modalità, cosa che i
sindacati chiedono a gran voce. Che quello sia un settore
turbolento e pieno di problemi lo sappiamo tutti, ma così i
problemi li aumentiamo; non è che così li risolviamo. Così i
problemi non si risolvono, perché in quel settore ci sono
tantissime persone, come le ho detto prima, che non sono molto
contente di subire soprusi. Per non parlare poi di quello che
accade al GB Festaz, che sarà sicuramente oggetto di numerose
interrogazioni successive a questa nei prossimi Consigli.
Forse va data una sistemata a questo sistema una volta per
tutte: non possiamo più continuare a perdere tempo e a raccontarci
le favole. Quindi io la pregherei per il futuro - questo glielo
posso porre come un invito - di assumersi le proprie responsabilità
come rappresentante di un governo. So che è difficile, so che ci
sono dei limiti all'azione, ma questo non è un limite, questa è una
cosa che lei può fare e che può far fare a questa Giunta.
