Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 1623 del 15 novembre 2000 - Resoconto
OGGETTO N. 1623/XI Interventi per la sistemazione della linea
ferroviaria Aosta-Chivasso. (Interrogazione)
Interrogazione A seguito della tragica alluvione del 13
ottobre la linea ferroviaria Aosta-Chivasso è stata in più punti
danneggiata;
Constatato che i pendolari sono costretti ad utilizzare
l’autobus, e che tale servizio è più lento rispetto
al treno;
Ritenuto che la chiusura della linea ferroviaria porterebbe ad
un maggior isolamento della nostra Regione con conseguenze negative
anche sul turismo;
Considerato che potrebbe essere l’occasione per
ammodernare la linea Aosta-Chivasso prevedendo la rettificazione,
elettrificazione e raddoppio dei binari;
i sottoscritti Consiglieri regionali
Interrogano
la Giunta regionale per sapere:
1) quali e quanti sono i danni subiti
dall’alluvione;
2) se l’Assessore ha già avuto degli incontri con
le Ferrovie dello Stato;
3) quali sono state le proposte da parte della Regione e quali
sono i tempi di riapertura della linea.
F.to: Comé - Viérin M.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Penso che questa interrogazione per alcune
parti sia parzialmente superata dalla discussione che c'è stata
nell'ultimo Consiglio straordinario sull'argomento. In ogni caso
per rispondere brevissimamente quali e quanti sono stati i danni
subiti dall'alluvione diciamo che i danni alla struttura esistente
sono stati quantificati su tutto il tratto ferroviario che parte
dalla zona di Strambino, Ivrea, Borgofranco-Chivasso-Strambino,
Borgofranco-Montjovet, Montjovet-Chambave, e Chambave-Nus-Aosta,
sono stati quantificati in 52 miliardi. Sono stati quantificati
puntualmente su ogni tratta danneggiata e diciamo che questa è la
somma che è già stata messa a disposizione di Ferrovie dello Stato
per iniziare gli interventi di ripristino.
Sul secondo quesito diciamo che ho già avuto occasione di
illustrare queste iniziative nell'ultimo Consiglio; abbiamo avuto
più incontri e posso anche cogliere l'occasione di questo secondo
quesito per sottolineare che il Governo regionale e l'Assessorato
hanno già dato esecuzione a quanto è stato formalmente richiesto
dal Consiglio regionale con l'approvazione della risoluzione,
quindi sono state attivate tutte le azioni necessarie affinché i
tempi di chiusura della linea ferroviaria Chivasso-Aosta vengano
ridotti al minimo. A tal proposito oltre alle iniziative
dell'Assessorato il Presidente della Giunta ha inviato una lettera
al ministro competente per chiedere un incontro specifico
sull'argomento; in quella lettera veniva sottolineata l'importanza
di questo collegamento ferroviario che non deve essere
assolutamente marginalizzato e soprattutto non può essere
considerato come un semplice collegamento locale in quanto è
l'unico collegamento ferroviario che abbiamo a livello
regionale.
Viene inoltre sottolineata in modo puntiglioso l'esigenza che i
lavori di ripristino abbiano dei tempi brevi, brevissimi; mi
stupisce a questo proposito quanto ho potuto vedere oggi nel
programma televisivo dove l'argomento è stato trattato con i
responsabili delle forze politiche perché in questo programma il
Responsabile politico del gruppo per l'Ulivo, Riccarand, ha
affermato in televisione che per la ferrovia nulla ancora è stato
fatto.
Allora o crede che i Valdostani siano ciechi perché tutti quelli
che passano in autostrada vedono che i lavori sono iniziati, non
solo partendo con i presupposti che inizialmente erano previsti di
partire con le due testate a salire e a scendere per iniziare i
lavori in due direzioni, ma soprattutto dove è stato possibile
hanno iniziato anche i lavori di ripristino già in parti centrali.
Per esempio, a Nus è stato possibile, vista la situazione
disastrosa dal punto di vista della morfologia del territorio
vicino alla ferrovia, raggiungere il tratto ferroviario e i lavori
stanno procedendo in modo più che celere.
Volevo anche sottolineare che all'interno del "decreto Soverato"
è stato inserito un articolo 4ter, "Studio preliminare degli
interventi sul collegamento ferroviario Aosta-Chivasso", che
prevede che entro trenta giorni dalla data di entrata in vigore
della legge di conversione del presente decreto il Ministero dei
trasporti e della navigazione, di intesa con le Ferrovie dello
Stato S.p.A., predispone uno studio preliminare di comparazione fra
i costi e i tempi necessari di ripristino al collegamento
ferroviario Aosta-Chivasso nel tracciato in essere alla data delle
calamità idrogeologiche dell'ottobre 2000 e quelli conseguenti
all'ammodernamento della linea con rettificazione di tracciato,
elettrificazione e raddoppio della medesima.
Quindi al di là degli interventi che immediatamente sono stati
avviati, e mi riferisco agli interventi per i 52 miliardi, si è
data esecuzione a quanto richiedeva il Consiglio regionale, in più
il Presidente della Giunta ha chiesto un incontro con il ministro e
su questo decreto approvato già è stato recepito uno degli impegni
che la Giunta aveva preso a seguito dell'approvazione dell'ordine
del giorno.
Voglio anche sottolineare che va bene il gioco delle parti, e
qui mi riferisco all'atteggiamento del Responsabile politico
Riccarand, però contro l'evidenza diventa difficile andare a fare
delle affermazioni fuorvianti.
Presidente
La parola al Consigliere Comé.
Comé (Aut)
Concordo anch'io che l'interrogazione che
abbiamo presentato è stata superata dalla risoluzione, ma noi
l'abbiamo presentata prima del Consiglio, pertanto prendo atto
intanto di tutte le risposte e chiedo eventualmente all'Assessore
di farmi avere una fotocopia del dettaglio dei danni che ha subito
la ferrovia.
Mi fa piacere avere le notizie da parte dell'Assessore che i
lavori di ripristino si sono già attivati e chiedo eventualmente
all'Assessore di mantenere sempre un'attenzione particolare
affinché questi procedano con celerità soprattutto anche per quanto
riguarda la tempistica per la progettazione per il raddoppio,
rettificazione ed elettrificazione della linea ferroviaria
Aosta-Chivasso.
