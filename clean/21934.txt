Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1638 del 5 dicembre 2005 - Resoconto
OGGETTO N. 1638/XII - Attivazione del Servizio di Neurochirurgia
d'urgenza in Valle d'Aosta. (Interpellanza)
Interpellanza
Preso atto che in Valle d'Aosta è attivo da pochi mesi il
servizio di Neurochirurgia d'urgenza, gestito dall'Usl in
convenzione con la Clinica Eporediese e che responsabile di tale
servizio è il neurochirurgo dott. Corrado Musso, ex-aiuto del
primario di neurochirurgia presso il Cto di Torino, Giuliano
Faccani;
Appreso dagli organi di informazione che l'Ospedale Cto di
Torino e la Regione Piemonte si sono costituiti parte civile nei
confronti sia del primario sia del suo ex-aiuto, accusati di aver
dirottato pazienti dalla struttura pubblica al regime privatistico
dell'intra-moenia;
Considerando che non è interesse della Regione attivare
servizi che potrebbero alimentare il ricorso a strutture private o
ad attività professionali svolte in regime privatistico;
i sottoscritti Consiglieri regionali
Interpellano
l'Assessore competente per sapere:
1) se la direzione sanitaria e lo stesso Assessore erano a
conoscenza delle vicende giudiziarie del neurochirurgo cui è stata
affidata la responsabilità del servizio di neurochirurgia presso
l'Usl di Aosta;
2) se sono stati effettuati, o se si intendono effettuare,
controlli circa il possibile trasferimento/dirottamento di pazienti
della regione, che ricorrono al servizio di neurochirurgia, in
strutture private.
F.to: Squarzino Secondina - Curtaz - Riccarand
Presidente - La parola alla Consigliera Squarzino Secondina.
Squarzino (Arc-VA) - Con tale interpellanza il nostro gruppo
vuole capire un po' meglio quello che sta avvenendo all'USL;
abbiamo preso atto che da questa estate, a partire da luglio, così
come ci hanno comunicato nei vari comunicati stampa, nelle
conferenze stampa svolte dall'USL e dall'Assessorato, è attivo in
Valle d'Aosta un servizio di Neurochirurgia che è possibile grazie
ad una convenzione che l'USL ha fatto con la Neurochirurgia della
Clinica Eporediese di Ivrea. Abbiamo anche visto i nomi delle
persone che sono state individuate come membri più importanti
dell'"équipe" che garantisce questo Servizio di Neurochirurgia
d'urgenza: in particolare quello del responsabile, Dott. Corrado
Musso, che era ex aiuto del Primario di Neurochirurgia presso il
"CTO" di Torino.
Per capire di più di queste persone abbiamo potuto verificare
che il 18 maggio 2005 su "La Repubblica" e su "La Stampa" del 22
ottobre 2005 viene riportata una notizia che ci ha preoccupati.
Leggo su "La Repubblica" del 18 maggio 2005:
"Processo ai neurochirurghi che dirottavano i pazienti. "CTO"
e Regione parte civile contro il primario e contro l'aiuto.
L'Ospedale "CTO" e la Regione Piemonte si sono costituiti parte
civile all'apertura del processo contro il Primario di
Neurochirurgia, Giuliano Faccani, e il suo aiuto, Corrado Musso,
accusati di aver dirottato pazienti dalla struttura pubblica al
regime privatistico della "intramoenia". I due medici avrebbero
prospettato lunghe liste di attesa nella struttura pubblica e
consigliato la scelta di un'operazione a regime
privatistico"
.
Sono quindi accusati e devono rispondere di
"concussione,
abuso di ufficio, truffa aggravata ai danni dell'Ospedale"
.
Dopo aver letto questa serie di imputazioni ci chiediamo se la
Direzione sanitaria e lo stesso Assessore erano a conoscenza delle
vicende giudiziarie del neurochirurgo cui è stata affidata la
responsabilità del Servizio di Neurochirurgia presso l'USL di
Aosta, perché si tratta di un comportamento almeno discutibile, nel
senso che ci chiediamo se è utile per l'azienda Valle d'Aosta
affidare la responsabilità di servizi correndo poi il rischio di
alimentare il ricorso ad strutture private o ad attività
professionali svolte in regime privatistico. Per questo motivo
chiediamo se l'assessore ha raccolto al riguardo una serie di
informazioni e se si intende effettuare il controllo circa il
possibile dirottamento di pazienti che ricorrono al Servizio di
Neurochirurgia dalla nostra Regione ad altre strutture private.
Presidente - La parola all'Assessore alla sanità, salute e
politiche sociali, Fosson.
Fosson (UV) - Per capire meglio questo bisogna anche vedere i
lati positivi del servizio, perché la cosa grande della
Neurochirurgia è che è un servizio che prima non avevamo e oggi
abbiamo. Prima c'era una consulenza che si presentava ogni 15
giorni e quando c'era un'urgenza neurochirurgica, un ematoma
cerebrale, un'urgenza che è difficile differire, ci si attaccava al
telefono, si cercava di trovare una soluzione; comunque i malati
che venivano operati presto per una situazione urgente dovevano
aspettare fra la diagnosi e l'intervento fra le 7 e le 10 ore, con
dei morti, con degli esiti... dal mese di agosto abbiamo un
Servizio di Neurochirurgia d'urgenza, che è un servizio salvavita,
questo ci interessa, cioè dei malati che prima avevano dei
reliquati, che non avevano un servizio di emergenza, qui ce
l'hanno. Non solo, questi neurochirurghi svolgono anche attività
ambulatoriale, di consulenza tutto il giorno e sempre all'interno
di un servizio pubblico. Si trattava quindi di una grande mancanza
e adesso anche all'Ospedale di Aosta vi è un servizio di
Neurochirurgia d'urgenza, stipulato con il Servizio di
Neurochirurgia più vicino, che si trova appunto alla Clinica
Eporediese di Ivrea, che è un privato accreditato, quindi pubblico
a tutti gli effetti. Un servizio che prima non avevamo e che adesso
abbiamo e che prima ci causava dei morti, mentre adesso sono malati
che trovano una soluzione positiva perché l'"équipe" è di alta
qualità.
Vicende giudiziarie. Vi è una vicenda giudiziaria che ingloba
uno dei medici, che è il responsabile ad Ivrea, che lavora comunque
a tutti gli effetti. È una vicenda giudiziaria di cui noi non siamo
a conoscenza... d'altronde il Prof. Musso lavora ad Ivrea, dove fa
anche una neurochirurgia di elezione. Non sapevamo nulla, abbiamo
fatto degli approfondimenti e abbiamo visto che l'avviso era per
l'"équipe" del Prof. Faccani, in cui lavorava anche il Prof. Musso.
Bisogna anche dire che il Prof. Musso si è staccato da tempo dal
Prof. Faccani, che il Prof. Musso non ha patteggiato e che nessun
utente si è presentato come parte civile, quindi ritengo che, anche
se non ne eravamo a conoscenza, abbia il diritto di vedere giungere
a conclusione questa sua vicenda. Noi lo giudichiamo per essere il
neurochirurgo più valido di tutto il Piemonte, di essere molto
disponibile: l'altra notte un bambino di 4 anni era caduto, un
brutto trauma cranico, il Prof. Musso in 18 minuti dalla chiamata
in piena notte era presente all'Ospedale di Aosta. Le devo dire che
nessuna delle persone giunte in queste gravi condizioni e che è
stato operato d'urgenza ha chiesto se il Prof. Musso aveva dei
precedenti di questo tipo, di cui comunque non eravamo a
conoscenza.
Tutta l'iniziativa mette in discussione i rapporti fra pubblico
e privato, quindi è un discorso molto importante. Non avevamo mai
avuto un'interpellanza sulle varie convenzioni con enti privati che
ha la Valle d'Aosta, per cui questo, che è un servizio di grande
risposta, è a maggior ragione necessario per la nostra realtà. Sui
rapporti fra privato e pubblico dovrebbe essere sottolineato che da
quando siamo qui abbiamo avuto un'attenzione enorme a privilegiare
il servizio pubblico rispetto al privato. Rammento come appena
arrivati qui 4 grossi specialisti chiesero un'aspettativa di un
anno per andare a lavorare in un servizio privato e non fu
concesso; che questa decisione di stipulare tale accordo con la
Clinica Eporediese è stata presa all'unanimità dal Collegio di
Direzione dell'USL. Ricordo che l'accordo non è stato fatto con un
personaggio, ma con il Servizio neurochirurgico della Clinica
Eporediese, che per la prima volta prevede un servizio dato alla
Valle d'Aosta, ma anche la nostra Regione dà un servizio
all'Eporediese: sono infatti in campo servizi di diagnosi
radiologica, di riabilitazione cardiovascolare, cioè è un primo
passo per quegli accordi fra Regioni che sono importanti per
risolvere il problema della mobilità passiva, quindi è la prima
volta che vi è un accordo di interscambio interregionale. Devo
dire, per sottolineare questa nostra attenzione al pubblico, che
sono stati i primi posti di riabilitazione previsti in una
struttura riabilitativa della Valle d'Aosta; se va a vedere le
deliberazioni della scorsa Giunta, vi è l'accreditamento di una
struttura di medicina sportiva pubblica che prima non esisteva,
quindi anche in tale Servizio di Medicina sportiva noi da
quest'anno possiamo dare una risposta all'interno del nostro
servizio pubblico.
Anche il desiderio di avere un ospedale più grande, moderno, più
funzionale, un ospedale che non sia come al Beauregard, dove vi è
un bagno ogni 20 posti letto... è per creare una struttura pubblica
che sempre meglio e di più risponde alle esigenze dell'utente
valdostano. C'è il rischio che vi sia uno scambio indebito fra
pubblico e privato, che questi si portino via i malati? Non è
possibile in questa situazione, perché la Neurochirurgia d'urgenza
è un servizio della Neurologia, cioè dipende dalle strutture
pubbliche di Neurologia del nostro Ospedale, che gli affidano i
pazienti che ritengono giusto affidare.
Concludo dicendo che all'interno della nostra programmazione 2
giovani medici valdostani stanno facendo una scuola di
neurochirurgia in università italiane, perché, se è un servizio
importante per la nostra Regione, sempre più dobbiamo essere
autosufficienti e sempre più nel tempo dovremo creare un servizio
ancora potenziato, ma pubblico e diretto da medici valdostani.
Presidente - La parola alla Consigliera Squarzino Secondina.
Squarzino (Arc-VA) - Nella nostra iniziativa non siamo entrati
nel merito dell'attivazione del servizio d'urgenza, questa è una
scelta che l'USL ha fatto, ha ritenuto opportuno farla e vedremo
nel tempo i rapporti costi-benefici, come avviene per tutte le
scelte operate all'interno della sanità, ma anche delle altre
strutture amministrative. Lei ci ha detto tante cose, ampliando il
discorso, anche se non ho parlato del nuovo ospedale. Non sono
stata io a parlarne. Lo ha fatto lei - ma su questo non voglio
entrare nel merito, perché sappiamo che siamo su due posizioni
nettamente diverse e abbiamo ragionamenti alle spalle e dati
quantitativi che giustificano entrambe le posizioni, almeno la
nostra è giustificata -, non voglio entrare neppure sul discorso
generale "sanità pubblica o sanità privata", anche se lei ha voluto
farlo. Lei si vanta di aver impedito ad alcuni medici di lasciare
l'ospedale per scegliere di lavorare in una struttura privata, per
un certo periodo. Ha voluto che fosse netta la decisione di
rimanere nel pubblico o di andare in una struttura privata. Ma è la
stessa struttura privata con cui noi adesso abbiamo delle
convenzioni, per cui non si capisce bene come mai quando dei nostri
medici chiedono di andare a lavorare provvisoriamente in una
struttura privata si dice "no", ma dopo l'ente pubblico fa la
convenzione con tale struttura privata per utilizzare medici
privati di questa struttura. Mi sembra quindi che vi siano dei modi
diversi di porsi di fronte agli stessi problemi.
Prendo atto che lei non era a conoscenza del fatto. Prendo atto
che gli uffici non leggono i giornali, fra questi anche "La
Repubblica", che è un giornale a tiratura nazionale, e non credo
che su "La Repubblica" appaiano solo notizie non corrette. Mi
stupisco che non vi sia un minimo di attenzione rispetto alle
persone con cui si fanno le convenzioni e cosa ben più grave è che
lei non mi ha risposto alla seconda domanda. Abbiamo fatto una
domanda precisa:
"se sono stati effettuati, o se si intendono
effettuare, controlli circa il possibile trasferimento/dirottamento
di pazienti della Regione, che ricorrono al Servizio di
Neurochirurgia, in strutture private"
. Lei ha detto un po' "en
passant"... ma, quando si è presentato il servizio, si è parlato di
questo Servizio di Neurochirurgia d'urgenza senza dire quello che
adesso lei ha detto, cioè che c'è anche un'attività ambulatoriale,
c'è anche un'attività di consulenza. Questo cosa vuol dire? È una
scelta precisa che l'USL ha fatto, per cui in qualche modo con la
convenzione offre tali servizi, ma li offre all'interno delle
scelte che l'USL ha fatto. Non vorrei che poi questo dirottamento
"morbido" sia un dirottamento che incida sulla scelta di libertà
dei pazienti di scegliersi il proprio medico o la propria struttura
di fiducia.
Presidente - La parola all'Assessore alla sanità, salute e
politiche sociali, Fosson.
Fosson (UV) - Solo per dire qual è stata l'attività della
Neurochirurgia da quando è stata istituita: 21 interventi di
urgenza, nel mese di agosto aneurisma celebrale, ascesso
peridurale, frattura del corpo vertebrale di "C4", ernia discale
espulsa, ematoma subdurale cerebrale, trauma cranico ed emorragia
cerebrale. Solo la casistica...
(interruzione della Consigliera Squarzino Secondina, fuori
microfono)
