Classificazione
CASA DA GIOCO



Oggetto del Consiglio n. 400 del 29 gennaio 2014 - Resoconto
OGGETTO N. 400/XIV - Inizio della discussione della
risoluzione: "Incontro dell'Amministratore unico della
"Saint-Vincent Resort e Casino" con la commissione consiliare
competente per l'esame della situazione relativa all'andamento
della gestione dell'azienda".
Presidente -
Chi intende illustrarla? La parola al
collega Cognetta, per l'illustrazione.
Cognetta (M5S)
- Sì, grazie Presidente.
A seguito delle notizie che abbiamo avuto ieri rispetto al
Saint-Vincent Resort & Casino, siamo qui a chiedere con questa
risoluzione due punti fondamentali: il primo è quello di dare
mandato all'Amministratore unico per reperire, diciamo così, in
maniera più proficua le risorse necessarie a superare un momento di
crisi, di azzerare totalmente i premi incentivanti e i benefit
aggiuntivi di cui attualmente godono i dirigenti; il secondo punto,
invece, riguarda la convocazione urgente, anche questo pomeriggio,
se transita da queste parti l'Amministratore, dicevo, la
convocazione urgente in IV Commissione dell'Amministratore unico
per illustrare la situazione economica attuale e aprire un
confronto sulle soluzioni e sulle azioni da mettere in campo per
invertire l'attuale andamento negativo dell'azienda. In sostanza,
quindi, con questa risoluzione chiediamo due punti: uno togliere i
benefit ai dirigenti ed eventuali premi incentivanti; il secondo
andare subito in IV Commissione e cercare di capire meglio qual è
la situazione e trovare tutti assieme una possibile o delle
possibili soluzioni. Grazie.
Presidente
- Possiamo aprire la discussione generale, se
volete il tempo ancora di un intervento... Ci sono richieste o
sospendiamo? Siamo in discussione generale. Se non c'è nessuno che
chiede la parola, chiudiamo la discussione generale. Prego, collega
Bertschy, ha la parola.
Bertschy (UVP) -
L'imbarazzo è totale, è chiaro che non
siamo qui a far melina, mi dispiace che dall'altra parte si faccia
della melina. L'intenzione di chiedere la discussione di questo
punto all'ordine del giorno è motivata dal fatto che ci sono tutta
una serie di attività in corso, di incontri, dei quali, come
sempre, la minoranza viene tenuta all'oscuro. Il mandato che ieri
abbiamo capito essere condiviso al 50 percento su questa
trattativa, perché abbiamo poi scoperto nel corso della discussione
che qualcuno sapeva e qualcuno non sapeva, oggi ce lo ritroviamo
con dei comunicati delle organizzazioni sindacali, soprattutto
sappiamo che ci sono in corso dei contatti tra dirigenti del casinò
e responsabili del Governo. Allora noi vorremmo fare in modo che i
17 Consiglieri dell'opposizione potessero, visto che hanno anche
generato questa discussione, con questa visita tanto contestata o
tanto applaudita da chi si aspettava che qualcuno arrivasse dalle
parti del casinò, vorremmo fare in modo di poter dire la nostra su
questi contatti che ci sono.
La discussione di adesso quindi è propedeutica a sapere cosa
succederà nelle prossime ore, nel pomeriggio, sappiamo e non
sappiamo, ufficiosamente ci viene annunciato un confronto tra
maggioranza e dirigenza, non sappiamo se confermato, e questo
appunto dà l'idea di quale trasparenza c'è dietro alle parole che
poi si dicono in quest'aula. Non è tanto quindi sul merito della
risoluzione che dobbiamo discutere, perché è talmente chiaro quello
che vogliamo dire, è talmente esplicito che non è il caso di
illustrarlo oltre, invece vorremmo capire dalle parti della
maggioranza che tipo di indicazione verrà data all'Amministratore
unico per invertire velocemente la rotta non solo della gestione
dell'azienda, ma anche della trattativa. L'esempio per noi deve
partire dall'alto, se probabilmente non ci sono stati ancora
incontri per decidere quali sono le rinunce che verranno fatte da
parte del manager e della dirigenza sul proprio stipendio, fatecelo
sapere, se ci sono trattative che noi non conosciamo, però per noi,
per dare una visione chiara di quello che succederà, il primo
sacrificio lo deve fare chi oggi ci ha portato in questa
situazione, soprattutto chi oggi gode di emolumenti ben differenti
e chiediamo soprattutto di essere parte di una convocazione urgente
in IV Commissione.
Chiediamo anche di andare un po' al di là di quella che è,
Presidente del Consiglio, l'organizzazione dei lavori, è un punto
talmente importante ed urgente che chiediamo di completare la
discussione e di votarlo. Vi chiediamo di prendervi le
responsabilità anche nei confronti di chi queste discussioni le sta
ascoltando, quindi evitiamo di uscire...usciamo dalla logica del
Regolamento che ogni tanto viene utilizzato o no, soprattutto più
volte è stato detto che un punto all'ordine del giorno quando
comincia si deve terminare e quindi noi ve lo chiediamo con forza
come 17 Consiglieri di opposizione, completiamo la discussione su
questo punto, terminiamolo, in 10 minuti sappiamo come la pensa
l'Assessore, che è il rappresentante del Governo regionale, noi ci
impegniamo a non fare diecimila interventi, perché l'abbiamo già
detto ieri cosa ne pensiamo, la risoluzione è chiara, dateci una
vostra interpretazione, votiamo e poi ognuno si prenda le sue
responsabilità.
Presidente
- Qualcuno vuole intervenire sulla proposta
anche avanzata dal collega Bertschy? La parola all'Assessore
Baccega.
Baccega (SA) -
Grazie Presidente.
Già nel mio intervento di ieri avevo detto che nel nostro
emendamento avremmo potuto vedere le organizzazioni e il
management
anche in tempi stretti, in tempi brevi ed
effettivamente noi abbiamo bisogno di un confronto, di una
valutazione, come maggioranza, per capire se ci sono aspetti che
sono andati oltre quelli che sono gli indirizzi politici previsti
dal piano triennale, eccetera. Da questo punto di vista, oggi
pomeriggio abbiamo un confronto con l'Amministratore delegato
affinché si possano chiarire alcuni aspetti, ma non disconosciamo
il fatto di voler andare in commissione, quindi sicuramente sulla
seconda parte oggi risponderemo positivamente ma, rispetto a questa
risoluzione, abbiamo qualche perplessità sul
"ritenuto"
,
però, sulla base di questo, credo che si possa trovare la quadra.
Noi però, effettivamente, per esprimerci completamente rispetto a
quanto indicato nella risoluzione, abbiamo bisogno di questo
confronto, che abbiamo convocato oggi alle 14,15 e sul quale faremo
un approfondimento, poi nel dibattito sicuramente saremo in grado
di dare delle delucidazioni. Va bene, daremo mandato
all'Amministratore, crediamo fortemente in quello che avete
scritto...però so per certo che ci sono dei contratti in corso,
cosa vorrà dire dare mandato con dei contratti in essere che non
possono essere rispettati? Facciamo come quell'altra mozione che è
stata approvata dal Consiglio, poi, di fatto, non ha avuto seguito.
Da questo punto di vista, quindi, è giusto ed è corretto che noi ci
si confronti e, sulla base di questo, oggi pomeriggio saremo in
grado di dare delle risposte più precise al Consiglio e ovviamente
riportando in commissione tutti gli approfondimenti,
approfondimenti sui costi, approfondimenti sui costi del personale,
approfondimenti sui costi di gestione, quindi questo è quello che
ci sentiamo di dire. Ben venga la pausa delle ore 13,00 per poter
poi consentire alla maggioranza di confrontarsi con
l'Amministratore e tornare in Consiglio per discutere questa
risoluzione con maggiore chiarezza e maggiore trasparenza.
Grazie.
Presidente -
La parola al collega Cognetta.
Cognetta (M5S) -
Grazie Presidente. Grazie Assessore per
la risposta perché mi dà chiaramente lo spunto per approfondire un
tema che lei ha accennato.
L'incontro che lei vuole fare con la maggioranza...l'incontro,
scusate, che fate tra maggioranza ed Amministratore unico...è
proprio qui che c'è il punto...è un incontro al quale noi vogliamo
partecipare, perché non siete soltanto voi gli azionisti, siamo
azionisti anche noi altri, quindi, se qualcuno deve chiarirsi, deve
chiarirsi con tutti e non soltanto con voi! Questo passaggio invece
che fa lei e che volete fare voi: prima parla con voi e poi vedete
che cosa venirci a dirci in commissione, è qui che non ci siamo, è
proprio su questo punto! È fondamentale che tutti quanti siamo al
corrente di quello che succede per poi poter agire meglio tutti
quanti, non soltanto voi...o pensate di avere la soluzione, perché,
se avete la soluzione, ditecela, visto lo sfacelo che c'è, no?
Invece no, volete discutere solo voi, pensate che così valutate i
contratti, se togliere o non togliere, ditelo ai lavoratori quello
che gli state togliendo! Lì ci sono i contratti, però chi se ne
frega, no? E quello che è uscito sui giornali è chiaro, invece
dell'Amministratore: "per carità, c'è un contratto, vorremo mica
avere un contenzioso"...è questo il ragionamento...
(interruzione di un Consigliere, fuori microfono)
...no, io non li conosco i contratti, lei li conosce benissimo e
me li spiega, va bene?
Presidente
- La parola al collega Donzel.
Donzel (PD-SIN.VDA)
- Grazie Presidente.
Caro Assessore, guardi non ho assolutamente capito la
ratio
del suo intervento, perché ieri siete stati voi a dire
che ci volevano sei mesi per vedere i dati e oggi siete voi che
avete bisogno dell'incontro tra mezz'ora per capire cosa sta
succedendo, quindi voi siete all'oscuro! Noi abbiamo chiesto con
trasparenza...guardo i colleghi di maggioranza, noi abbiamo avuto
l'umiltà di dire: "non sappiamo cosa sta succedendo", voi avete
avuto, lei in particolare, l'arroganza di venire qui a dire che era
tutto a posto, che bisognava dare tempo, lasciare lavorare in pace,
invece noi abbiamo scoperto, proprio in coda, come state scoprendo
anche voi, che questi Signori hanno convocato una riunione
sindacale con una precisa cosa all'ordine del giorno, che è stata
stravolta, quindi non si è rispettato l'ordine del giorno. È stato
presentato un documento inaccettabile, inqualificabile, che
contiene delle palesi violazioni dei contratti, quelli che
valgono...e qui ha ragione il collega Cognetta, qui i contratti
valgono solo per i dirigenti, qui si difendono solo i potenti, gli
altri vengono presi a calci, buttati fuori, si può tagliare lo
stipendio, si possono sospendere i contributi, ma dove l'ha mai
visto lei che si possono sospendere i contributi dei lavoratori, ma
chi è questo personaggio che scrive questi documenti?
Noi abbiamo il diritto, come Consiglieri, di incontrare con la
massima urgenza i vertici del casinò. Se ci negate questo diritto,
fate veramente un danno, un torto ai cittadini valdostani, non
potete più giocare questa partita, l'avete giocata molto male, in
tempi completamente sbagliati, noi non l'accettiamo! Questa mozione
va discussa adesso e subito l'incontro dei gruppi di minoranza
insieme a quelli di maggioranza con questo personaggio, perché
quest'operazione va fermata subito, non è possibile che si possa
strapazzare il personale e non toccare un'unghia dello stipendio di
questi personaggi! Dove c'è questo diritto del lavoro che dice che
si può tagliare lo stipendio ai dipendenti e non ai dirigenti? Ma
dove l'avete visto? È una cosa inqualificabile! Tra l'altro,
all'ordine del giorno della riunione coi sindacati doveva esserci
tutto il progetto di taglio degli sprechi, o considerate spreco il
lavoro? Proprio oggi sui giornali c'è l'annuncio che il Presidente
Obama aumenta gli stipendi e introduce la scala mobile, ai più
deboli, si tagliano i grandi manager e si sostiene la classe
debole, l'opposto, lo fanno negli Stati Uniti, voi siete dei
reazionari...dovete fermare questa macchina infernale.
Presidente
- Colleghi, vista l'ora, vista anche la mole
anche degli interventi, dopo la mozione d'ordine del collega
Viérin, chiederei poi di sospendere i lavori, che riprenderanno
alle 15,30. Collega Viérin, per mozione d'ordine, prego.
Viérin L. (UVP)
- Presidente, proprio su questo punto
voglio intervenire per dire che noi avremmo anche accettato, perché
il Regolamento qui viene utilizzato in base alle esigenze...allora
Presidente, se mi lascia terminare lei che dovrebbe garantire il
dialogo in quest'aula, se lascia parlare chi ha chiesto la parola,
ci fa un favore! Allora prima avete sbandierato il Regolamento alla
nostra richiesta di discutere con una certa urgenza questa
risoluzione, perché c'è una trattativa in corso, perché anche,
diciamo, i giornali e l'azienda e tutti coloro che sono interessati
a questa cosa stanno manifestando l'urgenza, ma l'urgenza, dopo
l'intervento dell'Assessore Baccega, è un'urgenza che diventa
ancora più impellente, proprio a causa dell'incontro che alle 14,15
c'è tra il vertice dell'azienda e una parte dell'Amministrazione,
non tutta l'Amministrazione, Il collega Cognetta l'ha ricordato
molto bene. Il Regolamento che lei cita o che comunque viene...che,
tra l'altro, prevede semplicemente il fatto di poter sospendere per
esaurire il punto all'ordine del giorno, qui c'è una richiesta
però, perché ogni cosa può essere...anzi deve essere decisa
dall'aula. Noi chiediamo che sia discussa questa risoluzione prima
dell'incontro, quindi di due cose l'una: o posticipate l'incontro
con l'Amministratore unico, con la richiesta delle forze di
opposizione di poter partecipare a quest'incontro, perché
altrimenti ci chiediamo, Assessore Baccega, ma tutta la discussione
di ieri...poi, tra l'altro, Assessore, se l'atteggiamento col quale
lei si pone...del dialogo, del confronto...sono le battute fuori
microfono ai colleghi dicendo: "lei non conosce i contratti",
scusi, ma queste battute se le può tenere anche per lei, perché noi
non le veniamo a dire quello che lei sa o non sa, noi stiamo
semplicemente dicendo quello che noi vogliamo difendere come
posizione e quindi le sue battute se le tenga! Allora diciamo
questo perché è inutile la discussione di ieri, che cosa siamo
stati qua un pomeriggio a discutere se convocare o non convocare
l'Amministratore unico in IV Commissione se voi con una telefonata
lo convocate, tanto risponde a voi...no, qui non esiste, o lo si
convoca tutti, o, per carità, lo convocheremo anche noi come 17
forze di opposizione, lo convochiamo mezz'ora dopo di voi, ci
facciamo dire le stesse cose, ma non ci sembra neanche un
atteggiamento corretto. Questo per dire, Presidente Rini, che di
due cose l'una: o discutiamo adesso questa risoluzione, proprio in
modo propedeutico all'incontro che ci sarà, che noi chiediamo sia
allargato alle forze di opposizione, o sennò viene rimandato
l'incontro e discutiamo tranquillamente di questa risoluzione al
pomeriggio, ma è preminente il fatto di avere anche noi una
possibilità di incontro con quest'Amministratore unico, che, tra
l'altro, è difficilmente difendibile, colui che va a fare le
trattative tagliando gli stipendi ai suoi dipendenti è la stessa
persona che non vuole tagliare lo stipendio a sé stesso con i
risultati disastrosi che ha. Noi quindi vorremmo chiarire questa
cosa.
Vorremmo poi chiarire, Assessore Baccega, perché non l'abbiamo
ancora bene capito, anzi, il Presidente ieri ha detto che il
mandato è stato dato dall'Amministrazione su questa questione del
personale, quindi presumiamo dal Presidente, lei ne è venuto a
conoscenza attraverso tre sms. Se adesso vi dovete chiarire a pausa
pranzo tra di voi e nei confronti dell'Amministratore unico, sono
problemi vostri. Qui i rapporti sono istituzionali, di un Consiglio
regionale che è azionista di riferimento nei confronti di un
Amministratore unico che prende la macchina e viene fino ad Aosta e
discute con tutti, se c'è quest'urgenza che lei riconosce nella
trattativa in corso. Mettetevi quindi d'accordo tra di voi prima di
tutto, quando vi sarete chiariti, fateci sapere cosa avete deciso,
ma sicuramente non "a babbo morto", non a posteriori, altrimenti
qui diventa difficile affrontare i termini della discussione con
qualcuno che ha la possibilità di avere le riunioni con
l'Amministratore delegato e noi siamo qui a chiedere da settimane
che questa persona venga e abbia la decenza di venire a rispondere
all'azionista, che siamo tutti noi e che invece voi pensavate di
audire fra sei mesi, quando il casinò probabilmente sarà
addirittura arrivato alla rovina.
Presidente
- Questa quindi è una mozione d'ordine, chiedo
se ci sono altri interventi sulla mozione d'ordine, sennò mettiamo
in votazione la proposta di proseguire i lavori...
(interruzione del Consigliere Guichardaz, fuori
microfono)
...no, scusate, terminiamo questa mozione d'ordine collega
Guichardaz. Io naturalmente non sono entrata nel merito, mi sono
limitata semplicemente a ricordare come il Regolamento preveda
all'articolo 54 l'aggiornamento della seduta per l'aggiornamento
proprio dei lavori del Consiglio, solo a questo ci siamo limitati,
così come avviene in tutti i Consigli regionali. Possiamo mettere
in votazione quindi la proposta di continuare, di proseguire i
lavori senza rispettare la pausa dell'una. Mettiamo in votazione
quindi questa proposta di continuare i lavori. Non si possono
interrompere le votazioni. Prego. Tutti hanno votato? Chiudiamo la
votazione. Favorevoli 17, contrari 17.
Il Consiglio non approva.
Il Consiglio respinge la mozione d'ordine.
Sospendiamo quindi i lavori, la seduta verrà aggiornata alle ore
15,30.
---
La seduta termina alle ore 13,10.
