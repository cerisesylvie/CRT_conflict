Classificazione
CONSULTE COMMISSIONI E ORGANI COLLEGIALI



Oggetto del Consiglio n. 1599 del 26 gennaio 2011 - Resoconto
OGGETTO N. 1599/XIII - Approvazione di risoluzione:
"Costituzione di un Comitato nazionale contro le frodi
assicurative".
Risoluzione
Il Consiglio regionale della Valle d'Aosta/Vallée
d'Aoste
Premesso che:
- dal 1994, malgrado la liberalizzazione tariffaria, i premi
RC AUTO, assicurazione obbligatoria per legge, hanno registrato un
considerevole aumento;
- tra le cause di questo aumento vi è la forte concentrazione
nelle mani di poche compagnie di gran parte della raccolta
assicurativa e l'assenza di un sistema efficace di contrasto alle
frodi assicurative, fenomeno particolarmente diffuso in alcune
parti del paese;
Ritenuto necessario e urgente un intervento sollecito del
Consiglio dei Ministri e del Parlamento nel disporre misure di
contenimento dei costi assicurativi e di promozione di una seria ed
aperta concorrenza all'interno del mercato delle
Assicurazioni:
Chiede
al Parlamento italiano e al Consiglio del Ministri di
promuovere:
1) la costituzione di un apposito Comitato nazionale contro
le frodi assicurative aperto alla partecipazione della
Magistratura, delle Forze di Polizia, degli Organismi di vigilanza
e associativi del settore assicurativo, nonché dei rappresentanti
dei consumatori;
2) lo snellimento degli adempimenti burocratici e il
miglioramento della tutela degli utenti consumatori;
3) la creazione di condizioni di reale liberalizzazione del
mercato assicurativo in Italia, per migliorare la qualità e la
quantità dell'offerta, sostenendo il mantenimento delle reti di
agenzia e centri di liquidazione quale presidio territoriale dei
servizi e strumenti di collaborazione con l'utenza.
Invita
i Parlamentari della Valle d'Aosta ad operare in sintonia con
il Consiglio regionale per il raggiungimento di tali
obiettivi.
F.to: Louvin - Bertin - Giuseppe Cerise - Chatrian - Patrizia
Morelli
Presidente
- La parola al Consigliere Louvin.
Louvin (ALPE)
- Grazie Presidente.
Siamo in una giornata nella quale il tema dei balzelli a danno
degli automobilisti è già stato ampiamente trattato per il versante
autostradale; noi abbiamo recepito e portiamo all'attenzione di
questo Consiglio un'iniziativa, che invece riguarda un altro peso
non indifferente che grava in questo momento sugli utenti del
sistema stradale e credo anche di buona parte di noi. Come sapete,
dal 1993 le tariffe della responsabilità civile e automobilistica
dovrebbero essere state liberalizzate e si attendeva da questa
dinamica, che è stata sospinta in avanti anche dall'Unione europea,
un effetto benefico per quanto riguarda le tasche dei cittadini. In
realtà, il costo medio delle RC AUTO in Italia in questo momento si
attesta su 400 euro annui, ossia su una soglia all'incirca doppia
di quella che è riscontrata nell'insieme dei Paesi europei. A
gridare allo scandalo non sono soltanto gli utenti che hanno,
attraverso l'Associazione dei consumatori, fortemente lamentato
questa situazione, è anche l'ISVAP, l'organismo di vigilanza sui
sistemi assicurativi, sono le stesse autorità di Governo e fra gli
altri anche il Ministro Romani, che ha avviato un'iniziativa a
sostegno di iniziative legislative parlamentari che sono in corso e
sono anche gli stessi operatori del ramo assicurativo in quanto
proprio l'associazione che riunisce gli agenti di assicurazione ha
ritenuto doveroso attivare un'iniziativa di petizione popolare in
questo senso. Senza "voler scoprire l'acqua calda", ma volendo
portare una doverosa attenzione in un momento di crisi ad un
settore nel quale una maggiore attenzione contro le frodi, che sono
purtroppo una piaga ormai endemica in buona parte del Paese in
questo settore... volendo stigmatizzare che la forte concentrazione
in poche mani del settore assicurativo, 8 gruppi si spartiscono la
torta del mercato assicurativo stesso, una certa debolezza anche
della rete di liquidazione dei sinistri e determinate difficoltà
per quanto riguarda il trattamento sia delle macro, sia delle micro
lesioni... tutto questo congiura nel rendere il sistema
assicurativo italiano particolarmente opaco. Ci sono delle proposte
provenienti dalla stessa ISVAP che sembrano degne della massima
attenzione: per il trattamento delle lesioni, per la questione del
risarcimento diretto che una sentenza recente della Corte
costituzionale ha messo in forte difficoltà, per la
dematerializzazione del contrassegno assicurativo, il bollino, che
purtroppo è oggetto di falsificazione molto diffusa e anche, non
ultima, per l'abolizione del tacito rinnovo, proprio per dare un
colpo di frusta al settore assicurativo, in modo che la concorrenza
operi in maniera efficace. Crediamo che questo complesso di fattori
possa essere utilmente superato e che si possa invertire la marcia
rispetto agli aumenti recenti; abbiamo lamentato poco fa quelli
autostradali che hanno colpito significativamente la nostra regione
e non possiamo che manifestare sconcerto per quanto abbiamo sentito
poco fa nel corso della discussione delle interpellanze che hanno
riguardato tale argomento, ma nel campo assicurativo gli aumenti
medi nel 2010 sono arrivati fino al 30 percento (cito dati de "Il
Sole 24Ore" e non di secondaria importanza) e dal 1994, momento
della liberalizzazione, abbiamo avuto un balzo in avanti del 180
percento lamentato e documentato dalle associazioni dei
consumatori. Questa non credo sia una questione sulla quale abbiamo
necessità di innalzare bandiere di sorta: è una questione che
riguarda la cittadinanza nel complesso e gli utenti, a noi è parsa
meritevole di adesione. Sappiamo che sono in corso iniziative
parlamentari e sollecitazioni popolari, ci pare utile e positivo
che anche questo Consiglio dia il proprio sostegno ad un'iniziativa
rapida per la costituzione di un Comitato nazionale contro le frodi
assicurative aperto alla partecipazione di Magistratura, forze di
polizia, organismi di vigilanza e associativi del settore
assicurativo, nonché ai rappresentanti dei consumatori che credo
abbiano tutto il diritto di far parte di questo organismo, per uno
snellimento degli adempimenti burocratici - ci riferiamo in
particolare alle prassi in atto per la liquidazione dei sinistri a
tutela degli utenti consumatori - e per la creazione di condizioni
di reale liberalizzazione del mercato assicurativo, che credo sia
stato uno dei settori nei quali l'operazione di liberalizzazione
avrebbe potuto portare maggiori benefici e che invece si è trovato
fortemente rallentato. In questo senso la risoluzione è un invito
al Parlamento a fare presto, al Consiglio dei ministri a fare la
sua parte e, se possibile, anche ai nostri Parlamentari di portare
il loro concorso alla soddisfacente realizzazione di tali
obiettivi. Grazie.
Presidente
- Dichiaro aperta la discussione generale.
La parola al Consigliere Lattanzi.
Lattanzi (PdL)
- Grazie Presidente.
La questione delle RC AUTO è una delle questioni che ci
distanziano dall'Europa, sono noti i dati a tutti in quanto le
tariffe in questo Paese siano oggettivamente in un'Europa a due
velocità sicuramente nella seconda velocità, nel senso che i
cittadini italiani pagano un sovrapprezzo dovuto ad una situazione
endemica di questo Paese, in alcune sue parti sostanziali, che poi
però pagano tutti: al sud certamente dove oggettivamente le truffe
alle assicurazioni per qualcuno è diventato un mestiere.
Il Governo nella persona del Ministro Romani - mi ha fatto
piacere che il collega Louvin lo abbia ricordato - ha recentemente
incontrato le associazioni dei consumatori, si è reso disponibile
nella Commissione parlamentare finanze che sta valutando
un'iniziativa parlamentare trasversale per affrontare questa
tematica e sta analizzando una serie di soluzioni per predisporre
il provvedimento che dal Parlamento e con l'accordo del Governo
possa iniziare dare una soluzione al problema che vada nella
direzione di calmierare i costi che gli italiani pagano in maniera
più salata che in altri paesi del nord Europa. Il centro della
questione può essere non tanto la numerica concorrenza, ma la
qualità della concorrenza fra le compagnie, che lamentano, pur
avendo prezzi molto alti, margini molto ridotti, basta andare a
guardare i bilanci, ma soprattutto lamentano di dover affrontare
con i premi assicurativi queste truffe che sono diventate per
alcune parti del Paese delle vere e proprie attività industriali.
In questo senso va l'iniziativa del Parlamento e della Commissione
finanze, in questo senso va l'iniziativa del Governo e siamo
contenti che anche alcuni colleghi di questo Consiglio abbiano
voluto allineare a tali volontà anche questo Consiglio.
Noi non possiamo che condividere questo auspicio, ossia che il
Governo insieme al Parlamento legiferi in tale direzione nel più
breve tempo per dare ai cittadini italiani l'opportunità di entrare
in Europa in questo settore. Non ripeto i dati che ha già citato il
collega Louvin, dico solo che, sotto l'aspetto politico, non
possiamo che vedere in maniera favorevole il sostegno a questa
iniziativa politica, perché se tutte le Regioni esprimono la
volontà in quella direzione, per il Ministro Romani sarà più facile
insieme alle associazioni dei consumatori e ai parlamentari di
tutto il Parlamento arrivare ad un provvedimento che possa
risolvere questa tematica. So per certo che le questioni sono molto
complesse, probabilmente non lo saranno neanche in tempi brevissimi
"utilizzabili", ma cominciare a mettere in piedi un provvedimento
di legge in Parlamento con i nostri Parlamentari, che una volta
ogni tanto potrebbero anche votare a favore di cose positive, non
sarebbe male e credo che i nostri Parlamentari non si potrebbero
sottrarre, anche alla luce dell'impegno che il Consiglio con questa
risoluzione intende dargli, di essere protagonisti di un voto
positivo ad un provvedimento di questo tipo. Il Popolo della
libertà voterà favorevolmente sulla risoluzione.
Presidente
-La parola al Consigliere Salzone.
Salzone (SA-UdC-VdA)
- Grazie Presidente.
Anche a nome del collega La Torre, con il quale abbiamo
visionato un attimo fa su internet qual era l'iter del Governo
relativamente a questo argomento, annunciamo che voteremo questa
risoluzione, anche perché, come ha detto il collega Lattanzi, il
Ministro Romani ha recentemente incontrato la Commissione finanze
della Camera con l'impegno di sollecitare l'approvazione delle
nuove norme contro i rincari delle RC AUTO, ma non solo, anche per
la problematica delle truffe ai danni delle assicurazioni. Ha poi
incontrato anche le associazioni dei consumatori, con le quali ha
condiviso la sensibilità relativamente a questo problema. Nel
metodo contesto agli amici dell'ALPE una risoluzione di tale tipo,
la trovo leggermente strumentale, ma è sicuramente condivisibile
nella sua filosofia, per cui non possiamo che dire che voteremo a
favore della risoluzione.
Presidente
- La parola al Consigliere Agostino.
Agostino (UV)
- Grazie Presidente.
Questa risoluzione firmata dai rappresentanti dell'ALPE mi trova
così come è messa... a parte che sono favorevole, però quei punti
che avete messo giù, ossia questi tre punti, se mi permette collega
Louvin, ci sono già. Quando si parla di snellimento, quando si
parla di apertura alla Magistratura e alle forze di polizia... c'è
già, lo posso assicurare e posso dirlo come esperto, perché forse
nessuno sa che come mestiere iniziale ho fatto 18 anni di
carrozziere, il battilastra specializzato, poi mi sono iscritto
all'Albo dei periti assicurativi esperti dell'infortunistica
stradale e sono rimasto iscritto fino a due anni fa, quando mi sono
cancellato... dall'Assessorato di Pastoret...
Vi posso assicurare che il Consigliere Lattanzi e anche il
collega Salzone vi hanno azzeccato, il problema sono le truffe: è
per quello che le tariffe sono alte! In certi Paesi italiani le
assicurazioni, se la media è 400 euro come ha detto il collega
Louvin, anche se fanno pagare 1.000 euro a testa, sono sempre in
perdita, perché vi assicuro che in qualsiasi maniera questi punti
che avete messo... che ci sono già perché, quando una carrozzeria
non concorda il prezzo che il perito gli offre e poi vanno per vie
legali, la Magistratura nomina un perito di parte, che è un
esperto. Mi pregio di essere stato iscritto fra gli esperti, non
sapevo neanche di essere a disposizione della Magistratura come
esperto in questo campo per averlo fatto per tanti anni. Ecco in
quel caso la Magistratura già interviene, quindi questo non serve a
niente, l'unica modalità che si può aggiungere è la nomina di un
pool
di esperti, ma di esperti particolari, di modo che,
quando il perito va a fare una perizia in una carrozzeria, che
l'assicurazione mandi un controperito senza che lui lo sappia. È
l'unica maniera, ma un perito veramente con "i cosiddetti", perché
i periti che ci sono vi assicuro che i carrozzieri li infinocchiano
come e quando vogliono! Ve lo assicuro per esperienza! Lì, quindi,
ci va uno del mestiere. Collega Louvin, se lei va contro un muro e
domani mi fa vedere l'auto, io le dico che lei è andato contro un
muro, io; qualche perito non lo sa e dice che è andato contro
un'altra macchina. No, io le dico che è andato contro un muro, o
contro un camioncino, o contro una Cinquecento, glielo posso
assicurare perché per esperienza riconosco lontano un chilometro la
botta da dove proviene. Quello è l'esperto, in maniera da
denunciare quando si va a fare questa controperizia, però il perito
ufficiale non deve sapere niente che la sua perizia è stata
valutata da un altro perito, altrimenti non serve a niente,
altrimenti qui "mangiano" un po' tutti chiaramente! Quella è
l'unica maniera, bisogna che in ogni regione si trovi un
pool
di esperti veramente, come dicevo prima, per denunciare
le truffe e per denunciare altre perizie valutate in maniera molto
superficiale, come avviene anche in Valle d'Aosta, ma soprattutto
parliamo in certe regioni da far paura. Condivido chiaramente
questo, ma questi tre punti che ha messo ci sono già, negli
adempimenti le assicurazioni hanno cercato di far pagare subito il
danno per sopperire alla burocrazia, per snellire gli adempimenti
che prima avvenivano alle volte dopo anni!
L'unica modalità che serve è quella che ho detto, poi condivido
perfettamente... conosco bene questo ambiente; qui ancora ancora ce
la caviamo, ma giù neanche se fanno pagare 1.500 euro... anzi certe
assicurazioni non lo vogliono, neanche a fargli pagare 1.500 euro,
non lo vogliono, perché voi capite che una riga ad una macchina,
due righe ad una macchina costano già 500-600 euro ed è tutto
detto... quindi, se la media sono 400 euro, sono sicuramente...
soprattutto il settore delle RC AUTO... Voto a favore ma, come ha
detto Salzone, è una risoluzione molto leggera, perché questi
accorgimenti ci sono già.
Presidente
- Se non c'è nessun altro che chiede la
parola, dichiaro chiusa la discussione generale.
La parola al Presidente della Regione, Rollandin.
Rollandin (UV)
- Le dotte osservazioni degli esperti ci
hanno convinto e voteremo la mozione.
Presidente
- Pongo in votazione la risoluzione in
oggetto:
Consiglieri presenti, votanti e favorevoli: 34
Il Consiglio approva all'unanimità.
Presidente
- Con questo atto, essendo stato espletato
l'intero ordine del giorno, dichiaro conclusi i lavori dell'odierna
adunanza del Consiglio regionale.
La seduta è tolta.
---
L'adunanza termina alle ore 17,53.
