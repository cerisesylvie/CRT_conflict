Classificazione
CONSIGLIO REGIONALE
Attività consiliare d'aula



Oggetto del Consiglio n. 1442 del 30 luglio 2005 - Resoconto
OGGETTO N. 1442/XII - Ordine dei lavori. (Iscrizione di due
risoluzioni e di un disegno di legge)
Presidente - La parola al Consigliere Borre.
Borre (UV) - Per mozione d'ordine. La III Commissione ieri in
serata ha approvato la proposta di legge n. 79, quindi ne chiederei
l'iscrizione d'urgenza con la trattazione dell'argomento subito
dopo l'iscrizione.
Presidente - Da parte della Presidenza non vi sono difficoltà a
questa inversione. Sono tra l'altro pervenute 2 risoluzioni, come
ho comunicato poc'anzi, se il Consiglio è d'accordo, metterei in
iscrizione i 3 argomenti in un'unica votazione.
La parola al Consigliere Riccarand.
Riccarand (Arc-VA) - Chiediamo che siano messe in votazione in
modo separato le iscrizioni dei 3 provvedimenti: delle 2
risoluzioni, da un lato, e del disegno di legge, dall'altro.
Presidente - Pongo in votazione l'iscrizione delle 2
risoluzioni:
Il Consiglio
- ai sensi del secondo comma dell'articolo 53 del Regolamento
interno del Consiglio;
delibera
di iscrivere all'ordine del giorno dell'adunanza in corso i
seguenti oggetti:
30.3) Risoluzione dei Consiglieri Salzone, Secondina
Squarzino e Frassy: "Fruizione del patrimonio archeologico della
città di Aosta ed in particolare del sito del
criptoportico";
30.4) Risoluzione dei Consiglieri Frassy, Tibaldi, Lattanzi e
Salzone: "Impegno ad intervenire in relazione all'attività del
Centro Sviluppo S.p.a.".
Consiglieri presenti, votanti e favorevoli: 29
Il Consiglio approva all'unanimità.
Presidente - Si passa alla votazione sull'iscrizione con
trattazione urgente del disegno di legge:
Il Consiglio
- ai sensi del secondo comma dell'articolo 53 del Regolamento
interno del Consiglio;
delibera
di iscrivere all'ordine del giorno dell'adunanza in corso il
seguente oggetto:
30.2) Disegno di legge n. 79 presentato dalla Giunta
regionale in data 3 giugno 2005 concernente: "Modificazioni alla
legge regionale 20 giugno 1996, n. 12 (legge regionale in materia
di lavori pubblici), da ultimo modificata dalla legge regionale 20
gennaio 2005, n. 1".
La parola al Consigliere Frassy.
Frassy (CdL) - Vogliamo rimarcare alcune cose, prima di
procedere a tale votazione. La materia sulla quale siamo chiamati a
discutere in via straordinaria oggi non è una materia nuova, è una
materia che è stata più volte oggetto di discussione in quest'aula,
che ha interessato la Corte Costituzionale per alcuni rilievi fatti
sulla legge n. 12, che ci apprestiamo a modificare. Voglio
ricordare che nel novembre 2003 il nostro gruppo sollevò tutta una
serie di problematiche prima delle interrogazioni e interpellanze e
poi con delle mozioni, che invitavano la Giunta di allora ad
attivarsi per recepire una serie di linee che avevamo tratteggiato.
Quella mozione venne bocciata, si disse che vi era un gruppo di
lavoro che nel giro di pochi mesi avrebbe dato delle risposte
concrete.
Noi oggi siamo chiamati ad iscrivere in via d'urgenza in aula
non una legge banale, ma una legge complessa; di conseguenza, noi
riteniamo che questo modo di procedere sia uno di quei metodi che
non danno dignità al Consiglio. Penso che oggi per l'ennesima volta
quella centralità che più volte è stata richiamata dai banchi di
maggioranza sia stata completamente disattesa. In questo Consiglio
abbiamo votato 2 leggi importanti: la prima sulla scuola, che ha
avuto un lungo e travagliato iter per essere poi stravolta nei
corridoi nei giorni antecedenti il Consiglio, ma la legge sulla
scuola era un manifesto politico, priva di contenuti significativi,
con alcuni "pacioccamenti" nel tentativo di dare delle risposte,
che hanno consentito a tutti i consiglieri di percepire
l'inconsistenza contenutistica di quella legge. Non è così per la
legge n. 79 di riforma della legge n. 12. Questa è una legge
complessa e vorrei capire quanti dei colleghi qui presenti che non
hanno partecipato ai lavori di commissione, peraltro finiti nel
tardo pomeriggio di ieri, siano in grado di capire quello che
andranno a votare stamani. Di conseguenza, esprimiamo un giudizio
di assoluta contrarietà all'iscrizione in via d'urgenza di tale
provvedimento, ma non perché non si condivida l'urgenza di arrivare
a una modifica di questa legge, ma perché non è più tollerabile che
il Consiglio venga chiamato a ratificare delle decisioni che non
competono più al Consiglio, che oggi è nell'impossibilità di fare
delle valutazioni serie sulle modifiche, che ancora nel tardo
pomeriggio di ieri avete adottato, smentendo modifiche che erano
state fatte l'indomani del testo licenziato dalla Giunta. Non so se
questa sarà una buona legge, ma il metodo con cui la portate in
aula non è un buon sistema.
Devo dire che mi rammarico con il Presidente di Commissione
Borre, perché ha una responsabilità importante nell'applicazione
della legge, perché si è prestato a smentire quei ragionamenti di
buon senso che forse in maniera un po' enfatica erano stati
riportati dai giornali di mezza settimana, dove diceva che era
impossibile fare un lavoro serio su una materia così complessa in
un tempo così ridotto. Questo mi dispiace, perché se il collega
Borre avesse fatto finta di non accorgersi di tale problematica,
forse questa mia ulteriore riflessione potevo evitare di farla, ma
che un presidente di commissione si renda conto per una volta,
finalmente, che, nel momento in cui presiede la commissione, è un
uomo delle istituzioni e non è uno "yes man" a servizio di un
gruppo politico o di un partito... mi dispiace constatare che alla
fine ancora una volta nell'"Union Valdôtaine" ha prevalso quella
logica di potere che impone anche a un presidente di commissione di
portare avanti un certo percorso che non porta a valorizzare i
lavori di commissione, che non porta a dare dignità a quei
consiglieri che in un gioco tipo lavori forzati sono stati
obbligati nella giornata di venerdì a far finta di capire cosa
avrebbero dovuto spiegare nel Consiglio odierno.
Presteremo particolare attenzione alle relazioni che verranno
fatte ad illustrazione di questo provvedimento, perché il testo
della legge che abbiamo esaminato come gruppo è punteggiato da una
marea di punti interrogativi su questioni che riteniamo non siano
state esplicitate nella relazione che la Giunta ha fatto in
accompagnamento a questo disegno di legge, vi sono degli
emendamenti che vanno addirittura a smentire le previsioni che
erano contenute e nella relazione e nel testo di disegno di legge
della Giunta. Noi abbiamo la sensazione che il pasticcio della
legge n. 12 verrà ulteriormente pasticciato dalle modifiche del
disegno di legge n. 79.
Con questo voto contrario all'iscrizione in via d'urgenza al
fine di evitare le solite facili polemiche e strumentalizzazioni,
ribadiamo di non essere contrari alla modifica della legge n. 12,
in quanto non solo a parole, ma con atti concreti, e dunque con
mozioni che erano state presentate fin dal novembre 2003, avevamo
chiesto un percorso che ci consentisse di arrivare a concordare un
testo che potesse dare delle risposte concrete. Parteciperemo a
tutta la discussione, ma non ci assumiamo nessuna responsabilità
politica sul risultato finale, perché preconizziamo che esso sarà
un risultato che darà risposte di gran lunga inferiori alle
aspettative delle categorie che noi con tale legge avremmo dovuto
coinvolgere e anche alcune dichiarazioni fatte sui giornali delle
settimane scorse penso la dicano lunga su queste nostre
preoccupazioni.
Per dire ancora tutto, su un argomento così complesso sarebbe
forse stato opportuno che venisse fatta la "tara dei pesi" che
hanno le singole categorie, se gli artigiani, piuttosto che
Confindustria, su questa materia abbiano degli interessi
contrastanti, capire quali sono le esigenze dell'imprenditoria
valdostana, perché la legge sugli appalti è una legge che riguarda
essenzialmente le opere pubbliche e voi sapete benissimo che
nell'ambito delle opere pubbliche in prevalenza le imprese
valdostane sono di tipo artigiano. Abbiamo invece la sensazione che
vi sia stata una prevalenza, per motivi che poi forse qualcuno ci
spiegherà, di alcune tesi di Confindustria. La Confindustria sulla
materia degli appalti in Valle d'Aosta pesa molto poco, perché, se
andate a vedere l'aggiudicazione degli appalti, mi correggo: dei
subappalti pubblici, vi renderete conto che la gran parte dei
lavori di appalti pubblici viene effettuata da imprese artigiane e
anche questo, collega Borre, è un dato politico che avrebbe
meritato una riflessione più approfondita prima di arrivare a certe
conclusioni.
Queste sono le motivazioni che ci portano ad esprimere un voto
critico sulla metodologia e sulla tempistica seguite fino ad
oggi.
Presidente - La parola al Consigliere Riccarand.
Riccarand (Arc-VA) - Il nostro gruppo non può condividere la
procedura accelerata con cui si è deciso di esaminare questo
provvedimento e se ne chiede oggi l'iscrizione d'urgenza in aula.
Si tratta di un provvedimento complesso e impegnativo e in
commissione era stata decisa una certa tempistica dei lavori, in
modo da avere il tempo per tutti gli approfondimenti e tutti gli
esami del caso. Vi è stata una pressione affinché venisse scelta
invece una procedura abbreviata accelerata, che, secondo noi, in
questo caso non può dare risultati proficui perché vi sono troppi
"nodi" di incertezza. Sicuramente si pone l'insieme dei consiglieri
regionali di fronte a un testo che non si è potuto esaminare,
perché i lavori della commissione sono finiti ieri nel tardo
pomeriggio, quindi ci sembra che questo sia un modo del tutto
inopportuno per affrontare provvedimenti di questa complessità. Il
nostro voto sull'iscrizione in aula quindi è un voto contrario.
Presidente - La parola al Presidente della Regione, Caveri.
Caveri (UV) - Mi sia anzitutto consentita una battuta al collega
Frassy: che il Consiglio sia un posto da lavori forzati come la
"Guyana di Papillon" mi sembra un po' esagerato, il fatto che si
lavori un sabato mattina credo che possa rientrare anche nella
normalità delle cose. La commissione ha compiuto in tempo utile il
suo lavoro, dopo numerosissime audizioni che hanno consentito a
tutti di poter esprimere il proprio parere, di cui i commissari,
prima di esprimere il loro voto nel tardo pomeriggio di ieri,
avranno certamente tenuto da conto.
Devo ringraziare l'Assessore Cerise, che con un lavoro
preparatorio durato parecchio tempo, ha consentito il varo del
disegno di legge da parte del Governo regionale a suo tempo e poi
la possibilità che vi è stata di un dibattito anche all'interno
della commissione. L'iscrizione in via d'urgenza, come avviene
normalmente per le risoluzioni, non implica affatto mettere il
silenziatore nel dibattito in Consiglio sul merito; chiunque sarà
libero di argomentare senza nessun limite e senza nessun limite
potrà presentare tutti gli emendamenti che riterrà opportuni per
migliorare il contenuto della legge. Nel merito credo che la scelta
politica effettuata di portare in approvazione questo provvedimento
di legge prima dell'estate ha un significato preciso, che tutti
conoscono perché è stato esplicitato nella riunione dei Capigruppo,
motivando le ragioni tecniche che portano a dire che tale legge
deve essere approvata prima dell'estate, proprio per consentire una
maggiore competitività a quel comparto del settore edilizio che
sappiamo essere oggi sofferente. Vi sono quindi delle buone ragioni
che portano oggi alla richiesta di iscrizione.
Presidente - La parola al Consigliere Frassy, immagino per fatto
personale, non ravviso nelle parole... le concedo un minuto.
Frassy (CdL) - Il Presidente non può essere così strumentale da
far intendere un discorso che ho cercato di sottolineare...
(interruzione del Presidente Caveri, fuori microfono)
... il problema è che le sue battute hanno i titoli, i nostri
ragionamenti non hanno neppure gli incisi! Noi le dimostreremo che
siamo disposti a stare fino a domenica o fino a lunedì primo
agosto, Regolamento permettendo. Il problema è un altro: abbiamo 97
pagine che ci sono state consegnate 90 secondi fa. Presidente, lei
ha una strana concezione del parlamentarismo, di cui dovrebbe
invece essere uno strenuo difensore; al di là delle commissioni, vi
sono consiglieri che in commissione non ci stanno, voi oggi
consegnate 97 pagine di una legge complessa, allora il mio
riferimento non era al sabato, era alla procedura che avete seguito
fino a questo momento, dopodiché abbiamo anche la domenica per
discutere.
Presidente - La parola al Consigliere Viérin Marco, per
dichiarazione di voto.
Viérin M. (SA) - Sempre in merito all'iscrizione, intervengo
solo per dire che il nostro gruppo ha alcune perplessità sull'iter.
Affrontare in 8 giorni una legge così in commissione e in Consiglio
non è facile, anche dopo le audizioni di ieri. Non è facile essere
qui oggi a discutere se è corretto o meno un passaggio, piuttosto
che un altro in merito a tale legge, ma è altrettanto vero che
questo settore sta vivendo un momento critico e che rischiamo di
andare ad applicare tale nuova normativa alla fine dell'autunno;
quindi, per senso di responsabilità, il nostro movimento voterà
l'iscrizione di questa legge.
Presidente - Pongo in votazione la proposta del collega
Borre:
Consiglieri presenti e votanti: 32
Favorevoli: 26
Contrari: 6
Il Consiglio approva.
