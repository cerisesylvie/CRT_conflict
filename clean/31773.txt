Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia



Oggetto del Consiglio n. 689 del 28 luglio 2009 - Resoconto
OGGETTO N. 689/XIII - Interpellanza: "Intendimenti in merito
all'accresciuto fabbisogno di prestazioni a beneficio dei minori
dislessici".
Interpellanza
Nel mese di maggio di quest'anno, il Consiglio regionale ha
approvato una legge (L.R. 12 maggio 2009, n. 8) con cui si
introducono importanti disposizioni in materia di disturbi
specifici di apprendimento.
Le iniziative che dovranno assumere in questo caso gli
organismi scolastici si dovranno necessariamente avvalere di figure
specifiche dotate di competenze particolari quali i
logopedisti.
Appreso che l'USL della Valle d'Aosta ha recentemente
revocato un concorso già bandito per 5 posti di logopedista, per
sostituirlo con una nuova procedura limitata all'assunzione di due
sole persone per la copertura di questo particolare profilo
professionale;
i sottoscritti Consiglieri regionali
Interpellano
la Giunta regionale per sapere:
1) quanti logopedisti operano attualmente, in posizione di
dipendente o con contratti di collaborazione, nell'ambito dell'USL
della Valle d'Aosta;
2) quali motivi abbiano indotto l'USL della Valle d'Aosta ad
adottare una tale decisione e se la stessa sia stata presa di
concerto con l'Amministrazione regionale;
3) come si intenda coprire l'accresciuto fabbisogno di
prestazioni a beneficio dei minori dislessici, a fronte di una
diminuzione del personale specializzato nel settore.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole au Conseiller Louvin.
Louvin (VdAV-R)
- Grazie. Per avere dalla Giunta delle
informazioni e delle valutazioni su una questione che, come sanno
gli Assessori sia all'istruzione che alla sanità, seguiamo molto da
vicino e con attenzione.
Siamo stati colpiti dal vedere pubblicata recentemente una
deliberazione dell'Unità sanitaria locale della Valle d'Aosta che
revocava un concorso indetto alcuni anni or sono per l'assunzione
di cinque logopedisti. I logopedisti sono figure professionali
particolarmente utilizzate per le attività di recupero e di
sostegno nelle forme di difficoltà nel linguaggio, fra queste anche
quelle della dislessia, di cui ci siamo occupati recentemente con
una legge che - credo - sia stata apprezzata all'esterno di
quest'aula come un tentativo coraggioso di affrontare una
problematica complessa. Ci ha quindi sorpreso, ma gradiremmo
conoscere lo stato dell'arte proprio per questo dall'Assessore,
sapere che a fronte di una richiesta molto rilevante in questo
campo di prestazioni, si arretrava sul piano formale e concorsuale
il numero delle persone che avevano questa prospettiva di poter
operare all'interno dell'Unità sanitaria locale. Credo che
l'Assessore potrà dare conto del livello di operatività dell'Unità
sanitaria locale stessa per quanto riguarda sia le posizioni di
dipendente, sia quelle eventuali di collaborazione esterna che sono
già attivate all'interno dei vari distretti, quindi ci potrà dire
come si sta muovendo.
In relazione specificamente a questa decisione di revocare un
concorso già indetto e di attivarne uno nuovo, spero ci darà conto
delle sue motivazioni e del fatto se sia stato o meno oggetto di
accordo con l'Amministrazione regionale. In sostanza ci troviamo di
fronte, questo è il senso della questione, ad un'accresciuta
domanda e gradiremmo sapere come intendono l'Assessorato regionale
della sanità e l'Unità sanitaria locale affrontare questa
questione. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Per quanto riguarda la
prima domanda, in particolare quanti sono i logopedisti che operano
al momento all'interno dell'Unità sanitaria locale -, rispondo
confermando la presenza di 12 logopedisti a tempo pieno, 5 a tempo
parziale, uno a tempo determinato, 3 con contratto di lavoro
somministrato, 5 libero-professionisti.
(interruzione del Consigliere Louvin, fuori
microfono)
Ripeto: 12 a tempo pieno, 5 a tempo parziale, uno a tempo
determinato, 3 con contratto di lavoro somministrato, 5
libero-professionisti, quindi ci sono 26 figure professionali
attualmente che operano nell'ambito dell'Unità sanitaria
locale.
Per quanto riguarda il secondo punto
"la revoca del concorso
pubblico"
, la decisione si è resa necessaria a causa del blocco
delle assunzioni a livello nazionale, ma nell'ambito del processo
di stabilizzazione dei lavoratori precari dell'Azienda, che è in
corso, naturalmente di concerto con l'assessorato, quest'anno il
processo di stabilizzazione (si richiama alla legge regionale n.
9/2008) ha previsto la predisposizione di un piano triennale
2008-2010 di stabilizzazione all'interno del quale sono inseriti i
5 posti di logopedista. Tant'è vero che quest'anno, nel piano di
assunzioni dell'Azienda, sono già stati inseriti 2 posti di
collaboratore professionale sanitario logopedista, quindi non si
poteva per un controllo della spesa sanitaria prevedere
un'assunzione delle cinque figure professionali; pertanto sono
previste nell'ambito di questo triennio.
Per quanto riguarda attualmente l'accresciuto fabbisogno,
innanzitutto c'è da dire che, facendo una fotografia attuale, non
si ritiene per il momento che siano inevase le richieste da parte
dell'utenza nell'ambito della logopedia, ma è chiaro che, in
applicazione della nuova legge sulla dislessia, monitoriamo e
monitoreremo attentamente, sia come assessorato che come Azienda,
le eventuali carenze in tale ambito. Grazie.
Président
- La parole au Conseiller Louvin.
Louvin (VdAV-R)
- L'Assessore ci ha fornito un quadro
chiaro e completo della disponibilità sul piano tecnico dell'Unità
sanitaria locale e comprendiamo bene che non ci sia la possibilità
di espandere a fisarmonica il numero dei posti disponibili. Mi pare
di avere capito, l'Assessore mi confermerà, che questa assunzione,
quindi i 2 posti messi a concorso sono a graduatoria aperta, con
possibile utilizzo della stessa graduatoria nel periodo successivo,
fino a concorrenza dei 5 posti rimasti. Mi pareva di averlo
intuito, ma non era chiaro, devo dire, dal punto di vista del
deliberato, anche perché probabilmente non potevano mettere in
chiaro oltre una certa misura questo intendimento. La dizione pura
e semplice di revoca e di indizione di un nuovo concorso, sulla
base di indicazioni contenute nel contratto di servizio che abbiamo
stipulato da Regione a USL, sembrava che facesse presagire invece
una diminuzione
tout court
; quindi ben venga il mantenimento
al momento in attesa di un ulteriore monitoraggio.
Noi abbiamo l'impressione che ci sarà una sollecitazione
accresciuta nei prossimi mesi, ma penso che lo potrete valutare
anche voi; le richieste sono in fortissimo aumento e c'è una
sensibilità accresciuta e una necessità familiare molto elevata.
Quello che ci premeva è che rimanesse da parte dell'Amministrazione
regionale un'attenzione particolare in questo momento su questo
settore per non lasciarlo sguarnito. È sicuramente vero quanto lei
dice, che non ci sono al momento delle richieste inevase, ma devo
segnalarle che gli operatori del settore sottolineano
un'accresciuta domanda, una prospettiva di intenso aumento delle
prestazioni richieste ed è bene che ci si prepari sul piano della
sanità pubblica, perché l'onere per le famiglie che fanno seguire
da logopedisti privatamente questi ragazzi è un onere molto
rilevante.
La ringrazio intanto per le informazioni fornite.
