Classificazione
SANITÀ VETERINARIA E ZOOTECNIA
Sanità veterinaria



Oggetto del Consiglio n. 1185 del 9 marzo 2005 - Resoconto
OGGETTO N. 1185/XII - Tutela del processo di reintroduzione del
gipeto in Valle d'Aosta. (Interrogazione)
Interrogazione
Evidenziato che, da alcuni anni, sono state osservate
presenze in Valle d'Aosta del gipeto, un magnifico uccello
scomparso all'inizio del 1900 perché annientato dai
cacciatori;
Appreso che recentemente sarebbe stata constatata una
nidificazione di gipeti nel vallone di Chavanne, ai confini fra il
Comune di La Thuile ed il Comune di Courmayeur;
Evidenziato che proprio nei pressi di tale località esiste
una zona in cui è autorizzato l'atterraggio di elicotteri per
l'attività di eliski;
Rilevato che un traffico di elicotteri sarebbe di grave
ostacolo al consolidamento della presenza del gipeto;
il sottoscritto Consigliere regionale
Interroga
la Giunta regionale e l'Assessore competente per
conoscere:
1) se è stata accertata una nidificazione di gipeti nel
territorio citato in premessa;
2) quali provvedimenti sono stati assunti per evitare
presenze, attività e rumori che ostacolerebbero il processo di
reintroduzione del gipeto in tale territorio.
F.to: Riccarand
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Capita raramente di seguire dei "dossier" curiosi
e, da un certo punto di vista, anche interessanti. Credo che tutti
noi abbiamo fissa nella memoria un'immagine particolarmente cruda
ed è una foto in bianco e nero del 1913 con due cacciatori baffuti
e barbuti molto fieri con un cane vicino che mostrano come un
trofeo l'ultimo gipeto della Valle d'Aosta, abbattuto in Val di
Rhêmes. Poi con una specie di "catarsi storica" oggi è possibile,
proprio nel centro di visite di Chanavey vedere le gesta e
l'importanza del gipeto nel centro visite del Parco del Gran
Paradiso. Rispondo volentieri all'interrogazione del Consigliere
Riccarand, anche se avrei preferito che l'interrogazione non
riportasse con l'esattezza con cui invece viene riportata
l'ubicazione della zona dove si trovano i gipeti. Avevamo cercato
di mantenere una certa forma di riservatezza per evitare che i
curiosi naturalisti potessero recarsi senza troppi controlli nella
zona.
Devo dire fra l'altro che il 21 febbraio, quindi in tempi molto
rapidi rispetto alla presentazione della questione così come la
racconterò fra breve, il 21 febbraio la Giunta ha bloccato
l'"eliski" in quella zona e lo abbiamo fatto con una deliberazione
che aveva al suo interno diverse piazzole e ciò avrebbe impedito
un'identificazione esatta della zona, c'eravamo limitati a parlare
della Valdigne. Come è successa la questione? Sono stato contattato
dal Dott. Paolo Fasce di Genova, un italiano, Segretario della
"Fondazione per la conservazione del gipeto", che ha sede in
Olanda, ed è stata costituita per la gestione di un progetto nato
nel 1976, che si chiama "Progetto di reintroduzione del gipeto dopo
la sua estinzione sull'arco alpino ai primi del '900, partendo da
esemplari in cattività". Dopo la creazione di uno "stock" di
individui in cattività, a partire dal 1986 sono iniziate queste
reintroduzioni in natura in alcuni siti di rilascio in Austria,
Svizzera, Francia, Italia - in particolare Stelvio e Alpi Marittime
- e ad oggi sono stati liberati 130 individui e si calcola che ne
sopravvivano in natura 80-90. In Valle d'Aosta mi era capitato già
alcuni anni fa di vedere il gipeto ed era probabilmente di
provenienza francese e girava nella zona del Parco del Gran
Paradiso, ma era stato liberato nella zona della Vanoise. Sulle
alpi occidentali italiane vi sono 3 territori occupati, ma non vi
sono ancora state nidificazioni. La coppia della Valdigne è quella
più vicina alla riproduzione per l'età degli individui: 6 anni il
maschio e 5 anni la femmina, in quanto la maturità sessuale è
raggiunta a circa 6 anni di età e devo dire che la fondazione sta
monitorando tutte le coppie, compresa questa della Valdigne, che ha
lungamente amoreggiato, ma le uova difficilmente arriveranno
quest'anno, arriveranno probabilmente l'anno prossimo.
Ho incontrato il Dott. Fasce assieme a Massimo Bocca del parco
del Mont Avic proprio nella sede di quel parco e in pochi giorni,
dopo aver avuto il sostegno della Giunta, abbiamo deciso di
bloccare l'"eliski", non solo, abbiamo anche inviato una lettera
alle società elicotteristiche per evitare che anche con i sorvoli
possano volare in quella zona. In realtà, come lei sa, questo è un
rapace che, pur essendo stanziale rispetto al nido, nel corso della
giornata fa 50-60 chilometri per cercare delle prede e va detto che
si ciba di carogne, che, come è noto, in regione non mancano, visto
che vi è stato un gran proliferare della selvaggina. Devo dire,
come elemento di soddisfazione, di aver ricevuto dal Presidente
olandese di questa fondazione un telegramma, in cui ci dice:
"J'ai appris que vous avez pris la décision de modifier la
régulation de l'héliski dans la vallée Valdigne, afin de protéger
le couple de gypaètes barbus, qui s'y sont établis après une
absence de plus de 100 ans dans le Val d'Aoste. En tant que
Président de la fondation pour la conservation du gypaète, je vous
prie d'accepter ma sincère gratitude et de recevoir mes plus vifs
remerciements pour votre très opportune et appréciée
intervention".
Speriamo che i due piccioncini possano felicemente volare nei
cieli della Valle d'Aosta e tra un anno secondo gli esperti
potrebbero esserci i pulcini di gipeto, che visti in foto non sono
di una bellezza straordinaria, perché si tratta di veri e propri
avvoltoi per quanto pelosi e bianchi, quindi tutto si può dire, ma
non che siano degli uccelli particolarmente belli.
Président - La parole au Conseiller Riccarand.
Riccarand (Arc-VA) - Dichiariamo la nostra soddisfazione
rispetto alla risposta dell'Assessore e alle iniziative della
Giunta. Ci sembra che si sia colta pienamente l'importanza
dell'avvenimento che si sta verificando nelle nostre montagne, è un
fatto dal punto di vista naturalistico di estrema rilevanza. Se
effettivamente si realizzerà questo deposito delle uova, sarà il
primo avvenimento su tutte le alpi occidentali dopo oltre un
secolo, quindi si tratta di un fatto che ha una grandissima
rilevanza dal punto di vista naturalistico. Siamo soddisfatti
dell'iniziativa assunta dalla Giunta di eliminare alcuni punti di
atterraggio dell'"eliski", cogliamo però anche l'occasione per
evidenziare che potrebbero esserci delle necessità di ulteriori
interventi, perché sappiamo che il gipeto si muove molto, quindi il
suo spazio di movimento è molto ampio e il movimento degli
elicotteri è uno degli aspetti più preoccupanti. Sappiamo che in
Francia è vietato l'"eliski", quindi vi è una situazione
completamente diversa, quindi noi siamo soddisfatti delle
iniziative della Giunta, chiediamo che si continui a seguire questa
vicenda con estrema attenzione, perché ci sembra un fatto dal punto
di vista naturalistico di estrema importanza.
