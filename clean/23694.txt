Classificazione
ASSISTENZA SANITARIA E OSPEDALIERA
Personale medico e paramedico
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 2734 del 23 maggio 2007 - Resoconto
OGGETTO N. 2734/XII - Incarichi di consulenza conferiti
dall'Assessorato del territorio, ambiente e opere pubbliche.
(Interrogazione)
Interrogazione
Constatato che sempre più spesso l'Assessorato ai Lavori
Pubblici conferisce incarichi di consulenza;
Considerato che l'affidamento di taluni incarichi sembrerebbe
funzionale alla copertura di carenze e disequilibri strutturali
degli organici;
Ritenuto opportuno conoscere in modo più dettagliato la
situazione venutasi a creare all'interno delle diverse
direzioni;
i sottoscritti Consiglieri regionali
Interrogano
l'Assessore competente per sapere:
1) il numero e la durata degli incarichi in essere, suddivisi
per Servizi e Direzioni, conferiti dai dirigenti dell'Assessorato
ai LL.PP.;
2) il numero dei consulenti INVA impiegati all'Assessorato
suddiviso per Servizi e Direzioni;
3) il rapporto percentuale tra incaricati e/o consulenti e
dipendenti a tempo indeterminato suddiviso per Servizi e
Direzioni;
4) attraverso quali procedure amministrative si stabiliscono
i compensi dovuti agli incaricati e/o consulenti e se sono stati
rilevati problemi rispetto alla diversa posizione degli incaricati
rispetto al possesso o meno di partita IVA.
F.to: Venturella - Bortot
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Voglio solo ricordare che l'Assessorato ha
una serie di competenze, che si spalmano su diversi settori,
peraltro in rapida evoluzione particolarmente per quanto riguarda
la difesa del suolo e il settore ambientale. Questo rende difficile
seguire le procedure con del personale di ruolo, anche per via del
fatto che sovente ci si trova di fronte a delle situazioni
contingenti.
Questa interrogazione non è nuova, ma ne riprende una
precedente. Rispetto al quadro allora manifestato, le modifiche
sono state minimali: ci sono stati degli spostamenti interni, nel
senso che abbiamo avuto dei consulenti che hanno vinto dei concorsi
e altri che sono andati a lavorare in altre strutture, quindi c'è
stato un cambiamento parziale di queste figure; molti di questi
incarichi però sono reiterati.
Per quanto riguarda i primi tre quesiti, i consulenti che
lavorano presso le sedi dell'Assessorato alla data del 18 maggio
sono 24, più gli 11 di "INVA", per il Dipartimento territorio,
ambiente e risorse idriche, e i 7 per il dipartimento opere
pubbliche. I dipendenti a tempo indeterminato nel Dipartimento
territorio, ambiente e risorse idriche sono 85, di cui 10
dirigenti, e nel Dipartimento opere pubbliche sono 53, di cui 4
dirigenti, per un totale di 138. Per quanto riguarda i rapporti
percentuali, quanto al Coordinatore del dipartimento territorio,
ambiente e risorse idriche sono 22 dipendenti a tempo indeterminato
più 10, quindi sono circa 45%; nel Servizio promozione, progetti e
pianificazione territoriale abbiamo un solo consulente, non abbiamo
nessun dipendente a tempo indeterminato; nel Servizio gestione
demanio idrico abbiamo 9 dipendenti a tempo indeterminato e 1
consulente, cioè 11,1%; nel Servizio opere idrauliche abbiamo 9 a
tempo indeterminato e 2 consulenti con un rapporto di 22,2%; nella
Direzione ambiente abbiamo 5 a tempo indeterminato e 8 consulenti
con un rapporto che diventa 160% (tenga conto che la Direzione
ambiente si è trovata a dover dare attuazione al piano di difesa
dell'aria, al piano rumore, alle linee elettriche, eccetera); nel
Servizio sistemazioni idrauliche abbiamo 18 a tempo indeterminato
più 4 consulenti "INVA", fa 22,2%; alla Direzione urbanistica
abbiamo 9 dipendenti a tempo indeterminato, 4 consulenti con un
rapporto di 44%; la Direzione tutela del territorio è quella dove
il rapporto è maggiore, essendovi 8 dipendenti a tempo
indeterminato e complessivamente 14 consulenti, e siamo a 175%; al
Servizio investimenti pubblici troviamo il rapporto maggiore, siamo
al 200% stante che abbiamo un dipendente e due consulenti, ma
questi sono i "NUV".
Gli 11 dipendenti di "INVA" sono adibiti alla raccolta,
organizzazione e gestione di formazioni cartografiche alfanumeriche
nel settore delle risorse idriche, della difesa del suolo, della
cartografia tecnica regionale; 5 dipendenti di "INVA" svolgono
funzioni di inserimento dati nel sistema informatico. Per quanto
riguarda gli altri, vi sono 9 tecnici incaricati dal Dipartimento
di valorizzazione e protezione delle risorse agroforestali
dell'Università di Torino, per l'analisi, la realizzazione di un
programma di ricerca in materia di protezione dai rischi
pedoambientali e valanghivi del territorio valdostano, che sono
anche quelli che concorrono alla formazione del bollettino neve e
valanghe.
Rispetto al quarto quesito, il parametro di riferimento per il
Dipartimento territorio, ambiente e risorse idriche, per il
compenso delle consulenze a laureati che prevedono una presenza
continua, il parametro è lo stipendio annuale netto di un
istruttore tecnico (ex 8° livello), al quale sono aggiunti IVA,
oneri previdenziali e sanitari e le imposte. Le ultime voci sono
stimate sulla base di informazioni raccolte presso gli incaricati e
presso i consulenti del lavoro. Questi calcoli hanno portato a
stimare in circa 38.000 euro il compenso lordo per una consulenza
di 11 mesi, come affidata all'inizio del 2007, per coloro che
dispongono di "partita IVA"; per coloro che non ne dispongono, il
compenso lordo è calcolato dalla Regione che provvede a
corrispondere tutti gli oneri dovuti. Per quanto riguarda il
Dipartimento opere pubbliche il compenso è stato stabilito sulla
base di analoghi compensi conferiti dall'Amministrazione regionale
e dall'Agenzia del lavoro nei periodi immediatamente precedenti al
suddetto incarico e in linea con l'impegno economico relativo ai
costi del personale assunto con profilo professionale e
raffrontabile al consulente. In particolare per quanto riguarda i
tecnici del Servizio investimenti pubblici della Direzione
programmazione, valutazione investimenti, (si tratta di coloro che
erano già lì, ma alle dipendenze della Presidenza della Giunta), i
parametri retributivi sono gli stessi utilizzati dall'altra sezione
del "NUV", e sono allineati ai compensi che l'Agenzia del lavoro
corrisponde, sulla base delle diverse fasce di esperienza di
consulenti, operatori junior, senior, eccetera.
Per quanto riguarda il Servizio di edilizia residenziale, il
compenso è stato determinato ai sensi di quanto previsto dalla
legge n. 18/1998, ovvero sulla base di un preventivo di spesa,
valutandone la congruità sulla base di analoghi incarichi
precedentemente svolti e con riferimento ai prezzi applicati nel
settore privato dai professionisti (geometri e architetti) per
l'espletamento di progetti e di pratiche concernenti una
istruttoria tecnico-amministrativa.
Si dà atto che, dalle ore 11,52, riassume la presidenza il
Presidente Perron.
Président
- La parole au Conseiller Venturella.
Venturella (Arc-VA)
- Solo una richiesta all'Assessore:
io ho segnato tutto, ma vi sono stati dei tentennamenti su alcuni
numeri nella sua risposta; volevo solo chiedere di avere copia
della sua risposta, senza aspettare i dieci giorni canonici dei
resoconti.
Quello che volevamo sottolineare è che sono bei numeri questi
qua. È vero che l'Assessorato ha una serie di competenze in settori
che sono in rapida evoluzione, ma il fatto che in alcuni servizi il
numero dei consulenti superi di una buona metà quello dei
dipendenti a tempo determinato, la dice lunga su come è organizzata
la struttura dell'Assessorato.
In questa interrogazione avevamo sottolineato un'altra cosa
nelle premesse e mi aspettavo una risposta in questo senso, perché
avevamo detto che l'affidamento di alcuni incarichi sembra
funzionale alla copertura di carenze o almeno ai disequilibri
strutturali degli organici. Registriamo - rinnovo la richiesta
all'Assessore che ci consegni il contenuto scritto della sua
risposta, questi dati - e rinnoviamo la nostra preoccupazione
rispetto alle percentuali, rispetto ai rapporti fra funzionari e
impiegati a tempo indeterminato, numero di incaricati e di
consulenti. Vedremo poi di elaborare altra iniziativa analoga, su
un tema che ci sta particolarmente a cuore.
