Classificazione
TRASPORTI E VIABILITÀ
Viabilità
Autostrade e trafori alpini



Oggetto del Consiglio n. 3421 del 20 marzo 2024 - Resoconto
OGGETTO N. 3421/XVI - Interrogazione: "Interventi previsti
per risolvere le criticità del tratto stradale tra Pré-Saint-Didier
e La Thuile e interlocuzioni con Anas S.p.A. per le rotatorie sulla
SS26".
Sammaritani (Presidente) -
Passiamo al punto n. 16
all'ordine del giorno. Per il Governo, risponde l'assessore
Sapinet.
Sapinet (UV) -
Grazie collega Aggravi. Mi si interroga
con due quesiti, il primo: "se, e in caso positivo, quali
interventi siano previsti per risolvere le problematiche che oggi
interessano il tratto stradale tra Pré-Saint-Didier e La Thuile in
corrispondenza del primo tunnel". Prima di rispondere ringrazio il
Dipartimento Infrastrutture e viabilità, assieme ovviamente alla
parte politica, che segue e continua le interlocuzioni con Anas e
poi la struttura Attività geologiche per il prezioso contributo sia
nell'ambito di questa risposta, sia nell'ambito dell'intervento in
sé. In relazione al tratto di statale in oggetto, si rende noto che
il 13 dicembre scorso Anas ha segnalato un cedimento della
carreggiata, precisamente alla chilometrica 136+800, sul lato
sinistro della SS26 che conduce a La Thuile, all'interno del
territorio comunale di Pré-Saint-Didier in prossimità della
galleria detta Pré-Saint-Didier. Il fenomeno consiste nella
riattivazione di un primo cedimento che si era prodotto nel 2021 a
seguito del quale era stato realizzato un intervento di
consolidamento della massicciata, che aveva riguardato anche il
collettore fognario che serve la vallata che porta a La Thuile che
appunto transita sotto la sede stradale. A seguito della nuova
recente segnalazione da parte di Anas di riattivazione del
movimento franoso, il servizio geologico della Regione ha
prontamente eseguito un sopralluogo lungo il versante interessato.
Gli esiti del sopralluogo hanno rilevato un inizio di
danneggiamento del collettore e confermato la necessità di
procedere a un ulteriore intervento di consolidamento, questo sia a
tutela dell'integrità del collettore fognario, sia per evitare
l'aggravamento del cedimento della sede stradale che potrebbero
portare a limitare il transito per la località turistica di La
Thuile nella stagione invernale. Proprio per quest'ultima finalità,
la Struttura operativa Attività geologiche ha attivato un
monitoraggio discontinuo dell'evoluzione del fenomeno, condotto
mediante i rilievi da drone, distometrici, GPS di precisione e
sistema
laser scanner
, in maniera tale da rilevare eventuali
accelerazioni del fenomeno. Al momento attuale, dalle informazioni
assunte in sito nel periodo compreso tra la seconda e la terza
misura manuale effettuata tra i mesi di febbraio e marzo su due
specifici punti individuati a cavallo della fessura sulla
carreggiata, si è potuto determinare un incremento massimo di circa
2 centimetri dalla distanza orizzontale, questo ci dice la
struttura dopo l'analisi tecnica. Circa gli interventi della sede
stradale, Anas ci comunica che l'intervento di consolidamento del
corpo stradale in frana al chilometro 136+800 sul lato sinistro
della SS26 è in fase di progettazione, ma è già stata ipotizzata la
spesa pari a circa 1 milione e 300 mila euro, già completamente
coperta da finanziamento, e si conta di poter intervenire, una
volta espletate le procedure del caso, cercando ovviamente, come
sempre, di contenere tempistiche e i disagi.
Per quello che riguarda il secondo quesito: "quale sia lo stato
delle interlocuzioni tra l'Amministrazione regionale e Anas
relative alla realizzazione delle rotatorie sulla SS26 nel comune
di Pré-Saint-Didier", è doveroso fare un po' di storia:
l'intervento di miglioramento della viabilità lungo la SS26 nel
comune di Pré-Saint-Didier, con la realizzazione di due rotatorie,
era previsto nell'accordo di programma del 2005 tra Regione e Anas
per la realizzazione di un piano per la messa in sicurezza degli
incroci con la viabilità regionale mediante la costruzione di
rotatorie lungo la statale stessa, con onere di progettazione e di
realizzazione a carico di Anas. Il progetto risalente al 2005, poi
aggiornato nel 2011 dal Comune di Pré-Saint-Didier, prevedeva la
costruzione di due diverse rotatorie lungo la SS26 nel territorio
appunto di Pré-Saint-Didier, la prima sul lato Aosta, in località
Semana, sulla sponda orografica destra della Dora di La Thuile; la
seconda, lato Courmayeur, in corrispondenza dell'incrocio con la
SS26 e il viale Monte Bianco sulla sponda orografica sinistra della
Dora di La Thuile, oltre il nuovo e il vecchio ponte sul fiume.
L'intervento intendeva risolvere le problematiche di sicurezza e di
collegamento della viabilità tra la strada statale 26, viale Monte
Bianco in entrata e in uscita dall'abitato di Pré-Saint-Didier, la
zona artigianale di Semana e la strada di accesso all'abitato
collocato sulla sponda destra della Dora di La Thuile, senza
ovviamente pregiudicare la percorribilità di arterie minori in
corrispondenza di detti accessi.
A seguito della conferenza dei servizi del maggio 2013 tra Anas,
Comune e le strutture dell'Amministrazione regionale coinvolte
nell'emanazione dei pareri obbligatori previsti dalla normativa, si
decideva la sospensione dei termini del procedimento tenuto conto
delle richieste di ulteriore documentazione di chiarimenti e di
modifiche del progetto in esame espresse da parte delle strutture
regionali competenti, demandando ad Anas la definizione di un nuovo
iter finalizzato alla risoluzione delle problematiche emerse. Tale
processo ha portato nell'autunno del 2019 a una modifica concordata
tra i tecnici Anas, Regione e Comune di Pré-Saint-Didier del
progetto originario, che prevedeva, come abbiamo detto prima,
inizialmente due distinte rotatorie con la proposta, questa del
2019, di una costruzione di una sola rotatoria a servizio dell'area
camper, della zona artigianale e anche in tale occasione si era
ribadita la competenza in capo ad Anas della rivisitazione della
progettazione nella direzione sopra ricordata. Nei successivi
incontri tra le parti coinvolte, e qui parliamo del giugno 2022, la
struttura regionale competente ha nuovamente sollecitato Anas a
rivedere il progetto sulla base dei rilievi aggiornati, con la
previsione di una sola rotatoria e dell'eventuale allargamento del
ponte sull'ex Statale per consentire il doppio senso di marcia
verso la stazione ferroviaria. Di qui si è continuato, io posso
parlarle per quest'ultimo anno, nei vari incontri che ci sono stati
di sollecitare, e lo stiamo facendo come su altri interventi...
nello specifico di proseguire quella che era la visione di una sola
rotatoria. Le interlocuzioni con Anas per il riavvio dell'iter
progettuale che, come detto, proseguono, l'obiettivo quindi è di
inserire questa progettazione e questa realizzazione della
rotatoria di Pré-Saint-Didier all'interno del nuovo accordo di
programma che sarà sottoscritto con Anas per un nuovo piano
rotonde, che è finanziato anche con parte dei famosi ormai 14
milioni per le strade della Valle d'Aosta che il Ministero delle
infrastrutture e della mobilità ha annunciato e per i quali, come
ricordato nel mese scorso nell'ambito dell'interpellanza del
collega Brunod sullo svincolo di Champdepraz, siamo in attesa delle
delibere attuative. Solo dopo la loro emanazione si potrà
procedere, insieme ad Anas, che è destinataria dei fondi, ad
aggiornare la programmazione degli interventi sulle strade statali
con le relative priorità e una specifica attenzione alla messa in
sicurezza degli incroci con viabilità locale. Dalle ultime
informazioni di questa settimana, proprio per avere informazioni
riguardo le delibere attuative, Anas ci dice che ormai è questione
di pochi giorni, dopodiché si potrà finalmente inserire questi
interventi nei piani. Diverso è invece il caso, ad esempio, di Nus,
che invece è già finanziato, quello della Statale 26, che abbiamo
già trattato. Ribadisco che questo è sicuramente un intervento
strategico e fondamentale per l'importanza che quell'incrocio
rappresenta e anche per lo sviluppo importante che c'è stato della
parte commerciale e della parte turistica, tra l'area camper e la
nascita di alcuni importanti esercizi di commercio in quella zona
che è particolarmente trafficata e sicuramente importante dal
nostro punto di vista.
Presidente -
Replica il consigliere Aggravi.
Aggravi (RV) -
Con quest'interrogazione io e il collega
Brunod abbiamo voluto mettere insieme più pezzi che insistono nella
stessa area. La prima parte riguarda, come giustamente poi lei ha
incentrato la risposta, la parte alta del Comune, quindi verso la
località Elévaz, laddove c'era stata una prima problematica nel
2021 e poi oggi insiste questa seconda situazione. Quella è un'area
particolarmente complessa, tra l'altro, c'è stato anche un
importante movimento su quel versante che ha interessato la strada
e la realizzazione poi di un ulteriore vallo, ed è anche un'area,
come giustamente lei ricordava e come abbiamo cercato di ricordare
nell'iniziativa, di fondamentale importanza per l'accesso al comune
di La Thuile. L'abbiamo visto proprio nel momento in cui c'era
stato quello smottamento che aveva chiuso quel passaggio e aveva
sostanzialmente portato tutto il traffico sul Colle San Carlo con
tutte le problematiche che ci sono state. Ci auguriamo che
l'intervento che ci ha prospettato possa quanto prima avere corso e
permettere alla viabilità di defluire e soprattutto al versante di
essere messo in sicurezza.
Il secondo quesito invece è un quesito vecchio, lei giustamente
nella cronistoria è dovuto ripartire dal 2005, perché è una vecchia
storia, come spesso interessa Anas e non soltanto questi grandi
gruppi; tra l'altro, quella è un'area complessa perché si ha sia lo
svincolo di entrata per Pré-Saint-Didier, per la strada principale
che va a La Thuile, in realtà c'è poi anche sopra, nel tornante
dove c'è il ponte, un'ulteriore area complessa, perché è vero che è
vietata la svolta a sinistra, ma sappiamo... e ne abbiamo viste di
tutti i colori. Trovare quindi una soluzione che sia una, due
rotatorie per facilitare l'accesso a Pré-Saint-Didier e anche una
viabilità più fluida, proprio perché quella è l'area in salita più
interessata dal passaggio per poi raggiungere il Piccolo San
Bernardo... sicuramente deve trovare prima o poi una sua soluzione.
Al di là delle interlocuzioni, ci auguriamo che il piano rotatorie
possa prevedere una soluzione definitiva e avviare i lavori per
realizzare interventi che sembrano in realtà magari più utili a un
abbellimento dell'area, ma in realtà hanno anche una funzione:
hanno soprattutto una funzione di sicurezza e di fluidità del
traffico perché soprattutto nelle stagioni di massimo afflusso
turistico quello è uno svincolo dove ovviamente insiste molto
traffico, al di là del fatto che oggi non c'è più il traffico di un
tempo, per carità, perché c'è anche l'autostrada quando non viene
chiusa, ma quello è un altro paio di maniche, quindi ci auguriamo
che quello svincolo possa essere più fluido rispetto ad oggi.
