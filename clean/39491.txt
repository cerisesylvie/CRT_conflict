Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 2655 del 21 marzo 2017 - Resoconto
OGGETTO N. 2655/XIV - Accettazione delle dimissioni
rassegnate dal Consigliere David Follien dalla carica di Segretario
del Consiglio regionale e elezione dei Consiglieri Carlo Norbiato e
André Lanièce alla carica di Segretari del Consiglio
regionale.
Rosset (Presidente) -
Punto n. 3 dell'ordine del giorno.
Il Consiglio regionale, con provvedimento n. 2162 del 7 giugno
2016, ha eletto alla carica di Segretario del Consiglio regionale i
Consiglieri David Follien e Carmela Fontana. In data 10 marzo 2017
il Consiglio regionale, con provvedimento n. 2647, ha preso atto
della sospensione temporanea dalla carica della Consigliera
regionale Carmela Fontana, come accertata dal decreto del
Presidente del Consiglio dei ministri in data 7 marzo 2017. Ai
sensi dell'articolo 117bis del Regolamento interno per il
funzionamento del Consiglio, i Consiglieri e gli Assessori
regionali sospesi dalla carica ai sensi di legge decadono
automaticamente dalle cariche di Presidente della Regione,
Assessore, Presidente, Vicepresidente, Segretario del Consiglio e
delle commissioni consiliari e da componenti delle commissioni
consiliari e di tutti gli altri organi collegiali di nomina
consiliare. In data 16 marzo 2017 il Consigliere David Follien ha
rassegnato le dimissioni dalla carica di Segretario del Consiglio
regionale, il Consiglio è pertanto chiamato a procedere
all'accettazione delle dimissioni rassegnate dal Consigliere David
Follien dalla carica di Segretario ed eleggere due nuovi Segretari
del Consiglio regionale. Ci sono interventi?
Pongo in votazione l'accettazione delle dimissioni del
Consigliere David Follien dalla carica di Segretario. Dichiaro
aperta la votazione. La votazione è chiusa.
Esito della votazione:
Presenti: 34
Votanti           
: 34
Favorevoli: 34
Il Consiglio approva all'unanimità.
Possiamo procedere allo stesso procedimento per l'elezione dei
due Segretari del Consiglio, ci sono delle proposte? Ha chiesto la
parola il collega Nogara, ne ha facoltà.
Nogara (UVP) -
A nome della maggioranza, proponiamo Carlo
Norbiato.
Presidente -
Ha chiesto la parola il collega Perron, ne
ha facoltà.
Perron (UV) -
Ho passato, collega Norbiato, alcuni giorni
a chiedermi perché una persona come lei che con noi ha condiviso
dei percorsi anche politici - come ha detto molto bene il collega
Marguerettaz - senza neanche fare un giorno di Consiglio regionale,
tradisse completamente quello che è stato un suo percorso, dove ha
occupato anche delle cariche importanti: da Presidente onorario
della sezione di Aoste Ville, dove insieme a noi ha condiviso la
campagna elettorale. Mi consentirà il Presidente Rollandin di
andare un po' più avanti in questo foglio perché lei, come altri,
lo ha firmato davanti a me, perché io ero Presidente dell'Union
Valdôtaine, dove lei si impegnava pubblicamente davanti agli
elettori della Valle d'Aosta ad aderire all'Union Valdôtaine, a
tenere dei rapporti corretti. Qui era in francese, ma non ho dubbi
sul fatto che l'abbia capito, ma soprattutto ad iscriversi al
gruppo dell'Union Valdôtaine in seno al Consiglio regionale e, nel
caso lei decidesse di abbandonare il gruppo, si impegnava a
dimissionare dalla carica di Consigliere regionale, lei lo ha
pubblicamente firmato. Io mi permetto solo di chiederle se non
prova un filo di imbarazzo di fronte a questo percorso, se non
prova un filo di vergogna, dopo che lei ha fatto campagna
elettorale con tutti noi, quando ancora una volta troverà gli
elettori che l'hanno votata perché lei faceva parte della lista
dell'Union Valdôtaine e improvvisamente, magari su consiglio del
suo Procuratore - in questi giorni è stato difficile parlarle se
non alla presenza del suo Procuratore - che le ha suggerito un
passaggio di questo genere.
Io spero che la risposta non sia la proposta che ha appena fatto
il collega Nogara, che svilirebbe pesantemente un suo trascorso,
svilirebbe un suo
curriculum
. Noi non la ritenevamo un uomo
capace di fare passaggi di questo tipo. Francamente quindi mi
permetta - e lo dico qua senza ritegno - di esprimerle il mio e il
nostro disappunto per un passaggio di questo genere. Noi alla
carica di Segretario del Consiglio, continuando quel ragionamento
di presenza all'interno delle istituzioni, indichiamo una persona
che ha condiviso in questi anni questi passaggi e proprio frutto
della sua esperienza indichiamo la figura di André Lanièce.
Presidente -
Ha chiesto la parola la collega Morelli, ne
ha facoltà.
Morelli (ALPE) -
Non avrei voluto intervenire e farò una
brevissima considerazione, perché credo che quanto ad imbarazzo ce
ne sia da più parti. Io non voglio citare altre persone che si sono
presentate in una lista e poi hanno aderito ad altri gruppi. Credo
che chi matura questo tipo di scelte è legittimato a farlo e sia
libero di farlo. Credo che lo stesso Capogruppo dell'Union
Valdôtaine Ego Perron abbia avuto durante questa legislatura
ripensamenti, dubbi; non voglio aggiungere niente di più,
francamente ho trovato di cattivo gusto, collega Perron, non me
l'aspettavo.
Presidente -
Possiamo procedere con l'appello per le
votazioni? Sono state consegnate le schede? Ha chiesto la parola il
Consigliere Marguerettaz, ne ha facoltà.
Marguerettaz (UV) -
Io non vorrei che qua ci fosse
qualcuno che ha la patente di dare del cattivo gusto o del buon
gusto. Noi abbiamo semplicemente segnalato che è abbastanza
imbarazzante vedere un Consigliere votato dal nostro gruppo, che
non ha fatto neanche un giorno di Consiglio, quindi tutta una serie
di discussioni, di turbamenti non li ha vissuti, che non sente
l'esigenza di presentarsi davanti al gruppo, davanti al movimento e
dire: "avete sbagliato A, B, C". Tutto legittimo, lei ha
ragione...avere il coraggio delle proprie azioni, andare in un
luogo e dire delle cose, motivare, tutto questo non c'è stato.
L'unica motivazione che oggi noi vediamo, ma probabilmente siamo
troppo maliziosi, è che c'è una carica che improvvisamente arriva
per una persona che cambia casacca. Mi perdoni se dobbiamo parlare
di cattivo gusto, ognuno ha il suo di gusto.
Il collega Perron ha voluto dire quello che ha vissuto quando
era Presidente del movimento, collega Morelli, io non accetto che
lei si alzi in piedi e dia del cattivo gusto a destra e a sinistra,
quindi la cosa per noi era chiusa. Aveva già anticipato il collega
Fosson dicendo che io sono un veggente: ho azzeccato.
Presidente -
Possiamo distribuire le schede, grazie.
Invito il collega Segretario a procedere all'appello.
Appello nominale
Comunico l'esito della votazione:
Presenti: 34
Votanti           
: 34
Schede valide: 34
Hanno riportato voti:
Consigliere Norbiato: 18
Consigliere Lanièce: 15
Schede bianche: 1
Proclamo pertanto eletti Segretari i Consiglieri Norbiato e
Lanièce...c'è anche una scheda bianca...
(interruzione del Consigliere Marguerettaz, fuori
microfono)
...l'ho detto, credo sia stato disattento il collega
Marguerettaz, succede, può succedere. Ha chiesto la parola il
collega Norbiato, ne ha facoltà.
Norbiato (GM) -
Scusate, i miei colleghi pensavano che
fossi muto allora...ho aspettato la decisione del Consiglio di
avere questa nomina, visto che se n'era parlato già prima, l'avevo
detto durante la convalida della mia posizione nel Gruppo Misto
come Indipendente. Approfittando del fatto che finalmente il
Consiglio è al gran completo, anzitutto ringrazio i colleghi per la
nomina di Segretario presso l'Ufficio di Presidenza, nomina che mi
onora e che sono certo sarà foriera di nuove ed interessanti
esperienze. Qualora a tale nomina dovesse aggiungersi l'impegno che
si sta profilando dovuto alla partecipazione quale commissario di
ben tre commissioni consiliari, oltre alle nuove esperienze,
verranno ad aggiungersi, sono certo, anche numerosi momenti
lavorativi nell'unico interesse da me auspicato: quello collettivo
per la responsabilità di Consigliere eletto.
A questo proposito, ricordo che non è per nulla superfluo che
tale auspicio, quello dell'impegno...lo avevo molto chiaramente
annunciato durante il Consiglio del 10 corrente in premessa della
mia astensione alla mozione di sfiducia costruttiva. Perché ci
tengo particolarmente a ricordare questo passaggio? Perché ritengo
ingiuste e prive di fondamento le accuse mossemi dalla sezione UV
di
Aoste Ville
, di cui sono stato Presidente onorario e
cancellato nel 2014 senza nessuna comunicazione e alla quale non
risulto più iscritto da alcuni anni (2014). A riguardo mi risulta
incomprensibile lo stupore espresso nei miei confronti per aver
cambiato posizione nello spazio di pochi giorni, in quanto in
precedenza avrei detto di non sostenere la Giunta Marquis. In
totale coerenza ho votato contro la mozione di sfiducia, ma
contestualmente ho assicurato collaborazione allo scopo precipuo di
sviluppare politiche in un momento così difficile atte alla
soluzione degli innumerevoli problemi che gravano sulla nostra
Regione, il tutto con profondo senso di responsabilità. Io sono
eletto per costruire e non per distruggere, altri hanno provveduto
a distruggere prima di me.
Riguardo poi all'accusa che le mie opinioni possono essere
oggetto di cambiamenti in relazione all'offerta e all'accettazione
di incarichi, per i miei elettori e per chi mi conosce a fondo -
credetemi - sono affermazioni assolutamente risibili, per non dire
offensive se indirizzate al sottoscritto, da sempre, infatti, il
concetto di "incarichi politici" per Carlo Norbiato non esiste.
Altri credo trovatisi sfortunatamente nella mia stessa situazione,
mi riferisco alla rapidissima estromissione per inagibilità da
questo Consesso, sono stati sempre ben ristorati e considerati,
comunque che sia ben chiaro: da parte mia nessuna invidia, tuttavia
per me una quantità industriale di patemi d'animo e di spese
sostenute che hanno interessato anche la mia famiglia.
Ciononostante mi sono sempre attivato per ottenere consenso per il
mouvement
e nel mouvement sia a livello di
section
di
Aoste Ville che di elezioni regionali e comunali di Aosta. Sto
dicendo che io ho sempre servito il mouvement e non mi sono mai
servito dello stesso, alla faccia dei traditori! Concludo che io
non so cosa siano le poltrone e i sofà in politica. Riguardo invece
agli sgabelli, eccolo qua: uno sgabello pronto per l'uso,
opportunamente fornitomi dall'ormai noto Procuratore tutto fare
de no atre
[traduzione letterale dal patois: di noi altri]
Mino Raiola.
