Classificazione
SPORT E TEMPO LIBERO
Manifestazioni sportive



Oggetto del Consiglio n. 3236 del 8 febbraio 2024 - Resoconto
OGGETTO N. 3236/XVI - Interpellanza: "Problematiche relative
alla concessione di contributi per l'organizzazione del Giro
ciclistico della Valle d'Aosta/Mont Blanc".
Bertin (Presidente) -
Interpellanza al punto n. 47
dell'ordine del giorno. Consigliere Restano, a lei la parola.
Restano (GM) -
In quest'interpellanza parliamo del "Giro
ciclistico internazionale della Valle d'Aosta/Mont Blanc", parliamo
di un evento, di una gara ciclistica a tappe, una delle poche
rimaste nel panorama internazionale che è nata nel 1962 e che
proprio quest'anno festeggerà la sua 60esima edizione ed è proprio
in virtù della sua storia, della capacità organizzativa delle
associazioni che si sono avvicendate nell'organizzazione di
quest'evento, è una delle poche gare ciclistiche che sono
riconosciute dall'Unione ciclistica internazionale e alle quali
viene concesso una deroga per il numero di giorni di corsa, infatti
la nostra gara può arrivare alle sei tappe, mentre per la categoria
il limite è di cinque tappe, a eccezione appunto del "Giro
internazionale ciclistico della Valle d'Aosta/Mont Blanc", del
"Tour dell'Avvenir" e del "Giro d'Italia under 23", che arrivano a
dieci tappe.
Premesso che bisogna ringraziare la Società ciclistica
valdostana, associazione sportiva dilettantistica, per quanto ha
fatto in questi anni e per quanto spero ancora riuscirà a fare,
sappiamo tutti che queste manifestazioni necessitano di contributi
pubblici.
La legge regionale 3/2004 al capo V, articolo 25, prevede
appunto che l'Amministrazione regionale possa intervenire
concedendo contributi pubblici, però nel rispetto della disciplina
eurounitaria in materia di aiuti di Stato; sono quindi posti dei
limiti che credo attualmente siano di 300 mila euro nel triennio
quale contributo pubblico. Questa manifestazione importante riceve
contributi pubblici dall'Amministrazione regionale e contributi
pubblici da parte delle sedi di partenza e arrivo delle tappe credo
delle Amministrazioni comunali che ospitano, che hanno l'onore e si
prendono l'impegno di ospitare queste tappe. L'Amministrazione
regionale credo abbia predisposto un regolamento per il rilascio di
questi contributi che prevede, per quanto riguarda le
manifestazioni su base regionale, con un'attività economica
inferiore al 20% del loro budget, di poter evitare questo limite di
de minimis
perché non vengono ritenute associazioni con
scopo di lucro. Sarebbe opportuno prevedere - e credo da quanto mi
risulta che l'Assessorato si stia impegnando in tal senso -
quest'esenzione anche per quanto riguarda il "Giro internazionale
ciclistico della Valle d'Aosta/Mont Blanc".
Siamo preoccupati per l'organizzazione di quest'evento perché il
budget impegnato per l'organizzazione di un evento di questo tipo
sfiora i 300 mila euro, va dai 250 mila euro ai 280 mila euro; come
ben capite, è un grosso impegno sia da parte dello
sponsor
,
da parte dell'Amministrazione regionale. Con questo limite del
contributo pubblico nei tre anni di 300 mila euro, con un budget di
questo genere facilmente si va a superare il regime previsto dal
de minimis
. Allora noi interpelliamo l'Assessore competente
per sapere a che punto è l'impegno che credo si sia assunto per
risolvere questa problematica, se si è riusciti a risolverla e se
la soluzione, che spero sia nelle corde dell'Assessorato, sia già
stata comunicata all'Associazione sportiva dilettantistica che si
occupa dell'organizzazione del "Giro internazionale della Valle
d'Aosta". Facendo riferimento a quanto già detto dall'Assessore nel
corso di interpellanze precedenti per quanto riguarda il "Giro
d'Italia", chiediamo se l'Amministrazione ha aderito alla proposta
di portare sul territorio della Valle d'Aosta una tappa
dell'edizione 2024 del "Giro Next Gen".
Presidente -
Risponde l'assessore Grosjacques.
Grosjacques (UV) -
Grazie collega Restano per aver voluto
portare all'attenzione questo problema sul quale la Presidenza
della Regione e la struttura dedicata stanno lavorando da tempo per
dare risposta a questa problematica, che, per fortuna, ad oggi, con
riferimento alla norma di legge che lei ha citato, riguarda solo il
"Giro ciclistico della Valle d'Aosta" perché, in termini di
sostegno finanziario, è quello che beneficia delle maggiori risorse
proprio in funzione del fatto che è una manifestazione su più
giorni che ha dei costi importanti. La voglio rassicurare rispetto
alla questione posta perché la criticità rappresentata da lei sulla
prosecuzione dell'attività del "Giro ciclistico della Valle
d'Aosta" è scongiurata. Infatti, a far data dal 1° gennaio 2024,
come lei ha sottolineato, e fino al 31 dicembre 2030, per i
contributi concessi ai sensi del regolamento dell'Unione europea
2831/2023 della Commissione del 13 dicembre 2023 relativo
all'applicazione degli articoli 107 e 108 sul funzionamento
dell'Unione europea agli aiuti
de minimis
, la nuova soglia
massima di contributo per impresa, calcolata sui tre anni, è
individuata nella somma di 300 mila euro e non più di 200 mila
euro. Tenuto conto che l'allineamento alla normativa eurounitaria
per i contributi di cui trattasi è stato alla fine dell'anno 2022,
ai fini del rispetto della soglia in questione, dovrà pertanto
considerarsi il periodo 2023-2025 come triennio di riferimento. Il
59esimo "Giro ciclistico della Valle d'Aosta" per l'anno 2023 ha
visto il sostegno dell'Amministrazione regionale per una somma
liquidabile pari a euro 106.657,91, di cui 39 euro ad acconto e 67
mila euro a titolo di saldo. Tenuto conto che, ai fini della
concorrenza della soglia massima sopraindicata, occorre considerare
un arco temporale non più di tre esercizi finanziari ma di tre
anni, alla luce delle somme sino ad ora erogate, è di tutta
evidenza che allo stato attuale la capienza è ancora piuttosto
ampia. Al fine tuttavia di scongiurare eventuali future criticità
rispetto allo sforamento della soglia prevista dal regime degli
aiuti
de minimis
, come le dicevo, anche con il supporto
della Presidenza della Regione e della struttura regionale aiuti di
Stato, che è competente su questa materia, sin dall'inizio del mese
di dicembre sono state avviate verifiche finalizzate a individuare
soluzioni che consentano una valutazione caso per caso di singole
fattispecie in deroga ai criteri stabiliti dall'articolo 25 della
legge 3/2004 che lei ha citato, al fine di accertare la natura
prevalentemente locale dell'attività svolta a prescindere dal
dettato dell'articolo 25, soluzioni che saranno proposte
all'attenzione della Giunta regionale in tempi brevi proprio per
dare comunque una risposta definitiva al finanziamento e al
sostegno di questa manifestazione, quindi sarà un provvedimento di
natura generale che, come le dicevo, al momento però riguarda solo
il "Giro ciclistico della Valle d'Aosta".
Per quel che riguarda la seconda domanda: "se la Regione abbia
aderito alla proposta di portare sul territorio una tappa
dell'edizione 2024 del "Giro Next Gen"", il "Giro Next Gen", "Giro
d'Italia per corridori
Under
23", che è stato lanciato nel
2022 da RCS Sport Cycling, la società del "Corriere della Sera"
organizzatrice del "Giro d'Italia" sia maschile che femminile e
delle grandi classiche italiane come Milano, Sanremo e "Giro di
Lombardia", è un evento di altissimo livello tecnico che ha visto
nell'edizione 2023 la partecipazione di ben diciassette squadre
italiane e diciotto squadre straniere. Con riferimento all'anno
2004, il lancio della manifestazione è previsto nel corso del mese
di aprile a Roma presso il Ministero delle imprese del
Made in
Italy
nel corso della settimana del Made in Italy, questo a
sottolineare il rilievo che il Governo nazionale ha voluto dare a
questo tipo di manifestazione sportiva. La competizione, che si
articola in otto tappe e che si svolgerà dal 9 al 16 giugno
prossimo, rappresenta un evento di grande interesse per
l'Amministrazione in considerazione non solo dell'aspetto tecnico
sportivo della stessa, ma anche del rilievo mediatico che ne
deriva. Il piano di comunicazione dell'evento è molto articolato e
prevede numerose attività, tra le quali la doppia pagina dedicata
al lancio dell'evento sul "Corriere della Sera", l'articolo di
racconto del territorio interessato dal passaggio su "Bell'Italia"
e su "Dove", una pagina dedicata alla Regione interessata dalla
tappa e tre contenuti a tappa sul territorio all'interno del sito
web
dedicato; un
post
con
clip
turistica e
tutta una serie di altre attività sempre legate ai periodici e agli
organi d'informazione gestiti dalla RCS, quindi dal "Corriere della
Sera". Anche la produzione TV dell'evento, effettuata sempre a cura
di RCS, è di rilievo e prevede la trasmissione in oltre 200 Paesi
nel mondo, una differita su Eurosport e RaiSport, il
live
streaming
su Gazzetta.it, immagini realizzate anche attraverso
microcamere in discesa e durante la volata di gruppo.
Il progetto, del quale si stanno definendo in questi giorni gli
ultimi dettagli, vedrà la nostra Regione ospitare sul proprio
territorio la partenza e almeno una seconda tappa del "Giro Next
Gen". Stiamo lavorando alla costruzione di un progetto che dovrebbe
vedere la nostra Regione in un ruolo da protagonista in una
manifestazione di livello mondiale per il ciclismo giovanile in cui
trovi spazio la narrazione di un ciclismo anche in chiave
cicloturistica con l'obiettivo di valorizzare il prodotto turistico
Valle d'Aosta in tutti i suoi aspetti. A questo proposito devo dire
che mi sono state espresse preoccupazioni relativamente
all'organizzazione di questa manifestazione che avrebbe potuto in
qualche modo oscurare il "Giro ciclistico della Valle d'Aosta", che
comunque a livello internazionale riveste grande importanza. Devo
dire che c'è stata grande disponibilità da parte di RCS Sport a
valorizzare all'interno delle proprie attività anche la nostra
manifestazione, quindi il "Giro ciclistico della Valle d'Aosta".
Abbiamo invitato anche il Responsabile del "Giro ciclistico della
Valle d'Aosta" alla riunione con RCS in modo che si creino delle
sinergie che possano valorizzare la nostra manifestazione. RCS
Sport Cycling, per concludere, sta inoltre lavorando alla creazione
di una
App
specificatamente dedicata alle salite partendo
dalla già conosciuta Strava, particolarmente apprezzata dal mondo
del ciclismo. Il nuovo prodotto rappresenterebbe un luogo virtuale
contenente la mappatura di tutte le salite del "Giro d'Italia"
all'interno del quale troverebbero ovviamente spazio anche quelle
relative al nostro territorio.
Presidente -
La parola al consigliere Restano.
Restano (GM) -
Grazie Assessore per la puntuale risposta.
Devo dire che sono soddisfatto di quanto lei mi ha detto perché ci
rasserena circa l'organizzazione di quest'importantissimo evento
che comunque ritengo nell'ambito ciclistico, per la capacità di
includere che ha, sempre quello più importante che ci sia a livello
locale anche nei confronti del "Giro d'Italia under 23", io lo
definisco così, perché l'organizzazione di un tale evento comprende
il coinvolgimento di tante professionalità e non sempre sono
valorizzate nell'organizzazione di ogni evento qual è il "Giro
d'Italia", che comunque vedo favorevolmente. Un pochino la
concorrenza, tra una competizione e l'altra, dal mio punto di vista
permane, ma se l'organizzazione del "Giro ciclistico internazionale
della Valle d'Aosta" ha dato il suo benestare, non possiamo che
inchinarci di fronte a questa scelta in quanto li ritengo più
competenti e capaci di quanto possa essere un Consigliere
regionale, quindi rispetto le scelte fatte. Un pochino di
preoccupazione rimane per quanto riguarda l'organizzazione di
quest'edizione ed è per questo che le avevo chiesto se aveva già
comunicato agli organizzatori la buona notizia, perché
l'organizzazione di un tale evento prevede un impegno già l'autunno
precedente la manifestazione, perché bisogna fare i sopralluoghi
delle tappe, cercare le sedie di tappa, coinvolgere i Comuni
interessati, coinvolgere diverse professionalità che vanno
dall'elettricista ad altre professionalità per organizzare tutti i
lavori, quindi il tempo a disposizione degli organizzatori per
quest'edizione è molto limitato. Io confido nella capacità
organizzativa di chi è a capo della manifestazione, la ringrazio
per la disponibilità e per aver risolto un problema importante e
tutti rimaniamo in attesa dell'importante evento.
