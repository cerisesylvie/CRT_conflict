Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 1483 del 17 novembre 2010 - Resoconto
OGGETTO N. 1483/XIII - Approvazione di risoluzione:
"Solidarietà ed apprezzamento per la liberazione della leader
dell'opposizione birmana Aung San Suu Kyi".
Risoluzione
Il Consiglio regionale della Valle d'Aosta/Vallée
d'Aoste
Preso atto della recente liberazione della leader
dell'opposizione non violenta birmana, nonché premio nobel per la
pace del 1991, Aung San Suu Kyi, dopo quasi 15 anni trascorsi in
detenzione;
Sottolineata la straordinaria forza e tenacia di questa
grande donna che ha svolto un ruolo cruciale nel mantenere alta
l'attenzione del mondo intero sui diritti negati in Birmania e, più
in generale, sulla tematica dei diritti fondamentali
dell'uomo;
Richiamate le prese di posizione del Presidente della Regione
e della Consulta regionale per le pari opportunità, unendosi alla
vita e sincera soddisfazione per la liberazione della leader
birmana in esse espressa;
Ricorda
come la liberazione di Aung San Suu Kyi sia il frutto
dell'azione di sostegno e di ininterrotta solidarietà espressa
dalla comunità internazionale, un'azione che ha visto impegnata da
sempre anche l'Italia;
Auspica
che la liberazione rappresenti un primo forte segnale di
apertura del governo di Rangoon per avviare un dialogo con
l'opposizione e, soprattutto, un processo di apertura sul fronte
delle libertà democratiche e il rispetto dei diritti
fondamentali;
Esprime
tutta la propria solidarietà ed apprezzamento nei confronti
di questa esemplare donna, affinché la sua vita ed il suo coraggio
diventino esempio da seguire per il mondo intero nella battaglia
che tutti noi dobbiamo affrontare affinché i diritti fondamentali
dell'uomo vengano riconosciuti e rispettati in ogni angolo del
mondo.
F.to: Hélène Imperial - Manuela Zublena - Patrizia Morelli -
Carmela Fontana - La Torre - Lattanzi - Salzone - Empereur -
Louvin
Presidente
- La parola alla Consigliera Segretaria Emily
Rini.
Rini (UV)
- Merci M. le Président.
Ringrazio tutte le colleghe e i colleghi Capigruppo che con me
hanno sottoscritto tale risoluzione. Credo sia molto importante e
per nulla banale esprimere la soddisfazione di questo Consiglio
regionale in merito alla liberazione della leader dell'opposizione
non violenta birmana Aung San Suu Kyi. Questa esemplare e
straordinaria donna si batte da sempre per il riconoscimento dei
diritti fondamentali nel suo Paese, ma le sue prese di posizione e
le sue battaglie ideologiche hanno permesso di mettere in luce e
dare rilievo alla problematica dei diritti fondamentali nella sua
accezione più ampia e soprattutto divulgando tale messaggio in
tutto il resto del mondo, non solo nel suo Paese. Non starò oggi,
vista l'ora, a tediarvi ripercorrendo tutte le tappe della vita,
delle lotte, delle esperienze e delle difficoltà che ha dovuto
superare San Suu Kyi, poiché credo che tutti noi ne siamo a
conoscenza. Sottolineo però che questa nostra risoluzione, oltre ad
esprimere la soddisfazione dell'intero Consiglio regionale,
ribadisce la nostra speranza affinché la liberazione della leader
birmana possa segnare non un punto di arrivo, ma diventi un punto
di partenza e rappresenti un primo forte segnale di apertura del
Governo di Rangoon per avviare un dialogo con l'opposizione e si
dia così finalmente corso ad un processo di apertura sul fronte
delle libertà democratiche e del rispetto dei diritti fondamentali.
Mi felicito in questa sede per la pronta, immediata e ferma presa
di posizione da parte del Presidente della Regione e della Consulta
regionale per le pari opportunità, che hanno dimostrato la loro
dovuta considerazione, attenzione e sensibilità nei confronti di un
evento, quello della liberazione appunto, così importante a livello
internazionale. Spero infine che il coraggio e soprattutto la
tenacia di Aung San Suu Kyi diventino un esempio per tante donne e
tanti uomini che vivono in Paesi che, purtroppo, non vedono ancora
riconosciuti i diritti fondamentali dell'uomo, affinché trovino la
forza e il coraggio di provare a cambiare comunque le cose.
Président
- La parole à la Conseillère Carmela
Fontana.
Fontana (PD)
- A seguito della liberazione della Signora
San Suu Kyi, nota politica birmana, attiva da molti anni nella
difesa dei diritti umani sulla scena nazionale del suo Paese,
devastato da una pesante dittatura militare, imponendosi come
leader del movimento non violento, donna straordinaria e di grande
tenacia che ha svolto un ruolo cruciale nel mantenere alta
l'attenzione del mondo intero sui diritti negati in Birmania, come
Capogruppo del Partito Democratico, ma soprattutto come donna,
esprimiamo grande soddisfazione per la liberazione di una donna che
ha passato agli arresti domiciliari 15 anni degli ultimi 20 anni
della propria vita. Noi donne impegnate nella politica nel nostro
piccolo dovremmo prenderla come modello di coraggio civico per la
libertà. Il nostro auspicio è che in futuro la stessa possa fare
politica, senza ulteriori restrizioni o persecuzioni, raggiungendo
così gli scopi da lei prefissati.
Presidente
- Pongo in votazione la risoluzione:
Consiglieri presenti, votanti e favorevoli: 29
Il Consiglio approva all'unanimità.
Presidente
- Con questa approvazione abbiamo terminato i
nostri lavori, quindi si chiude qui questa adunanza del Consiglio
regionale.
La seduta è tolta.
---
La réunion se termine à dix-sept heures et trente-deux
minutes.
