Classificazione
AMBIENTE
Stoccaggio e smaltimento rifiuti



Oggetto del Consiglio n. 1441 del 6 aprile 2022 - Resoconto
OGGETTO N. 1441/XVI - Interpellanza: "Riorganizzazione delle
modalità di conferimento dei rifiuti tessili".
Bertin (Presidente)
-
Punto n. 36 dell'ordine del
giorno. Per l'illustrazione dell'interpellanza la consigliera
Minelli, ne ha facoltà.
Minelli (PCP) -
Con quest'iniziativa vogliamo portare
l'attenzione sul tema dei rifiuti tessili, della loro raccolta, del
recupero e del riuso. I dati, di cui si può facilmente reperire su
Internet l'elencazione, ci dicono che ogni anno un cittadino
europeo consuma mediamente 26 chili di tessuti e produce 11 chili e
300 grammi di rifiuti tessili, che in tutta Europa ammontano a
quasi 6 milioni di tonnellate all'anno. Con le attuali tendenze di
consumo, che indicano una propensione di tutti verso prodotti
sempre più economici e con tempi di vita sempre più brevi, emergono
grandi quantità di prodotti tessili non più utilizzati e di rifiuti
tessili veri e propri.
Attualmente la frazione non riutilizzabile viene per lo più
riciclata in stracci industriali, imbottiture per tappezzeria e
isolamento, oppure incenerita o messa in discarica. Meno dell'uno
percento dei rifiuti tessili viene invece riciclato in nuove fibre
per l'abbigliamento. Per questo tutto il tessile, compresi gli
indumenti, sono stati individuati come una categoria di prodotti
prioritari del piano d'azione per l'economia circolare che prevede,
tra l'altro, la proposta di una strategia europea per i tessili,
che dovrà rafforzare la competitività industriale e l'innovazione
del settore e consolidare il mercato dell'Unione europea per i
prodotti tessili sostenibili e circolari, anche tramite il
conseguimento di elevati livelli di raccolta differenziata dei
rifiuti tessili, che è obbligatoria a livello europeo a partire dal
2025, secondo quello che ha previsto la direttiva 2018/849,
relativa al cosiddetto pacchetto economia, ma dal Governo italiano
anticipata al primo gennaio 2022 con il recepimento del decreto
legislativo 116 del 2020.
Nella nostra regione la raccolta differenziata dei rifiuti
tessili ha preso il via il primo marzo scorso, in linea con la
maggioranza delle altre regioni italiane. Questa raccolta è stata
affidata dalla Enval di Brissogne alla ITR Italian Textile
Recycling ed è stata comunicata ai cittadini anche attraverso gli
organi di informazione. Ad esempio abbiamo letto sulla testata
Aosta Sera
il 24 febbraio scorso una dichiarazione del
direttore di Enval, che ha ben spiegato che la raccolta separata
dei tessili consente di diminuire i rifiuti in discarica, stracci,
tessuti, tende, eccetera, che a oggi si trovano nei rifiuti
indifferenziati.
Noi riteniamo sicuramente molto positiva l'attivazione di una
capillare raccolta dei rifiuti tessili, però da un primo esame
della situazione, ci sembra che la modalità che è stata adottata
presenti alcune criticità che possono creare confusione e che, a
nostro avviso, sarebbe opportuno almeno in parte rivedere. Cerco di
spiegare il perché. Nelle scorse settimane, nelle varie isole
ecologiche e negli ecocentri, però anche in vari punti della
raccolta stradale sul territorio regionale, sono comparsi i primi
cassonetti azzurri della ITR che hanno davanti una scritta bianca
che informa: "solo sacchi chiusi, raccolta permanente di indumenti
usati. Si raccolgono abiti, borse, biancheria, cappelli, maglieria,
coperte, scarpe appaiate in buono stato". Su questi cassonetti però
non compare nessuna indicazione per quella che è la raccolta del
mero rifiuto tessile, quello che intendiamo proprio rifiuto, qui ci
sono soltanto delle informazioni circa il conferimento degli
indumenti e delle calzature in buono stato. Quello che non è
chiaro, che non si capisce, è in quali contenitori debbano essere
depositati gli stracci, i tessuti usati, bucati, deteriorati,
eccetera. Nel frattempo sappiamo, ed è stato anche spiegato, che
sono stati tolti i cassonetti stradali per la raccolta di abiti
usati della Caritas e anche quelli delle altre associazioni che
raccoglievano, come la Umanitaria Padana.
Anche nei recenti confronti che ci sono stati in III Commissione
con i tecnici del dipartimento ambiente, ci è stato spiegato che
nella fase di
scoping
per l'elaborazione del nuovo piano
rifiuti, era emersa una difficoltà relativa alla modalità di
conferimento degli abiti e delle calzature tramite i cassonetti,
segnalata proprio dalla Caritas per la presenza nei contenitori di
indumenti che erano invece in cattivo stato e soprattutto di
rifiuti tessili in generale. Questo era - così ci è stato detto -
il motivo che ha spinto la Caritas stessa a considerare
l'opportunità di effettuare la raccolta direttamente presso i
propri centri, presso oratori e parrocchie della diocesi. A questo
scopo è nato anche un progetto, il progetto San Martino, che
prevede la raccolta di abiti usati ancora immediatamente
riutilizzabili, non più attraverso i cassonetti stradali ma in
questi punti di raccolta fissi o in giornate di raccolta sul
territorio con un calendario predefinito, una tipologia specifica,
eccetera. A fronte della possibilità per il cittadino di conferire
il rifiuto tessile in maniera dedicata, la raccolta di abiti usati
della Caritas - abbiamo chiesto informazioni - ha due destinazioni:
una parte viene donata a persone in difficoltà sul territorio
valdostano, e una seconda parte viene venduta nella bottega Caritas
per autofinanziare la mensa e i progetti dell'associazione. Questo
progetto San Martino ci risulta essere stato condiviso con
l'Amministrazione regionale e si propone anche di rilanciare quella
che è una cultura del dono che, per essere tale, ci dicono, deve
essere giustamente bello e non uno scarto, deve essere dignitoso,
non deve essere uno scarto di cui ci si vuole disfare.
La Caritas sostanzialmente cosa intende raccogliere? Abiti,
biancheria, maglieria, coperte, scarpe appaiate in buono stato, in
sostanza gli stessi oggetti che, almeno da quello che c'è scritto
sui cassonetti blu, si chiede alla popolazione di conferire in quel
modo. Ma allora quello che ci si chiede è: i rifiuti tessili veri e
propri, quelli che devono essere non riutilizzati ma riciclati,
dove si devono conferire? L'obbligo della raccolta differenziata
dei rifiuti tessili è stabilito dall'Unione europea ed è recepito
in quel decreto legislativo 116, che è stato all'origine della
raccolta già dal 2022 in Italia, che ha come obiettivo quello di
evitare che i rifiuti tessili finiscano nell'indifferenziata, però
qui invece continuerebbe - da quello che sembra di capire - a
essere così.
Poi ci pare, infine, che ci sia una confusione e una
incongruenza tra la raccolta dei rifiuti e quella degli abiti e
calzature in buono stato. I primi sembrerebbe di doverli conferire
nei cassonetti blu, però non sono segnati tra quelli accettati, e i
secondi, seguendo la logica di quel progetto che è stato condiviso
con l'Amministrazione regionale, dovrebbero arrivare ai punti di
raccolta della Caritas, per essere ridistribuiti quanto più
possibile sul territorio regionale.  Noi vorremmo quindi
capire alcune cose: perché dopo un percorso di condivisione circa
la gestione di questi prodotti e dei rifiuti, si sia
successivamente proceduto per affidare alla società la raccolta di
abiti e di calzature in buono stato; secondariamente, in quali
cassonetti della raccolta differenziata vadano effettivamente
conferiti i rifiuti tessili veri e propri, quelli strappati,
bucati, macchiati e deteriorati; poi, se si intende almeno rivedere
l'organizzazione e la spiegazione delle modalità di conferimento,
che tengano conto di sostenere l'attività di distribuzione sul
territorio direttamente, oltre delle necessità di mettere i rifiuti
tessili con l'indifferenziata.
Presidente -
Risponde il presidente Lavevaz, ne ha
facoltà.
Lavevaz (UV) -
Prima di procedere con l'analisi del
quesito, è opportuno richiamare sinteticamente l'esecuzione del
servizio fornito da Caritas nella raccolta degli indumenti usati e
della frazione tessile mediante l'impiego di appositi contenitori
stradali, la cui ubicazione era stata concordata con il Sub-Ato di
gestione dei rifiuti urbani competente per ogni area del
territorio. Il primo aspetto importante è che i cassonetti
posizionati dalla Caritas non costituivano punto di raccolta
rifiuti, ma punti di donazione, finalizzati a consentire la
successiva selezione degli indumenti destinati a soggetti
bisognosi, così come l'attività di raccolta presso altre sedi
individuate da Caritas. Gli scarti conferiti nei contenitori
Caritas, non destinabili a soggetti bisognosi, invece sono - ai
sensi della normativa vigente - rifiuti e come tali devono essere
smaltiti da Caritas. Due le soluzioni previste dal citato accordo:
il rifiuto poteva essere riavviato a forme di recupero e
valorizzazione, il tutto gestito direttamente da Caritas, affinché
ne risultasse il produttore, oppure era identificato come rifiuto
urbano e, come tale, poteva essere conferito da Caritas presso i
centri comunali di conferimento di titolarità dei Sub-Ato.
Sulla base di quanto sopra premesso l'Amministrazione regionale,
considerata la presenza di Caritas sul proprio territorio e visto
l'obbligo normativo introdotto dal decreto legislativo 116/2020 di
avviare la raccolta differenziata del rifiuto tessile a partire dal
primo gennaio 2022, si è confrontata nell'ottobre 2021 con Caritas
per valutare l'eventuale disponibilità a gestire un nuovo flusso di
raccolta differenziata. La Caritas in tale occasione ha manifestato
l'impossibilità di gestire, ai sensi della normativa vigente, la
raccolta stradale del rifiuto tessile, manifestando l'intenzione di
ridimensionare la raccolta di indumenti attraverso una raccolta
puntuale e in presenza presso alcuni centri o parrocchie. Questo
perché solo una piccola parte dei capi conferiti nei contenitori
stradali potevano venire effettivamente riutilizzati a favore dei
soggetti bisognosi. Caritas, pertanto, effettuerà in futuro la
cernita dei capi all'atto della consegna da parte dei cittadini,
rifiutando quelli ritenuti non idonei ed evitando così di diventare
produttore di rifiuti e di sostenere direttamente i relativi costi
di smaltimento.
L'Amministrazione regionale, di conseguenza, sulla base del
contratto di concessione che prevede che la Regione si impegni a
garantire il flusso dei rifiuti urbani presso il centro di
Brissogne, ha iniziato a valutare con Enval S.r.l. soluzioni
alternative, individuando così la ditta ITR che, a differenza delle
altre, si è resa disponibile alla raccolta del rifiuto relativo al
prodotto tessile CER 20.01.11 e non solo quello inerente
all'abbigliamento, che è il CER 20.01.10. In questo modo, si è
avviato un sistema di raccolta complementare dei tessili dando la
possibilità all'utenza di scegliere tra un'eventuale donazione di
abiti presso i centri dedicati sotto la gestione Caritas che, si
ribadisce, si inseriscono nel filone del riuso e non assumono
quindi la qualità di rifiuto, e una destinazione di conferimento
della rimanenza dei tessili di ogni genere presso cassonetti e
gestione ITR, che assumeranno la qualifica di rifiuto e saranno,
per quanto possibile, avviati al recupero.
Si chiede poi in quali dei cassonetti di raccolta differenziata
vadano effettivamente conferiti, eccetera. Con la campagna di
informazione avviata da Enval, condivisa con Regione e Caritas, si
è evidenziato come tutti i rifiuti di origine tessile, indumenti
usati, tessuti e accessori, vadano conferiti nei contenitori
azzurri posizionati inizialmente negli ecocentri. Nella descrizione
dei tessili da conferire risultano esclusi solo quelli sporchi di
grasso o di vernice, o bagnati e contaminati da muffe, per evitare
di danneggiare l'altro materiale presente nei cassonetti, visto che
l'ITR è un'impresa che effettua attività di recupero e riciclo di
materiale. Quindi i rifiuti tessili vanno conferiti nei contenitori
azzurri a esclusione di quelli contaminati, che devono essere
gettati nei contenitori della raccolta indifferenziata.
Si chiede, infine, se si intenda rivedere l'organizzazione e le
indicazioni circa le corrette modalità di conferimento. Nel volume
primo del piano regionale di gestione dei rifiuti anni 2022-2026,
attualmente all'esame del Consiglio regionale e delle Commissioni,
la questione della raccolta di tessili è stata evidenziata, ma dato
che l'obbligo normativo è scattato dal primo gennaio 2022, il
flusso della raccolta differenziata del tessile è stato avviato in
un contesto di urgenza e nelle more dell'approvazione del piano,
attivando una campagna informativa, come già detto, condivisa anche
con Caritas, con lo scopo di sensibilizzare la popolazione a un
corretto smaltimento del tessile non più utilizzato. Si è dato
pertanto avvio all'organizzazione del servizio prevedendo
l'inserimento dei primi cassonetti negli ecocentri, per chiarire
fin da subito che il cassonetto azzurro è relativo alla raccolta
dei rifiuti. Successivamente si procederà, sempre in accordo con
Caritas, alla sostituzione o rimozione di attuali cassonetti di
raccolta della donazione dei tessili dislocati in altre zone
urbane.
A un mese dall'avvio del servizio, l'istallazione dei cassonetti
è avvenuta già in tutti gli ecocentri, circa ventisei, in cui è
presente del personale a cui chiedere eventuali informazioni e, in
alcuni casi, già in alcune aree dei centri urbani, circa ventitré,
cercando di mettere in atto una distribuzione uniforme ed
efficiente con la collaborazione dei Sub-Ato. È stata avviata una
precisa e puntuale campagna informativa di sensibilizzazione sugli
organi di informazione, sui
social
e in televisione,
attraverso i quali è stata esplicitata la diversa modalità di
raccolta e la complementarietà di scelta, chiarendo la differenza
tra donazioni di abiti usati verso Caritas e la raccolta dei
rifiuti tessili verso i cassonetti azzurri, specificando le
caratteristiche che devono avere i rifiuti tessili per non essere
considerati come rifiuto indifferenziato. Miglioramenti
sull'informazione, sulla dislocazione, sul ritiro dei tessili e
sulle informazioni riportate sui contenitori saranno affrontati nei
prossimi mesi con la collaborazione e la disponibilità tra tutti
gli attori, ovvero Enval, ITR, Caritas, Sub-Ato, De Vizia e
Quendoz, al fine rendere tale servizio funzionale ed efficiente in
funzione delle informazioni raccolte.
Presidente -
Consigliera Minelli, ne ha facoltà.
Minelli (PCP) -
Io prendo spunto dall'ultima cosa che lei
ha detto, cioè dal confronto che dovrà esserci fra i vari soggetti
che sono interessati alla questione, perché credo che sia
fondamentale, quel confronto. Lei dice che è stata fatta una
campagna di informazione per chiarire bene, per andare nella
migliore direzione possibile. Il problema, che credo di aver
spiegato, nasce dal fatto che su quei cassonetti, in cui lei mi ha
detto adesso che dovranno andare i rifiuti tessili tranne quelli
macchiati di grasso o con la muffa, eccetera, che continueranno ad
andare nell'indifferenziata, però attualmente tutti quei cassonetti
blu che sono sia negli ecocentri e anche in alcuni comuni sono già
stati posizionati a cura dei Sub-Ato, recano la dicitura che io le
ho detto. Non c'è scritto che il rifiuto tessile va conferito lì,
c'è scritto semplicemente che vanno conferiti in busta chiusa gli
abiti, le coperte, le scarpe appaiate in buono stato. É una cosa
diversa e secondo noi questo genera della confusione. Poi lei
diceva giustamente che inizialmente si è pensato di metterli negli
ecocentri e nelle isole ecologiche dove c'è chi può spiegare, però
poi compaiono anche su strada e ovviamente se io abito a
Fontainemore e mi trovo un cassonetto blu con la scritta sopra
"Raccolta di abiti usati in buono stato", metto lì la roba, invece
il rifiuto tessile, quindi calze bucate, stracci, lenzuola
strappate, eccetera, continuo a buttarle nell'indifferenziata.
Questa è una cosa che non va bene, se l'obiettivo è davvero quello
di andare alla produzione minima di rifiuti sul territorio
regionale. In buona sostanza quello che vogliamo dire è che ci deve
essere maggiore chiarezza, perché in questo momento la confusione è
tanta. Basterebbe forse una cosa molto banale, cancellare da quei
cassonetti "in buono stato" e aggiungere che ci vuole il rifiuto
tessile lì dentro, quello considerato rifiuto tessile, con gli
accorgimenti che lei ha ricordato.
C'è anche un'altra cosa però che va detta. Il nuovo programma
regionale di riduzione dei rifiuti, che ovviamente è contenuto nel
piano e poi ci saranno dei documenti attuativi che ci sono stati
spiegati e che dovranno essere predisposti successivamente, dovrà
contemplare un maggiore coinvolgimento dei sotto ambiti
territoriali, perché si promuovano anche dei cambiamenti nei
comportamenti dei cittadini, orientandoli a delle buone pratiche,
quali per esempio la donazione del vestiario da subito
riutilizzabile, che è da differenziare rispetto a quello che è il
rifiuto tessile. Perché dico da subito riutilizzabile? Secondo me
c'è anche da fare una valutazione che è di ordine più economico,
che è un argomento importante nelle attività di gestione dei
servizi della pubblica amministrazione. La modalità che è stata
attualmente scelta per la raccolta degli abiti usati non produce
del reddito, la ditta ITR raccoglie gratuitamente sul territorio
della Valle d'Aosta gli abiti usati che poi, opportunamente
selezionati, rivende nel mercato nazionale ed internazionale.
L'Amministrazione regionale, secondo l'accordo che è stato siglato
tra Regione, Enval e la società di raccolta, versa un contributo di
cinquemila euro alla ditta Enval per il rimborso delle attività
tecnico-amministrative che sono correlate alla gestione del rifiuto
tessile. Al contrario, la precedente gestione degli abiti usati,
che veniva gestita dalla Caritas, produceva circa 50 tonnellate
annue di vestiti in buono stato selezionati per la vendita diretta
presso il magazzino e per la distribuzione gratuita a persone
bisognose di assistenza. Circa 60 tonnellate di vestiario usurato e
sporco conferito in discarica e quello in eccesso, ammontante a
oltre 300 tonnellate annue, veniva alienato e tutto il ricavato
della vendita veniva speso in Valle d'Aosta esclusivamente per
finanziare le attività sociali gestite dalla Caritas stessa. Questo
ovviamente verrà a mancare, quindi in quelle interlocuzioni che ci
saranno noi speriamo che si possa rivedere anche l'organizzazione
della raccolta con le modalità di comunicazione più precise, ma
anche con un'ottica di riutilizzo degli indumenti direttamente sul
nostro territorio.
