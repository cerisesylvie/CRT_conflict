Classificazione
AGRICOLTURA
AMBIENTE
Flora e fauna
SANITÀ VETERINARIA E ZOOTECNIA
Zootecnia



Oggetto del Consiglio n. 1824 del 22 settembre 2022 - Resoconto
OGGETTO N. 1824/XVI - Interpellanza: "Intendimenti in merito
alla gestione del lupo e dei danni da questo causati alle aziende
zootecniche".
Marguerettaz (Presidente)
- Punto n. 37 all'ordine del
giorno. Ha chiesto la parola il collega Planaz, ne ha facoltà.
Planaz (LEGA VDA) -
Come annunciato, non cambiamo tema,
restiamo sempre sul tema del lupo e delle conseguenze che crea
questo animale nella nostra regione e non solo. Intanto ha dato una
serie di dati, Assessore, così visto che siamo in argomento, mi
piacerebbe sapere da parte dell'Assessorato dell'agricoltura se
saprebbe dire, visto che sa il numero esatto di predatori, anche il
numero di bovini, ovini e caprini, com'è stato l'andamento nel
tempo, se sono diminuiti o se sono aumentati a causa delle
predazioni e se ci sono degli alpeggi... magari come Assessorato
dell'agricoltura mi preoccuperei di più perché capire o sapere se
un lupo passeggia bene nella nostra regione non è molto
confortante.
A parte questo, citerò un articolo di un giornale, non andrò a
dire i nomi di quest'articolo, né chi l'ha scritto, né
l'intervistato e il progetto stesso, perché andremo poi a vedere
gli esiti di questo progetto, perché parliamo di bollette, di crisi
e quant'altro, però, dai documenti che reperiamo in giro per quanto
riguarda la protezione di un animale che oggi non necessita più
nessuna protezione, vedo che di risorse ne abbiamo ben a
disposizione e nessuno si prende la preoccupazione di dire: "sarà
ancora il caso di proteggere un animale di questo tipo?". Anche se
andiamo a vedere tutti i dati dei censimenti a livello europeo,
certi Stati sono già intervenuti in modo capillare per la riduzione
e il contenimento di questi animali, noi dormiamo sonni tranquilli
anche se avevamo lavorato per un documento per poter agire in
questo caso, cito delle Regioni nord europee dove hanno 300-400
esemplari in tutto il territorio e nel territorio italiano se ne
contano 3.300 dagli ultimi censimenti, si vede che questo non è
ancora abbastanza importante per far scattare la voglia di
contenere questo animale perché si vede che non ha ancora fatto
tanti danni.
Cito comunque le parole di questo pastore di 49 anni, che
conduce un alpeggio nelle vallate non di questa regione ma vicino
alla nostra regione con 900 ovini. In questo articolo lui cita la
montagna, in patois
la montagne è l'alpeggio
e in piemontese
la montagna l'è l'alpeggio
: "la montagna l'ha comprata mio
nonno nel 1943, poi c'è stato mio papà, oggi sono titolare io dal
2000", tanto per magari ricordarci che l'importanza di chi vive la
montagna non è solo esclusivamente diretta al lupo ma anche a tutti
quelli che la vivono e che hanno investito e fatto sacrifici per
mantenere questo territorio. Questo alpeggio è situato in una zona
dove è particolarmente soggetto a eventi meteorologici come nebbia
e quant'altro e anche la custodia visiva degli animali non è sempre
possibile, fatto sta che hanno deciso fortunatamente di andare a
fare un progetto dove forse ci sono più criticità e praticamente
hanno deciso di andare a fare un progetto d'aiuto. In questo
progetto si è deciso, da parte dell'Amministrazione regionale in
questo caso, sotto questo progetto sempre "Wolfalps", di andare a
capire per andare a mettere sedici reti di 50 metri quanta
manodopera serve e quanto territorio si riesce a recintare. Lì si è
capito che, per andare a impiantare un impianto di questo tipo per
creare una parte di protezione degli animali, ci va tutta questa
rete in posti dove non è accessibile sempre dalle strade e che ci
vogliono quattro-cinque persone. In un verbale ne ho trovato anche
nove, però mi attengo nella versione più favorevole per il
mantenimento di quest'animale, perché tanto, visto che ci mettiamo
tanti soldi pubblici, non vogliamo poi mica andare tanto a
denigrare quest'animale perché sennò come facciamo poi a
proteggerlo Praticamente l'anno scorso senza queste recinzioni ha
perso 67 animali su 900, quest'anno al 15 settembre, alla data di
questo periodo qua, ne ha persi 25-28. Allora con tutto il
sacrificio, con tutti i costi che sono stati affrontati per andare
a mettere queste reti, recinzioni, personale, in questo caso pagato
di nuovo dall'Amministrazione regionale e soldi pubblici, non si è
riusciti a contenere l'attacco del lupo. Io non voglio fare un
conto adesso, ma se facciamo il conto, il valore del danno relativo
a questi quaranta ovini-caprini dovrebbe sostenere il costo di
quattro persone tutta l'estate a spostare questi recinti per andare
a sfruttare le zone di cui uno ha diritto, di sua proprietà, io
penso che alla fine conviene lasciarle, consentitemi il termine,
mangiare dal lupo, così evitiamo di far perdere soldi e tempo a
tutti e così viviamo questo mondo così ecologico tanto applaudito
dal reparto ambientalista.
Quando abbiamo presentato quest'iniziativa sono anche stato
accusato sui
social
- voglio solo fare questa premessa - che
facevamo campagna elettorale; peccato che io l'iniziativa l'ho
presentata il 14 luglio e il Governo Draghi, ahimè, per colpa di
chi o per come, adesso sono tutti santi, però è caduto, le
dimissioni vere e proprie sono arrivate il 22 luglio, sta di fatto
che non è campagna elettorale ma è solo portare in quest'aula una
problematica, che, secondo me, bisogna risolvere e per la quale
abbiamo anche, come annunciato dal nostro collega Ganis, gli
strumenti per farlo.
Noi non eravamo neanche entrati in Consiglio regionale, e non
stavamo facendo campagna elettorale, perché avevamo cinque anni di
tempo per dormire e lasciarsi andare, invece no, insieme al gruppo
di Pour l'Autonomie abbiamo presentato un documento che poi rivisto
è stato votato da tutte le forze politiche di quest'Aula, forse al
di là di una persona, forse il collega Padovani era impegnato in un
ufficio esterno che poi anche con il sollecito del collega
Rollandin non è rientrato per le votazioni, comunque non sappiamo
neanche se è favorevole o contrario perché non c'era alle
votazioni. Morale che oggi, con i danni che vengono arrecati nel
comparto dell'allevamento valdostano, non si è ancora messa in atto
questa legge. Assessore, mi consenta, il documento che avevamo
presentato noi, non era poi molto diverso dal vostro documento,
l'abbiamo fatto, ritoccato, discusso, Commissioni e quant'altro,
per poi dire: "va bene, abbiamo un documento che possiamo
intervenire in caso di bisogno". Adesso io sento in giro che la
gente non denuncia più nessun fatto, perché quando succede che
perde un animale, lo smarrisce, alla fine è ancora colpa di chi
gestisce l'alpeggio che non è stato abbastanza attento. Dovrebbe
dormire con gli animali, solo che magari qualcuno avrà ancora
qualche compagna, speriamo, e dormire con gli animali non è il
massimo. Solo per dire che è inutile che spendiamo tanti soldi per
questi progetti e per riuscire a capire, dopo dieci anni, che le
recinzioni non servono a nulla e che se non interveniamo con altre
misure, non risolviamo questo problema e continuiamo a spendere
soldi pubblici. Questo progetto è tanto lodato da qualcuno, io
quando ero Presidente in Commissione, mi era anche giunto in
inglese; adesso io non so quanti qua siano capaci a leggere
l'inglese, però si vede che nella stampa era più facile stamparlo
in inglese che in italiano. Tanto per far capire che se vogliamo
risolvere questo problema, c'è solo un metodo, e non dobbiamo
ascoltare tutte le forze ambientaliste, perché qua di chi vive la
montagna veramente, penso che sia più ambientalista di chi è seduto
ai tavolini e va a dare indicazioni di come bisognerebbe convivere
con questo animale in determinati territori della nostra
regione.
Presidente -
Per la risposta, la parola all'assessore
Sapinet.
Sapinet (UV) -
Riparto da dove ci eravamo lasciati con il
collega Ganis dove non abbiamo dato numeri precisi ma abbiamo dato
un minimo e un massimo, dove non è stato assolutamente detto che i
numeri sono diminuiti, anzi, se noi ragioniamo sui nove branchi con
una media di sette a branco, fa sessantatré di media. Ovviamente
abbiamo detto che i branchi possono andare da un minimo di tre a un
massimo di dieci, quindi quella è la forbice, con una media quindi
che è ovviamente aumentata rispetto allo scorso anno. Questo per
smentire e che non mi si metta in bocca cose che poi non ho
detto.
Per quanto riguarda l'iniziativa del collega Planaz, è chiaro
che è giusto che l'opposizione sia anche un po' a provocare, a
stuzzicare, è il suo ruolo; è chiaro che su questa sensibilità non
siamo così lontani e siamo tutti qui a difendere i nostri
allevatori, i nostri agricoltori, coloro che il territorio lo
mantengono. È chiaro che per farlo, giuste le provocazioni, però
chi è al Governo deve ovviamente mantenersi entro determinate
regole che oggi ci sono ma che chiaramente stiamo lavorando per
modificare.
Avevo citato prima l'iniziativa dell'Espace Mont Blanc, che è
anche lì un passaggio importante, un confronto con Svizzera e
Francia, con documenti che poi vengono portati al Tavolo del lupo
del nord Italia, al tavolo creato dalle Regioni alpine del nord,
proprio perché lì si condivide la stessa sensibilità. Assessori
all'agricoltura di tutte le forze politiche, da una parte
all'altra, ma che portano insieme, sull'altro Tavolo, quello di
tutte le Regioni, le modifiche e un'azione proprio per andare
sempre più verso una gestione e sempre meno verso una protezione di
questa specie, perché poi nel Tavolo del lupo nazionale bisogna
avere un'unanimità. Ha detto giustamente la legge, dobbiamo anche
dare merito a coloro che lavorarono nel 2019 alla stesura di quella
legge, che poi non arrivò alla fine del suo iter per le note
vicende, ma quel testo era stato preparato in quell'anno da parte
dei nostri colleghi e da altri che non siedono più in
quest'aula.
Per quel che riguarda invece nello specifico la gestione
regionale del lupo, che ricordo ad oggi è ancora specie protetta, è
improntata proprio sulla difesa dell'allevamento tradizionale di
montagna, con la prevenzione dei danni e, nei casi più
problematici, laddove non esistono altre soluzioni, si può e si
deve andare verso un prelievo, una cattura e l'eventuale
abbattimento, così come normato dalla legge. È chiaro che qui
bisogna interfacciarsi con ISPRA e questo è un passaggio sul quale
stiamo lavorando.
Negli ultimi anni poi l'Amministrazione regionale ha promosso
numerose azioni secondo le tre linee sopra indicate.
Per quanto attiene al risarcimento, nell'ultimo triennio sono
state indennizzate settantasei predazioni per un totale di 89.158
euro.
Se andiamo ad analizzare i numeri, i numeri glieli diamo:
abbiamo sessantasei predazioni nel 2019, quarantotto nel 2020,
trentasette nel 2021 e ventisei nel 2022, qui parliamo di numero di
predazioni, che sono in ribasso ma abbiamo invece sui numeri degli
animali predati dei punti massimi come quello dell'anno scorso. Pur
avendo nel 2021 meno predazioni, come ben noto, abbiamo avuto più
animali predati, quindi nel 2019 abbiamo avuto trentasette bovini e
centodiciotto ovicaprini, nel 2020 ventiquattro bovini e
novantaquattro ovicaprini, nel 2021, come dicevo, pur con meno
predazioni rispetto all'anno precedente, abbiamo avuto cinquantasei
predazioni su bovini e novantanove su ovicaprini, quest'anno siamo
a sedici bovini e venti ovicaprini. È fondamentale e importante
porre poi la denuncia, fare il percorso con le stazioni forestali
sia ovviamente per avere poi il corretto risarcimento, ma anche poi
per il monitoraggio. Tale situazione quindi è da mettere in
relazione al fatto che negli ultimi anni sicuramente le predazioni
hanno riguardato soprattutto capi di giovani bovini dal valore
economico più alto rispetto al valore degli ovicaprini, questo per
venire poi ai dati dei risarcimenti, che vanno dai 27 mila euro del
2019 ai 15 mila del 2020 e ai 46.900 euro dello scorso anno, poi
sul 2022 è chiaro che la quantificazione è in corso.
Per quello che riguarda l'attuazione delle misure di
prevenzione: recinzioni, cani da guardiania, eccetera, l'ultimo
triennio ha registrato un forte aumento con tutte le criticità che
lei giustamente ha elencato in certe zone; l'altro giorno si
parlava di una zona a monte di Challand-Saint-Anselme dove è
pressoché impossibile porre delle misure di prevenzione, però sono
dati che devono essere letti anche a sostegno di questo settore che
dai dati appunto si sta mettendo in gioco e abbiamo un numero di
domande che è passato dalle trentanove del 2019 alle più di
cinquanta di quest'anno e dello scorso anno con somme che sono
passate da 90 mila euro a 140 mila.
Nell'ambito del progetto "Wolfalps" lei parlava di risorse
regionali, in realtà poi sono finanziamenti che arrivano oltre la
Regione, quindi per questo progetto non sono utilizzati fondi
regionali. All'interno di questo progetto le squadre di pronto
intervento, composte da agenti del Corpo forestale della Valle
d'Aosta e da tecnici, hanno effettuato numerosi sopralluoghi in
aziende per la formazione e l'informazione degli allevatori al fine
di fornire l'assistenza tecnica e definire caso per caso la
migliore strategia di protezione. In alcuni casi poi è stato
assegnato anche in comodato d'uso il materiale necessario alla
prevenzione per bestiame in attesa appunto di dotarsi di
attrezzatura propria.
Per quanto riguarda gli interventi di prelievo, cattura ed
eventuale abbattimento di esemplari di lupo previsti dalla legge,
si comunica che, laddove si verifichino predazioni in cui le misure
di prevenzione non risultino efficaci, si provvederà a inviare a
ISPRA la relazione sulla situazione in esame e sugli interventi di
cattura o abbattimento ipotizzati per l'ottenimento del relativo
parere necessario alla realizzazione di questi interventi.
Su queste linee si intende procedere in costante rapporto con le
associazioni degli allevatori e in relazione all'evolvere della
situazione costantemente monitorata anche grazie al supporto
dell'Ufficio Fauna e del Corpo forestale. La casistica è stata
portata appunto all'attenzione di ISPRA, proprio trattata
singolarmente per raggiungere l'obiettivo di dare la giusta
risposta al territorio.
Come dicevo in apertura di risposta, nel frattempo è importante
sottolineare che è ripreso, sotto una forte spinta delle Regioni,
in particolar modo le Regioni dell'arco alpino, l'iter di
approvazione del piano di conservazione e gestione del lupo in
Italia, cui abbiamo fatto pervenire le nostre osservazioni e da cui
seguirà, dopo un confronto tecnico avvenuto in data 19 settembre a
cui hanno partecipato i tecnici dell'Assessorato, un confronto
politico nelle Commissioni politiche competenti a livello di
Conferenza delle Regioni, quindi ambiente e agricoltura. Oltre a
far pervenire le nostre, abbiamo condiviso con altre Regioni le
loro, in modo da sempre più fare un'azione unanime e congiunta.
Oltre ad alcune considerazioni prettamente tecniche relative alla
nostra specificità, abbiamo evidenziato come, anche se l'ultima
versione del piano, rispetto alle precedenti, contiene alcune
indicazioni che vanno più verso una gestione nell'ottica di una
prevenzione e di una conservazione dello stesso, abbiamo comunque
ritenuto insufficiente questa linea. Si ritiene fondamentale il
fatto che il piano espliciti chiaramente la previsione, laddove
necessaria, di intervenire sulle popolazioni di lupo in caso di
danni, in particolar modo appunto all'allevamento o nell'interesse
della sanità e della sicurezza pubblica o per altri motivi di
pubblico interesse, inclusi quelli sociali, economici e ambientali.
È necessario a tal fine che nel piano siano definite esplicitamente
le casistiche e le condizioni di effettuazione di catture e/o
abbattimenti dei lupi, quindi bisogna definirlo meglio perché si
ritiene più opportuna e corretta l'adozione di criteri predefiniti
per tutte le Regioni che devono fare riferimento all'eventuale
messa in pratica di interventi di dissuasione, cattura o
abbattimento, piuttosto che, come ad oggi, una formula di
un'autorizzazione che viene presa caso per caso, anche per una
questione di tempi e di modalità. Questa è stata sperimentata nel
caso del lupo vacante di Arvier. Tutto questo ovviamente, come le
dicevo, in sinergia con le altre Regioni dell'arco alpino con cui
stiamo facendo squadra su questa tematica e su tante altre.
Presidente -
Per la replica, ha chiesto la parola il
collega Planaz.
Planaz (LEGA VDA) -
Mi dispiace della sua chiave di
lettura del mio intervento, anche se un po' in senso umoristico, ma
tanto alla fine è un po' di com'è la situazione. Non sono una
provocazione quei dati e le argomentazioni che le ho fornito prima,
è solo - le ripeto - avere il coraggio di fare delle scelte e
decidere. C'è un problema? Lo dobbiamo risolvere? Poi che bisogna
contattare ISPRA, tutti gli enti ambientalisti di questo mondo e
quant'altro mi sta benissimo, perché anche sulla nostra legge che
abbiamo depositato c'è scritto che dobbiamo avere il parere di
ISPRA, ma è già stato fatto un intervento con ISPRA per dire:
"abbiamo un lupo che attacca e ce l'abbiamo sempre davanti a un
albergo, a un villaggio, a una stalla e dobbiamo intervenire", è
già stato fatto? Sì, quelli di Arvier, una volta, ho capito, però,
da come mi descrive lei la situazione, sembra che è così normale,
ma deve andare fuori e dire agli allevatori che si trovano le
carcasse e che non possono neanche denunciare lo smarrimento delle
carcasse sennò vengono denunciati per abbandono animale... deve
andare a spiegare questo, perché è inutile che stiamo qua a dire:
"il lupo non c'è problema, tutto l'elenco dei danni che lei ha
elencato..."; ma se non viene neanche risarcita la metà dei danni,
neanche la metà di quello che ha indicato lei! Ha visto come fanno
i verbali? Sa il metodo? Lei ha parlato di associazioni di
categoria, è la delibera di Giunta che non lascia agire il Corpo
forestale, finché non si cambia la delibera di Giunta, non si
possono indennizzare gli animali, non si possono indennizzare gli
animali fuori dal
de minimis
e non si può neanche
indennizzare gli animali se sono al pascolo, perché se non sono
recintati, non li pagate! Allora tutta una serie di dati che mi ha
elencato lei di quello che voi avete pagato, non è neanche il 50
percento dei danni che dovrebbero essere risarciti!
Allora tutta la barzelletta che lei adesso ha detto, prima mi ha
detto che io l'ho provocata... lei mi ha provocato, tutta la
barzelletta che continuate a dire è solo un modo per dire che il
lupo ci deve essere nella nostra regione e va bene così e chi ha il
danno se lo tiene, perché anche nell'elenco degli animali l'anno
scorso, ci sono tutti, li so io a memoria quanto erano l'anno
scorso i danni, un caso solo, e non era sicuramente l'allevatore
che li ha fatti andare giù dal dirupo. Quanti ne avete pagati di
quelli? Io gliel'ho detto subito: "se non cambiano la delibera, non
possono pagarvi niente". L'avete cambiata? No. Non avete risarcito
niente. E replichi pure come ha fatto prima il suo collega, perché
deve rispondere alle istanze che le presentiamo, non rispondere
dopo che io faccio l'intervento, perché allora sì che ci sta
provocando. Va bene? E adesso le lascio spazio.
Presidente -
Direi che possiamo chiudere qua sennò
diventa... e con il lupo vi auguro buon appetito. I lavori sono
conclusi.
---
La seduta termina alle ore 12:57.
