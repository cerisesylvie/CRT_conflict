Classificazione
CONSIGLIO REGIONALE
Attività consiliare d'aula



Oggetto del Consiglio n. 36 del 25 luglio 2018 - Resoconto
OBJET N° 36/XV - Approbation des procès-verbaux de la réunion
du 11 juillet 2018.
Fosson (Presidente) -
Passiamo al punto n. 3 dell'ordine
del giorno. La parola alla collega Nasso.
Nasso (M5S) -
Colgo l'occasione del punto n. 3
dell'ordine del giorno per fare un rapido ragionamento e una
riflessione a proposito dell'ultima adunanza, su cui tra l'altro
qualche collega ha già avanzato delle considerazioni. Mi ha colpito
il suo atteggiamento, presidente Fosson, non tanto per le
risoluzioni non accettate, ma per il suo
modus operandi
. Se
ricorda, lei e i suoi colleghi di maggioranza eravate stati fuori a
discutere per più di un'ora e, al rientro in aula, lei si è seduto
senza nemmeno aspettare che tutti i consiglieri prendessero posto e
ha rapidamente indetto la votazione. Tant'è che alcuni colleghi,
compresa la sottoscritta, nemmeno avevano ben capito cosa si stesse
facendo. Lungi da me dare lezioni a lei su come svolgere il suo
compito - ci mancherebbe! - però le chiedo davvero un rispetto
maggiore per il solenne ruolo che le compete e per tutta l'Aula. Mi
sarei aspettata in quel frangente che lei fosse entrato in aula,
avesse aspettato qualche istante che tutti si sedessero, avesse
riferito sommariamente di quanto accaduto nella riunione e avesse
introdotto la votazione in maniera più chiara.
Inoltre sui giornali ho letto che il collega Manfrin ha riferito
che ai valdostani non interessava nulla, secondo lui, dei contenuti
di quelle risoluzioni. Non entro nel merito, però ci tengo a
sottolineare che ai valdostani interessa che cosa si fa in
quest'Aula, eccome! Interessa il rispetto dei nostri ruoli e il
rispetto che dobbiamo avere verso questa istituzione. Non
stupiamoci poi dell'astensionismo, perché sono anche questi
atteggiamenti che lo provocano. Si tende a perdere fiducia nelle
istituzioni e questo è deleterio e preoccupante. Sono stata educata
così, a rispettare il lavoro e a comportarmi di conseguenza. Io
sono molto onorata di far parte di quest'Aula, ho rispetto di essa
e di tutti voi, colleghi. Qualcuno mi sta meno simpatico, ma questo
è un altro discorso. Colleghi, vi invito davvero a rispettare
questa istituzione. Grazie per l'attenzione.
Presidente -
Collega, la ringrazio per le osservazioni e
vedremo in futuro di coordinarci un pochino meglio.
Se qualcuno ha degli interventi o delle osservazioni sui
processi verbali, in caso contrario, li riteniamo approvati. I
processi verbali sono approvati.
