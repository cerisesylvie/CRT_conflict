Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 291 del 9 maggio 1983 - Resoconto
OGGETTO N. 291/VII - MAGGIORAZIONE DELL'ASSEGNAZIONE DI
CARBURANTE IN ESENZIONE FISCALE A FAVORE DEGLI AUTONOLEGGIATORI DA
RIMESSA OPERANTI NELLA REGIONE - (Interpellanza)
PRESIDENTE:
Do lettura dell'interpellanza presentata dal
Consigliere Berti.
INTERPELLANZA
Considerato che gli autonoleggiatori da rimessa che operano nei
vari Comuni della Regione svolgono un servizio di interesse
pubblico di notevole rilievo;
Rilevato che ad essi i competenti uffici dell'Assessorato
regionale all'Industria, Commercio, Artigianato e Trasporti
concedono una limitata assegnazione di buoni di prelevamento di
carburante in esenzione fiscale;
Constatato che i 300 litri di carburante in esenzione fiscale
attualmente assegnati hanno un esiguo significato simbolico e non
rispondono alle effettive esigenze della categoria;
Accertato che soprattutto gli autonoleggiatori da rimessa che
operano in zone di montagna assoggettano i mezzi, per la natura
montuosa del territorio, non solo a maggior logorio, ma anche ad un
consumo maggiore di carburante;
Visto infine che gli interessati affermano di aver inoltrato in
più occasioni istanze al competente Assessorato;
INTERPELLA
l'Assessore regionale all'Industria, Commercio, Artigianato e
Trasporti per sapere quali ragioni lo hanno sinora indotto a
respingere la richiesta di una maggiore assegnazione di carburante
in esenzione fiscale agli autonoleggiatori da rimessa e se non
ritiene opportuno, considerato quanto da me esposto, portare tale
assegnazione dagli attuali 300 litri a 500 litri mensili.
PRESIDENTE:
Il Consigliere Berti ha la parola per
l'illustrazione dell'interpellanza.
BERTI - (Art. e Comm. Valdostani):
Anche se è già
scontata la risposta dell'Assessore, mi pare ovvio illustrarla
brevemente, dal momento che la categoria degli autonoleggiatori ha
sempre fatto in questi ultimi anni, delle richieste d'incontri e di
aggiornamento della concessione di buoni in esenzione fiscale. In
questa legislatura, purtroppo, non sono mai riusciti ad ottenere un
litro di più, mentre, se non altro, con il precedente Assessore,
che era superscadente, se non altro sono state riviste le
assegnazioni in modo, almeno per quel tempo, adeguato .....
interruzione .....
No, no, il fatto è che vi è disparità di trattamento tra il taxi
e l'autonoleggiatore! E' risaputo, il taxi svolge un lavoro
continuativo, mentre l'autonoleggiatore, praticamente, fa dei
viaggi non remunerativi a dispetto di tutte le tasse che paga.
Quindi, questi ultimi avevano chiesto un'assegnazione maggiore,
anche confortati dalle promesse che aveva fatto a suo tempo
l'Assessore. Io so già che l'Assessore Chabod dirà di non poter far
niente, com'è sua consuetudine, perché, purtroppo, in quindici
anni, da che seguo questo Assessorato, debbo dire che esso è il più
immobile e il più paralizzante.
PRESIDENTE:
Risponde l'Assessore all'Industria,
Commercio, Artigianato e Trasporti Chabod, che è l'interpellato, ne
ha facoltà.
CHABOD - (D.C.):
Mi piace quando Berti dice: "significato
simbolico". Guarda che non è poi mica tanto simbolico, perché sai,
di netto, cosa hanno gli autonoleggiatori? Lire 2.232.300
nette!
Dunque non è un contributo simbolico. Io ho già detto a Berti,
l'altro giorno, nella riunione che abbiamo avuto con quei due
rappresentanti della categoria che sono venuti con lui, che
purtroppo non posso fare niente.
Mi rincresce veramente.
PRESIDENTE:
Il Consigliere Berti ha la parola per la
replica.
BERTI - (Art. e Comm. Valdostani): Io mi auguro che con la
prossima legislatura abbiamo un Assessore un po' più efficiente,
visto anche se non si riesce ad avere di più, perlomeno ad avere
certe
....interruzione .....
Sì, meglio mandarlo a Roma! Per lo meno chi lo sostituirà avrà
forse un po' più di etica morale nel ricevere le delegazioni.
Non si fa aspettare cinque anni una delegazione! Diciamolo
chiaro in faccia: "la nostra scelta non è per dare, perché già
avete" e chiuso. Ma non si può promettere, non ricevere la gente e
poi dire: "non c'è niente da fare". Questo sarà un discorso che
verrà ripreso successivamente.
