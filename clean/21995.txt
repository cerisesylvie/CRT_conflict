Classificazione
INFORMAZIONE
Radiotelecomunicazioni



Oggetto del Consiglio n. 1694 del 21 dicembre 2005 - Resoconto
OGGETTO N. 1694/XII - Ridefinizione degli accordi con il
Ministero delle comunicazioni per la transizione al digitale
terrestre. (Approvazione di risoluzione)
Risoluzione
Preso atto che la Regione Autonoma V.d.A. il 16 aprile 2005
ha sottoscritto con il Ministero delle Comunicazioni e
l'Associazione DGTVi un protocollo d'intesa volto a mettere in atto
tutte le attività necessarie per rendere possibile entro il 31
gennaio 2006 la transizione al digitale terrestre;
Constatato che oltre al contributo economico per l'acquisto
dei decoder esisteva un impegno a sviluppare dei servizi di
pubblica utilità, effettuare una adeguata campagna di informazione
e sensibilizzazione, nonché permettere la diffusione dell'accesso a
banda larga a Internet anche in sinergia con altre piattaforme di
fornitura di servizi di comunicazione elettronica;
Rilevato con rammarico che le attività conseguenti al Decreto
del Ministro delle Comunicazioni, che destinava 3 milioni di euro
sia per una campagna di comunicazione per informare la popolazione
circa la conversione digitale, sia di progettare un apposito call
center, sono ancora in fase di appalto;
Preso atto delle dichiarazioni del Direttore Generale della
Rai che solleva dubbi sul passaggio al digitale nel 2006 anche a
causa di mancanza di fondi nelle casse della tv di stato;
Appurato che la transizione definitiva del sistema televisivo
analogico al digitale terrestre sta suscitando delle preoccupazioni
e delle incertezze nella popolazione;
Sentita, nell'ultimo Consiglio, la dichiarazione
dell'Assessore competente che affermava che la data del 31 gennaio
2006 era una data di riferimento all'interno di una sperimentazione
e quindi una data non perentoria;
Preso atto che il 17 novembre u.s. le Associazioni dei
consumatori, hanno proposto, a seguito di un incontro con il
Governo regionale, un loro coinvolgimento diretto all'interno dei
gruppi di lavoro costituiti per il coordinamento della
sperimentazione;
Preso atto degli indirizzi della Comunità Europea e della
risoluzione del Parlamento europeo del 16 novembre 2005 che
sottolinea i benefici del digitale terrestre invitando gli stati
membri a procedere nelle attività di migrazione;
Constatato che sia certamente importante proseguire la
sperimentazione del digitale terrestre e di altri sistemi
innovativi nell'ottica generale del superamento della barriera
digitale;
Il Consiglio regionale
Impegna
La Giunta regionale a ridefinire dei nuovi accordi con il
Ministero delle Comunicazioni e l'Associazione DGTVi che
comprendano i seguenti aspetti:
- l'indicazione di una nuova data per lo switch off in
sostituzione del 31 gennaio 2006. La nuova data di riferimento
dovrà essere fissata facendo in modo che tutti i valdostani siano
messi nelle condizioni di poter usufruire correttamente del sistema
televisivo digitale senza discriminazione alcuna e di mantenere il
libero accesso ai programmi televisivi in lingua francese già oggi
disponibili, possibilmente ampliandoli alle trasmissioni regionali
di France 3 e ai programmi in lingua tedesca al fine di favorire la
cultura Walser;
- un coinvolgimento diretto di un rappresentante delle
Associazioni dei Consumatori nei gruppi di lavoro già costituiti
per il coordinamento della transizione al digitale
terrestre;
- le modalità per il monitoraggio continuo della
sperimentazione sia tecnica, sia dei servizi e l'interattività.
Tale monitoraggio dovrà essere effettuato al fine di verificare lo
stato di avanzamento del progetto e periodicamente dovrà produrre
delle relazioni che dovranno essere messe a disposizione della
Commissione consiliare competente in materia di
innovazione.
F.to: Comé - Cesal - La Torre - Sandri
Presidente - La parola al Consigliere Comé.
Comé (SA) - Non ritiro la risoluzione, ma mi impegno fin d'ora
ad essere brevissimo, anche perché sul digitale terrestre abbiamo
parlato quasi tutta la mattinata; pertanto tralascio tutta la
premessa.
Ritengo che comunque questa risoluzione abbia ancora una sua
motivazione di essere votata, pur essendoci stato un nuovo accordo
come era stato detto oggi dall'Assessore fra la "RAI" e il
Ministero, perché questa risoluzione - se approvata - potrà dare un
valore aggiunto, uno strumento anche all'Assessore per poter
chiedere di partecipare nella determinazione delle tappe
successive.
Ricordo solo i 3 punti che avevo sottoscritto nell'impegno:
quello di andare a modificare la data dello "switch off" con
l'inserimento anche di possibili programmi televisivi, sia in
lingua francese, sia in lingua tedesca, in merito ai quali oggi
l'Assessore ci ha detto che sono già in fase avanzata; il
coinvolgimento diretto di un rappresentante dell'Associazione dei
consumatori nei gruppi di lavoro; la modalità per il monitoraggio
continuo della sperimentazione, sia tecnica, sia dei servizi, e
l'interattività, coinvolgendo per un periodo di 2-3 mesi la
Commissione consiliare competente per vedere i vari stati di
avanzamento.
Presidente - Dichiaro aperta la discussione generale.
La parola al Consigliere Cesal.
Cesal (UV) - Anch'io sarò molto breve. Annuncio il voto positivo
del gruppo "Union Valdôtaine", d'altronde l'abbiamo firmata.
Il mio intervento si può sintetizzare in una battuta: avanti
"con juicio", nel senso che andiamo avanti molto piano, facciamo
attenzione, siamo d'accordo per l'innovazione, siamo d'accordo che
tutto questo sia un processo innovativo che può rendere competitivo
il nostro territorio, però va valutato attentamente. Sono emerse,
in sede di discussione, stamani, delle perplessità da parte di
alcuni commissari e da parte di alcuni gruppi politici: si tratta
di valutarle con calma, ma comunque procedere nella direzione
voluta, magari tornando a quello che viene definito in termine
tecnico come "switch off", in maniera che non comporti dei problemi
per quanto riguarda la ricezione e soprattutto che non comporti dei
problemi alla popolazione, soprattutto a chi non ha particolare
dimestichezza con l'interattività, o cose di questo genere, con i
telecomandi.
Chiediamo di andare avanti ed eventualmente di valutare la data
per lo spegnimento delle trasmissioni per quanto riguarda la
televisione analogica.
Presidente - La parola al Consigliere Tibaldi.
Tibaldi (CdL) - Per dichiarare l'astensione del nostro gruppo,
perché questa risoluzione è obsoleta, in quanto l'indicazione di
una nuova data per lo "switch off" in sostituzione del 31 gennaio
2006 è già stata prevista! È stata prevista il 15 marzo 2006, come
data di avvio: lo comunicava stamani l'Assessore Marguerettaz e lo
abbiamo letto, nei giorni scorsi, sui giornali, per quanto riguarda
la zona sperimentale di Aosta e media Valle; abbiamo il luglio
2006, come altra data per il completamento del segnale digitale su
tutte le altre valli laterali. Ma c'è di più e penso che anche i
colleghi Consiglieri che stamani hanno proposto l'interpellanza
abbiano assimilato il concetto: ci sarà la coesistenza fra
analogico e digitale, di conseguenza questa data dello "switch off"
diventa una chimera che è inutile continuare ad inseguire!
Tra l'altro questa risoluzione - così come formulata -, se
accolta dall'Assessore, smentisce le sue stesse parole, quando
proponeva S. Orso come data iniziale di questo "switch off", cioè
non ci sarebbe stata solo una fiera tradizionale, ma anche il fatto
che i Valdostani avrebbero visto la televisione in digitale! Le sue
fantasie sono smentite non solo da quello che è accaduto dopo, ma
soprattutto da questa risoluzione che, ormai, è anacronistica e
paradossalmente viene anche votata e accolta dall'Assessore
Marguerettaz!
Presidente - Non ho altri Consiglieri iscritti a parlare.
Dichiaro chiusa la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Solo per dichiarare il voto favorevole
rispetto a questa mozione, che si inserisce esattamente nel quadro
delineato anche stamani. Le attività che vengono richieste nella
mozione sono esattamente quelle che finora sono state fatte, ha il
pregio di metterle in ordine, in modo da avere un punto di
riferimento.
La data che cita il collega Tibaldi è inserita in un accordo di
programma fra la "RAI" e il Ministero, è una data che non ha visto
la Regione partecipe, quindi dice una cosa che non è corretta.
Abbiamo un 15 marzo, ma non è una data che abbiamo concordato, così
come i coinvolgimenti delle associazioni... questo lo abbiamo
previsto, la risoluzione lo mette in chiaro. Per quanto attiene i
programmi in lingua francese o in lingua tedesca sono già stati
considerati come molto positivi dal Ministro.
Questa risoluzione non è assolutamente obsoleta: è una
risoluzione che mette in evidenza alcune criticità che meritano
attenzione; la votiamo con convinzione e non riteniamo che sia
assolutamente una mozione che smentisce il lavoro fatto finora, ma,
anzi, lo valorizza!
Presidente - La parola alla Consigliera Squarzino Secondina.
Squarzino (Arc-VA) - Per dichiarazione di voto.
Non abbiamo firmato questa mozione perché ci sembrava incompleta
in tante parti. Le cose che poi impegna... va bene, sono cose che
vanno fatte. Secondo me qui si sarebbe dovuto inserire veramente il
concetto di "switch over" e soprattutto il concetto che aveva
presentato stamani l'Assessore, di un processo "in progress". Mi
sembra che sia un po' datata rispetto al dicembre, però dice delle
cose che sono normali, condivisibili; quindi noi, anche se non
l'abbiamo firmata, voteremo a favore.
Presidente - Pongo in votazione la risoluzione in oggetto:
Consiglieri presenti: 27
Votanti e favorevoli: 25
Astenuti: 2 (Frassy e Tibaldi)
Il Consiglio approva.
Presidente - Colleghi, vi ricordo che domani, alle 18,30, a
Châtillon, siete tutti invitati allo scambio di auguri ufficiali
con le Autorità. In questo momento siamo tutti ospiti della VI
Commissione nella sala consiliare delle commissioni. Con questo
terminiamo i nostri lavori. Ringrazio la stampa per il suo lavoro.
Buon anno a tutti.
La seduta è tolta.
---
La réunion se termine à 19 heures 32.
