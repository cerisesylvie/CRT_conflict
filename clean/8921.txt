Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3422 del 27 gennaio 1988 - Resoconto
OGGETTO N. 3422/VIII - RISULTANZE DELLE ULTIME CAMPAGNE DI
RISANAMENTO DEL BESTIAME IN VALLE. (Interrogazione).
PRESIDENTE
: Do lettura del testo dell'interrogazione
presentata dai Consiglieri Millet e Bajocco:
INTERROGAZIONE
CONSTATATO CHE, nonostante gli ormai ultraventennali
interventi regionali, il risanamento del bestiame non può dirsi
compiuto,
i sottoscritti Consiglieri regionali del Gruppo
comunista
INTERROGANO
l'Assessore regionale competente per conoscere:
1) quanti capi (bovini, ovini, caprini) sono stati sottoposti a
controllo della TBC e della brucellosi nella campagna 1987/1988 e
quanti in quella 1986/1987;
2) quanti capi sono risultati positivi ed abbattuti e quanti
dubbi rispetto alle infezioni da TBC e da brucellosi sia nella
campagna 1987/1988 che in quella 1986/1987;
3) quante sono le stalle risultate infette e quante quelle
indenni e con quanti capi rispettivamente nelle due campagne
sopraricordate;
4) se siano emerse nuove proposte in merito agli interventi da
effettuare per un più soddisfacente esito delle campagne di
risanamento.
PRESIDENTE
: Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT - (U.V.):
I capi controllati per la TBC nella
campagna 86-87 sono stati 47338, di cui 9507 vitelli; capi infetti
eliminati 5440, di cui 83 vitelli; stalle infette 1461, stalle
indenni 1424.
Per la brucellosi, i bovini controllati sono stati 30704, ovini
e caprini 6000; sono risultati infetti da brucellosi bovini 1594,
ovini e caprini 280; stalle infette 460, stalle indenni 2425.
Sommando questi dati non si arriva alla cifra esatta dei capi
abbattuti, perchè ci sono dei capi che sono stati eliminati, ma
erano affetti dalle due malattie; pertanto risultano indicati sia
da una parte che dall'altra.
I capi effettivamente macellati sono 6894 per la campagna
86-87.
Nella campagna 87-88, al 4 gennaio, capi controllati 36150,
mancano però ancora i vitelli nati in autunno 87 e primavera 88;
capi infetti ed eliminati 4452, però c'è ancora una parte che
devono essere ricontrollati, in quanto dubbi al primo esame e
quindi sono dubbi i vitelli da loro nati; stalle infette 1281,
stalle indenni 1482.
Per la brucellosi, bovini controllati finora 29015, ovini e
caprini 5500; bovini infetti 1110, ovini e caprini infetti 200;
stalle infette 421, stalle indenni 2342.
Dei controlli nuovi che si erano istituiti in questa campagna
avevamo già parlato anche in Commissione consiliare; è stata
istituita una apposita commissione per l'acquisto di animali in
altre regioni, che danno quindi l'autorizzazione all'importazione
di nuovi capi, poi prove diagnostiche effettuate da veterinari
valdostani negli allevamenti di provenienza, questo soprattutto per
il Piemonte. Sono stati incaricati alcuni veterinari, che, ogni
qualvolta si deve introdurre del bestiame in Valle d'Aosta, vanno
in Piemonte a fare le prove, dopo di che se i capi sono sani
vengono introdotti, altrimenti si nega l'autorizzazione.
Ci sarà il controllo sui capi provenienti da altre regioni verso
maggio-giugno, prima dell'alpeggio. Per il bestiame valdostano che
ha svernato in Piemonte ci sarà un ulteriore controllo prima che
rientri in Valle d'Aosta, poi ci sono tutta una serie di
provvedimenti e verrà inviata una lettera a giorni a tutti i
veterinari sui controlli più frequenti da fare negli allevamenti;
pertanto, per la tubercolosi è prevista una serie di provvedimenti
che i veterinari dovranno fare in quegli allevamenti dove si sono
verificati casi di collasso della resistenza, tosse persistente,
dimagramento, mastite e cose di questo genere. Seguirà l'esame
clinico, prelievo di campioni e, dove è possibile, eventuali
ricerche di laboratorio.
La stessa cosa deve essere fatta per la brucellosi. Una
raccomandazione in particolare agli allevatori ed ai veterinari per
quei capi che abortiscono in alpeggio: il capo dovrà essere
allontanato immediatamente, così come prevedono già le disposizioni
sanitarie, e deve effettuarsi un controllo più consistente in quel
periodo che viene allontanato dall'alpeggio.
PRESIDENTE
: Ha chiesto di parlare il Consigliere Millet,
ne ha facoltà.
MILLET - (P.C.I.):
Ringrazio l'Assessore per i dati
forniti, dai quali si possono dedurre alcune cose; anche se non
sono dati definitivi mi pare confermata la tendenza al calo dei
capi di bestiame complessivi. Da alcuni anni verifichiamo questa
tendenza, che ritengo dovuta anche ad alcune restrizioni di
acquisti fuori Valle per ragioni di ordine sanitario. Comunque è un
dato che è bene tenere sotto controllo, perché se per diversi anni,
a seguito del risanamento, che è giusto che ci sia, si andrà ad un
calo continuo di 1000-1500 capi, si arriverà ad un certo momento ad
una soglia critica.
Purtroppo anche quest'anno non ci sarà una grossa inversione di
tendenza, per cui vogliamo ribadire che è necessario andare a
rivedere alcune cose. A mio parere dobbiamo andare a delle scelte
più decise. Non so se sarà questo l'anno favorevole, per una serie
di motivi, però ritengo che si debba andare al cuore del problema,
che fino adesso non siamo riusciti ad identificare.
Ho visto dalle prime sette delibere di Giunta che su 3200 capi
viene fuori una media: se la media nella campagna 86/87 è stata di
2300-2400, vediamo che c'è un incremento notevole di un 20%;
l'inflazione è aumentata del 5%. Mi pare che qui la valutazione dei
capi diventa un problema serio. Capisco che è una scelta, se si
ritiene che la cosa primaria non è il risanamento, ma è la
questione economica - lo si può anche fare -, però in questo
settore c'è qualcosa che non funziona proprio sulla valutazione dei
capi.
Abbiamo detto che chi ci guadagna è chi cessa l'attività di
allevatore, perchè gli vengono abbattute tutte le bestie e viene
risarcito; ma chi sceglie la strada del risanamento deve acquistare
nuovi capi e di fatto pagherà di più i capi acquistati e non avrà
vantaggi. I vantaggi vanno invece a chi commercializza il bestiame.
Questo è un punto delicato che si dovrebbe affrontare, perchè può
introdurre dei meccanismi perversi.
Non ho gli elementi per dire che quel capo in Valle d'Aosta ha
quel valore, però, in base all'incremento che c'è stato dall'anno
scorso di un 20%, mi si deve spiegare per quale motivo il valore
del capo in Valle d'Aosta aumenta di questa percentuale quando
l'inflazione è del 5%. Posso capire il 5%, ma non il 20%, salvo che
non si introducano queste cose, perchè il fatto di aumentare questo
valore aumenterà la tendenza alla speculazione. D'altra parte non
si vedono grandi benefici e il risanamento rimane sempre un
problema all'ordine del giorno.
Sarebbe opportuno, su questo fronte, andare a delle scelte più
precise, che vadano alla causa del problema, altrimenti si continua
con questo calo dei capi e si rischia di arrivare ad una soglia
critica in Valle d'Aosta.
Sollecito l'Assessore a fare per la prossima campagna un passo
avanti più deciso.
