Classificazione
CONSIGLIO REGIONALE
Attività consiliare d'aula



Oggetto del Consiglio n. 2317 del 19 aprile 2023 - Resoconto
OGGETTO N. 2317/XVI - Ordine dei lavori. Inversione ordine
del giorno.
Bertin (Presidente) -
Il consigliere Marguerettaz ha
chiesto la parola per mozione d'ordine, ne ha facoltà.
Marguerettaz (UV) -
Ai sensi dell'articolo 41 del nostro
Regolamento, chiedo di poter fare un'inversione nella discussione
dell'ordine del giorno in modo tale da proseguire con il punto 5.04
e successivamente dal punto 11 in avanti. Questo perché, come nelle
sue comunicazioni lei ha ben detto, il Presidente della Regione
nello svolgimento delle sue funzioni prefettizie sta presiedendo la
consegna della Medaglia d'oro al merito civile alla comunità di
Châtillon in ricordo di Prospero Duc, quindi l'assenza del
Presidente è un'assenza ovviamente istituzionale.
Oltre ai punti che riguardano il Presidente, abbiamo in
discussione diverse leggi che credo meritino la presenza del
Presidente della Regione nel dibattito, sono sicuramente atti
importanti che sono stati presentati dal Governo e quindi il
Presidente sarebbe opportuno partecipasse.
Nella discussione che abbiamo avuto ieri nella Capigruppo è
emersa anche la necessità da parte di alcuni Consiglieri, in
particolare dei Consiglieri di Forza Italia, di poter partecipare
nella giornata di venerdì pomeriggio a degli incontri dove sono
presenti dei Ministri della Repubblica. Da parte nostra anticipo,
qualora venga richiesto, che non vi sono assolutamente problemi
nell'invertire l'ordine del giorno nella giornata di venerdì in
modo tale da poter liberare i colleghi di Forza Italia per il
pomeriggio e dar modo a loro di incontrarsi nel pomeriggio.
Ai sensi dell'articolo 41 quindi io ho presentato questa mozione
e su questa mozione uno a favore e uno contro.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
È stata fatta una ricostruzione
rispetto a quanto accaduto nella Conferenza dei Capigruppo, noi
ovviamente comprendiamo quello che è stato proposto e quello che è
stato anche anticipato proprio durante la Conferenza dei
Capigruppo, c'è però un problema fondamentale, cioè che in realtà,
come sempre la Conferenza dei Capigruppo, come ben si sa, decide
con una maggioranza qualificata, ovvero una maggioranza di 21 voti
e un'inversione dell'ordine del giorno può essere fatta o in
Capigruppo, o se una maggioranza è particolarmente risicata, come
quella che abbiamo in questo momento, ovviamente si può decidere di
andare in aula direttamente perché così almeno si hanno dei numeri
per poter fare tutte le inversioni che si vogliono.
Io vorrei semplicemente richiamare l'attenzione di questo
Consiglio su una questione prodromica rispetto alla situazione
odierna, ovvero nello scorso Consiglio avrebbe dovuto esserci una
riunione della Conferenza dei Capigruppo che doveva decidere una
cosa, ovvero se concedere un giorno in più di Consiglio oppure no,
anzi, doveva semplicemente scegliere quale giorno di Consiglio
aggiungere per riuscire a smaltire tutto l'ordine giorno
pregresso...
(voci di alcuni Consiglieri, fuori microfono)
...sì, è una mozione d'ordine, colleghi non microfonati, perché
con quest'intervento spiegherò il motivo della nostra scelta. La
scelta che era stata fatta ed era stata proposta era quella di
mettere o un giorno in più il martedì, o un giorno in più di
Consiglio il venerdì; siccome questa scelta doveva essere fatta ma
la Capogruppo che doveva tenersi non si è tenuta, si è deciso:
"sapete che c'è? Salta tutto e andiamo a normale scadenza". Questo
ha portato l'opposizione a chiedere un Consiglio straordinario che
si svolgerà nella giornata di venerdì, quindi sostanzialmente come
se l'avessimo scelto la volta scorsa. Se questo fosse avvenuto,
questo Consiglio si sarebbe aperto alle ore 11:00 e chiunque avesse
voluto avere la facoltà di poter presenziare a quella presentazione
lo avrebbe potuto fare, senza creare questo problema rispetto
all'inversione dell'ordine del giorno e consentendo al Presidente
di potersi assentare senza alcun problema. Questa scelta non è
stata fatta, non si è capito bene perché, l'opposizione ha
presentato una richiesta e si è fatto quello che si sarebbe dovuto
fare all'inizio, cioè quello che oggi facciamo e quello che oggi
viene fatto con un atto di forza da parte della maggioranza si
sarebbe potuto fare lo scorso Consiglio decidendo: "bene, venerdì
c'è un giorno di Consiglio in più, mercoledì cominciamo alle ore
11:00, c'è la consegna della medaglia e chiunque può assistere".
Questa era la naturale conseguenza. Si è voluta percorrere una
strada diversa, cioè dire: "no, sapete che c'è? Non si fa nessun
giorno di Consiglio in più", abbiamo presentato una richiesta e il
Presidente del Consiglio è stato costretto a mettere un giorno in
più: il venerdì. Si farà quindi esattamente quello e adesso la
maggioranza è costretta a chiedere un'inversione.
Allora nella Conferenza dei Capigruppo di ieri, a fronte delle
proposte della maggioranza, che aveva detto peraltro di spostare i
punti inerenti la Presidenza della Regione, noi avevamo convenuto
dicendo: bene, i punti che riguardano la Presidenza della Regione
sono ovviamente le iniziative ispettive a cui deve rispondere la
Presidenza della Regione e i punti 4 e 4.01, ovvero la
comunicazione dei provvedimenti amministrativi e variazioni di
bilancio e la sostituzione di due componenti di parte regionale in
seno alla Commissione paritetica. Avremmo accettato di spostarli
dopo questi due punti, oltre alle iniziative ispettive a cui
avrebbe dovuto rispondere il Presidente. Abbiamo detto: discutiamo
però i due progetti di legge e il piano triennale di interventi
contro la violenza di genere. Questa maggioranza ha fatto un'azione
di debolezza, perché ritiene che se vi è l'assenza del Presidente,
almeno così ci ha dichiarato, non si possono discutere queste tre
iniziative legislative e/o amministrative, ma questa è
semplicemente una confessione di debolezza, perché voi e questa
maggioranza avete paura che mancandogli anche soltanto uno dei
membri di questa maggioranza a 19, la possibilità di andare sotto
sia assolutamente concreta: ecco perché si arriva all'inversione
dell'ordine del giorno oggi!
Noi quindi non voteremo e non accetteremo di avallare questa
manifestazione di debolezza, però è certificata, quindi prendiamo
atto e vedremo il prosieguo come si svolgerà.
Presidente -
Metto in votazione. La votazione è aperta.
La votazione è chiusa.
Presenti: 34
Votanti: 31
Favorevoli: 18
Contrari: 13
Astenuti: 3 (Baccega, Marquis, Restano)
La mozione d'ordine è approvata.
Presidente -
Passiamo pertanto al punto n. 3... la parola
al consigliere Restano.
Restano (GM) -
Sulle sue comunicazioni, Presidente.
Presidente -
Ormai sono già finite, siamo già oltre.
Restano (GM) -
No, mi ha interrotto il collega
Marguerettaz.
Presidente -
Ho già chiamato il punto 2.
Restano (GM) -
Mi ero prenotato, avete detto che non
potevo... quindi io vorrei...
Presidente -
Va bene, brevemente.
Restano (GM) -
Molto brevemente, lei ci ha comunicato
l'assenza del Presidente, assenza che condivido perché si tratta di
un impegno istituzionale; è diverso invece l'atteggiamento che è
stato assunto, perché il Presidente ottempera a un suo impegno ma è
altrettanto importante presenziare ai lavori del Consiglio.
Presidente -
La mozione d'ordine è finita.
Restano (GM) -
Presidente, mi lascia finire per
cortesia?
Presidente -
La mozione d'ordine è finita.
Restano (GM) -
Io mi sono astenuto sulla mozione
d'ordine, gradirei esprimere le mie considerazioni rispetto alla
sua comunicazione.
Presidente -
Va bene.
Restano (GM) -
Se non è possibile, mi fermo ma...
Presidente -
Va bene, si attenga...
Restano (GM) -
Come ha detto ieri il presidente Bonaccini
in un'intervista radiofonica, il Presidente è il Presidente di
tutti, non solo di una parte e non sono delle leggi che porta la
maggioranza. Le interpellanze e interrogazioni hanno la stessa
dignità, andava trovato un accordo diverso, è questo che le voglio
comunicare, Presidente. Probabilmente lei, nel gestire la
Capigruppo di ieri, poteva intervenire in maniera un pochino
diversa. È brutto arrivare oggi, dover riferirsi alla Giunta che è
rappresentata da importanti colleghi e molto competenti ma in
assenza del Presidente, così come non è bello discutere una legge
in assenza del Presidente. Chiederei quindi pari dignità e una
gestione diversa della Capigruppo.
Presidente -
La parola al consigliere Ganis.
Ganis (LEGA VDA) -
Vorrei intervenire nelle comunicazioni
per fare le condoglianze ai tre giovani se è possibile. Vorrei
esprimere tutto il mio cordoglio e quello del nostro gruppo per la
scomparsa prematura dei tre giovani allievi del corso per aspiranti
guide: Sandro, Lorenzo ed Elia, tre giovani che stavano per
realizzare il loro sogno: quello di trasformare la loro passione in
una professione, diventare guida alpina. Un sogno che si è infranto
in un tragico incidente avvenuto il 13 aprile sotto una valanga in
Val di Rhêmes, una professione che unisce la passione per la
montagna, competenza, capacità, anche nell'affrontare rischi e
pericoli. Chi frequenta la montagna lo sa, bisogna andarci in punta
di piedi, rispettare i silenzi, le vette immacolate, il manto
bianco. Oggi però bisogna rispettare e ricordare chi è morto in
montagna, le famiglie e i parenti che soffrono a causa di questa
grave perdita, come quella di perdere un figlio. In questi giorni
tutta la comunità valdostana si è stretta intorno ai tre giovani e
alle loro famiglie dimostrando tutto il loro affetto. Per queste
ragioni, faccio le mie più sentite condoglianze alle famiglie dei
tre giovani e un abbraccio forte va al papà Livio, alla mamma Paola
e alla sorella Laura. Un ringraziamento particolare va a tutte le
persone che sono intervenute nelle operazioni di soccorso.
