Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3888 del 9 novembre 1992 - Resoconto
OGGETTO N. 3888/IX Incarico per la progettazione di un
piazzale per atterraggio elicotteri presso l'ospedale "Beauregard".
(Interpellanza)
Bich (Presidente)
Do lettura della interpellanza
presentata dai consiglieri Bondaz e Chiofalo:
Interpellanza Vista la delibera della Giunta regionale n.
7.097 con la quale si affida un incarico professionale all'Ing.
Giulio Vallacqua per l'esecuzione di un piazzale per atterraggio
elicotteri da realizzarsi presso l'Ospedale "Beauregard";
Tenuto che tale piazzale dovrebbe servire quasi esclusivamente
per i ricoveri d'urgenza della Protezione Civile;
i sottoscritti consiglieri regionali
Interpellano
la Giunta regionale per sapere:
1) le ragioni che hanno determinato una scelta ancora decentrata
rispetto alla struttura ospedaliera di pronto intervento;
2) quali sono gli intendimenti della Giunta regionale in
relazione ad un problema così importante e che renderebbe
auspicabile la individuazione di una località immediatamente
prossima alle sale operatorie.
Presidente
Ha chiesto di illustrare l'interpellanza il
Consigliere Bondaz, ne ha facoltà.
Bondaz (DC)
Questa interpellanza è stata presentata
perché abbiamo visto che la Giunta ha deliberato di affidare un
incarico all'ing. Vallacqua per l'esecuzione di un piazzale di
atterraggio per gli elicotteri nei pressi dell'ospedale
"Beauregard".
Siccome questo problema era già stato a suo tempo valutato,
ricordo che i funzionari della protezione civile avevano indicato
come posto quello dove poi ritengo la Giunta voglia provvedere a
fare questo piazzale, cioè presso l'ospedale "Beauregard",
personalmente avevo delle perplessità in ordine alla localizzazione
di questo punto per delle motivazioni abbastanza semplici. Infatti
oggi gli elicotteri atterrano all'aeroporto, dove deve essere
pronta una autoambulanza che trasferisce i malati sino
all'ospedale; il fare un piazzale di atterraggio al "Beauregard"
non elimina il problema, o quanto meno lo elimina molto
parzialmente, perché anche da quell'ospedale, non essendoci le sale
operatorie idonee, si dovrà comunque provvedere a portare i malati,
che sono sempre traumatizzati, alcune volte gravi e quindi
bisognosi di una celerità particolare di intervento, in altri
centri di cura.
Si erano individuate a suo tempo delle possibilità alternative,
una delle quali era l'area verde retrostante al rifugio di Père
Laurent per la quale erano già stati presi dei contatti e gli
amministratori non avrebbero avuto delle difficoltà a fare una
piazzola in quell'area. L'altra ipotesi (forse la migliore) era
quella di creare una struttura molto più celere, facendo dei lavori
particolari di rafforzamento naturalmente, sul tetto dell'ospedale
attuale di viale Ginevra.
Abbiamo presentato questa interpellanza perché vorremmo sapere
dalla Giunta se riguardo a questo problema, che sicuramente riveste
una importanza non indifferente per quanto riguarda i malati
traumatizzati, la localizzazione è prevista in via definitiva,
oppure se questa è una localizzazione fatta temporaneamente in
attesa di definirla in luogo molto più adiacente all'ospedale.
Presidente
Ha chiesto di parlare l'Assessore ai Lavori
Pubblici Vallet, ne ha facoltà.
Vallet (UV)
In effetti le perplessità esposte dal
Consigliere Bondaz sono fondate e voglio dire subito che questa
soluzione è una soluzione che vuole migliorare la situazione nel
breve periodo. Questo perché torna difficile e anche
particolarmente oneroso prevedere una soluzione direttamente sul
tetto dell'ospedale di Via Ginevra.
La soluzione area verde antistante il rifugio "Père Laurent"
sarebbe sufficientemente macchinosa, prevedendo comunque sempre il
trasbordo del ferito o della persona da soccorrere. Non
dimentichiamo comunque che il "Beauregard" è attrezzato di sale
operatorie e che alla bisogna, in casi estremamente gravi, urgenti
e difficili, potrebbe essere organizzata al "Beauregard" una idonea
équipe chirurgica in grado di intervenire.
Concordiamo pienamente sulla esigenza e necessità di avere
un'area in cui l'elicottero possa atterrare direttamente
sull'edificio in cui sono presenti le camere operatorie. Va
comunque detto che questa sarà una soluzione definitiva che sarà
possibile prendere e definire, nel momento in cui sarà stata
definita anche la scelta, ormai annosa, della costruzione di un
nuovo edificio ospedaliero, oppure della ristrutturazione con la
creazione dell'ospedale tecnico nell'area antistante l'attuale
ospedale.
Ripeto, questa è comunque una soluzione che vuole migliorare il
servizio nel breve periodo.
Presidente
Ha chiesto di parlare il Consigliere
Bondaz, ne ha facoltà.
Bondaz (DC)
Mi rendo conto che questa soluzione, che è
la soluzione portata avanti da mesi dagli uffici, è la soluzione
più semplice e - detto fra parentesi - la meno onerosa per quanto
riguarda l'Amministrazione regionale.
Ciò non toglie che sarebbe stato a mio giudizio più opportuno
prov-vedere a fare un esame dei costi relativi all'inserimento di
questa piazzola di atterraggio sui tetti dell'ospedale, anche
perché per quanto è a mia conoscenza le sale operatorie del
"Beauregard" sono sale destinate ad un uso particolarmente diverso
rispetto a quello dei traumatizzati, e cioè per le donne che
comprano dei bambini ... Va altresì tenuto conto che al
"Beauregard" mancano quelle strutture ospedaliere che sono
necessarie per interventi particolari, come la rianimazione o cose
di questo genere, che viceversa sono necessarie per coloro che
riportano traumi particolari.
Mi auguro che questa soluzione, che peraltro comporta un
miglioramento del servizio per questi traumatizzati, sia una
soluzione temporanea e che nella prospettiva futura, sia quella
dell'esame della nuova struttura ospedaliera, sia quella del
riesame della struttura esistente, si preveda una soluzione
tecnicamente fattibile sulla località dove sono insite le sale
operatorie e tutti i servizi connessi a questo tipo di
interventi.
