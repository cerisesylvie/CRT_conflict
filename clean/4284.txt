Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 626 del 15 dicembre 1981 - Resoconto
OGGETTO N. 626/81 - NECESSITÀ DI APPROVAZIONE DI UNA LEGGE
REGIONALE PER LA DISCIPLINA DELLA CACCIA. (Interrogazione)
Presidente
- Do lettura dell'interrogazione del
Consigliere Carlassare:
INTERROGAZIONE
CONSIDERATO che: la legge quadro nazionale, n. 968 del
27/12/1977, prevedeva la promulgazione entro un anno, da quella
data, delle relative leggi regionali per la disciplina della
caccia;
VISTO che: la commissione incaricata alla definizione di
questa legge regionale si è riunita per la prima volta nell'ormai
lontano 1978;
CONSTATATO che, dopo una serie di riunioni tenutesi nei
successivi anni 1979 e 1980, detta commissione ha ultimato la
stesura di un progetto di legge che può considerarsi
definitivo;
CONSIDERATA l'importanza di avere una specifica
regolamentazione, per legge, che tenga conto delle peculiarità
faunistiche della Valle d'Aosta;
TENUTO CONTO dell'urgente necessità di dare attuazione al
dettato della legge quadro, che prevede la gestione della fauna non
più affidata ai soli cacciatori, essendo la fauna stessa
"patrimonio indisponibile dello Stato", quindi della
Comunità;
INTERROGA
la Giunta regionale per conoscere:
1) se la Giunta intende ultimare l'iter della legge
portandola in aula per la discussione del Consiglio;
2) in caso affermativo, quando intende procedere in questo
senso;
3) in caso negativo, quali sono gli impedimenti che
impediscono alla Giunta di dotare la Regione di una legge così
importante per il rispetto dell'equilibrio naturale
dell'ambiente.
Presidente
- Risponde l'Assessore all'Agricoltura e
Foreste, Marcoz; ne ha facoltà.
Marcoz (UV)
-
Il 9, 10 e 11 dicembre 1981 si è
svolto a Roma il convegno dell'UNAVI, Unione Nazionale Associazioni
Venatorie Italiane, che come tema aveva "La caccia negli anni '80:
gestione della fauna e organizzazione del territorio", e più
precisamente dibatteva il problema se la legge 968 era da rifare o
soltanto da aggiornare. Al convegno, sotto la presidenza del Sen.
Mingozzi e del Sen. Faccini, erano presenti tutti i rappresentanti
delle varie associazioni, i rappresentanti del mondo agricolo,
delle istituzioni scientifiche e culturali, delegati stranieri. È
stata discussa questa legge, e dopo lunghe discussioni è stata
redatta la seguente raccomandazione da parte della VI Commissione
del Comitato nazionale, che dice testualmente:
"...che rileva la
necessità che tutte le Regioni applichino la legge 968 e si dotino,
in coerenza, di proprie leggi regionali, con l'opportunità di
alcuni importanti adeguamenti...".
Come è detto nell'interrogazione del Consigliere Carlassare, già
dal '78 si era preso in esame questo disegno di legge n. 968; si
sono già fatte numerosissime riunioni, tanto che, oggi come oggi,
alla luce degli ultimi eventi e del convegno, sarebbero più che
sufficienti ancora o una o due riunioni della Commissione per poter
finalmente discutere questo disegno di legge in Consiglio
regionale. A mio avviso è sufficiente rivedere un adeguamento per
le sanzioni amministrative in quanto da due anni ad oggi le cose si
sono modificate; mentre per i rapporti che esistono tra cacciatori
e protezionisti si era già raggiunto allora un livello accettabile.
Quindi, come impegno della Giunta si invita il Presidente della
Commissione Lanièce a convocare nuovamente questa Commissione. Dopo
il convegno dell'UNAVI ci si aspettava qualcosa di nuovo, ma
purtroppo dopo la n. 968 nessuna legge in campo nazionale si è
avuta, quindi ci adeguiamo alla 968 con le modifiche già portate a
questo disegno di legge dalla nostra Commissione e credo che sia
possibile discutere la legge della Regione autonoma Valle d'Aosta
già nel mese di gennaio.
Se la Commissione si riunisce subito io penso che una o più
riunioni al massimo siano sufficienti per adeguare gli ultimi
ritocchi a quello che è stato lo spirito del congresso e si possa
discutere a fine gennaio, massimo febbraio, la legge sulla
caccia.
Presidente
- Il Consigliere Carlassare intende replicare?
Ne ha la facoltà.
Carlassare (DPROL)
-
Io auspico che si arrivi in
tempi brevi a legiferare in materia, perché mi risulta
assolutamente incomprensibile il fatto che si sia rimasti
praticamente due anni con la legge nel cassetto. È una legge che
non richiede sicuramente grossi investimenti, una legge che non
dovrebbe neanche comportare spostamenti di equilibri politici, ma è
una legge che richiede soprattutto del buonsenso, onde mantenere
nel nostro territorio condizioni ambientali tali che lo rendano non
solo accettabile agli animali, ma anche alle persone che ci
vivono.
Quindi se entro il mese di gennaio, come ha detto l'Assessore,
si potrà discutere questa legge io sarò soddisfatto.
Se la Commissione continua a non riunirsi, io, fra due mesi,
rifarò la stessa interrogazione, magari cercherò di fare anche
intervenire chi mi ha sollecitato in questo senso con degli
elementi di pressione dal punto di vista politico, onde evitare che
fra due anni ci ritroviamo al punto di prima, si rifaccia un altro
convegno a livello nazionale che modifica ulteriormente le cose
discusse in questo e si dica: "Abbiamo fatto bene ad aspettare due
anni a fare la legge".
Presidente
- È assente il Presidente della Commissione
Lanièce che potrebbe prendere questa mattina un impegno in
proposito.
La Presidenza si farà carico di riferirgli oggi pomeriggio
quanto è stato detto stamattina a proposito dei lavori della
Commissione da lui presieduta.
