Classificazione
CASA DA GIOCO



Oggetto del Consiglio n. 3268 del 21 febbraio 2018 - Resoconto
OGGETTO N. 3268/XIV - Reiezione di mozione: "Impegno per la
sospensione dei bandi relativi all'individuazione di operatori
economici per la gestione della Casa da gioco di
Saint-Vincent".
Farcoz (Président) -
Point n° 34 à l'ordre du jour. La
parole au collègue Cognetta.
Cognetta (M5S) -
Questa mozione sostanzialmente chiede di
sospendere le assegnazioni dei bandi e sono in particolare tre
quelli citati nella mozione. Il primo è relativo all'individuazione
di uno o più
partner
nazionali e internazionali per il
settore
live
, per sviluppare il gioco
on line
. Il
secondo invece è quello relativo all'ampliamento della zona della
sala
slot
, installando quaranta slot da parte di un privato
e poi condividendo con lo stesso gli utili. Il terzo è quello
relativo invece alla gestione pubblicitaria.
Sulla gestione pubblicitaria c'è già stata una fuga in avanti e
lo abbiamo visto sui giornali. In particolare, almeno dalle notizie
che vedo, è stata affidata alla società De Vere Concept questa
parte di gestione pubblicitaria, con anche uno strascico di
polemiche piuttosto importante, anche perché, da quello che si
nota, la società è nata appena prima del bando, guarda caso. Questo
la dice lunga su come vengono poi sviluppati i bandi rispetto a
quello che succede all'interno della casa da gioco, perché vedo qui
che la società è stata registrata il 7 novembre e il bando è
partito il 21 dello stesso mese. Poi non so se c'è stata o meno
l'assegnazione, mi sembra di sì, non so se c'è stato un blocco di
questa assegnazione o se si è continuato su questa strada. Di
certo, è una cosa piuttosto strana e sarà oggetto di
approfondimento.
Per quanto riguarda la parte slot, solo a gennaio ci sono una
serie di affidamenti e di acquisti fatti dalla casa da gioco per
quasi 500 mila euro, fatti da più aziende, che sono citati come
"fornitura slot" e quindi immagino che sia un acquisto o comunque
un noleggio di queste macchine. Mi risulta quindi ancora più strano
fare l'operazione di ampliamento della sala fumatori.
Sul gioco on line c'è ben poco da dire: dovrebbe essere una cosa
che dovremmo sviluppare in proprio, a maggior ragione darla fuori
mi sembra una cosa assurda.
La mozione chiede di bloccare questi bandi, perché, qualora si
decidesse di seguire la legge regionale n. 24, cioè la finanziaria
approvata nel 2016, in cui all'articolo 27, comma 3 si diceva che
si poteva concedere a qualificati operatori economici, ovviamente
selezionati con bando e così via, la gestione della casa da gioco e
del complesso Grand Hotel Billia, ci si chiede con questa mozione
come sia possibile poi fare questa operazione nel momento in cui ci
si è impegnati con pezzi di produzione della casa da gioco presso
privati. In altre parole, se io comincio a tagliarmi un pezzo della
sala slot e darla a un privato e questo contratto lo faccio per
cinque anni, come faccio poi a dare a un privato tutta la gestione,
quando l'ho già legata ad altri? Poi proprio la sala slot in teoria
è quella che ci dà il maggior ritorno economico, perché a fronte
dell'incasso è anche quella con i costi più bassi, rispetto per
esempio al personale.
Tutto questo va inquadrato in una situazione economica piuttosto
disastrosa, per quanto riguarda la casa da gioco. Ho qui davanti a
me la trasmissione della seconda relazione fatta rispetto al piano
trimestrale e, al di là dei proclami che ci danno degli indicatori
molto positivi, a vedere ciò che sta accadendo appare chiaro che la
situazione è tutt'altro che rosea. Rispetto per esempio alla
questione degli affidamenti e della legge Fornero, una delle frasi
che mi ha maggiormente colpito, senza leggervi tutto, è quella che
è citata dalla casa da gioco, riferita al sistema bancario
relativamente al finanziamento
in primis
per i cinquantuno
lavoratori usciti con la legge Fornero e successivamente per il
prosieguo dell'attività della società, dove alla fine dice "in caso
di mancato reperimento della richiesta assistenza finanziaria al
progetto, potrebbe essere in discussione la stessa continuità
aziendale, malgrado il sostanziale rispetto dei risultati di piano
relativi agli altri settori". In sostanza, la casa da gioco sta
dicendo: visto che abbiamo dei problemi tra concessione del
credito, ricerca di nuovi
partner
bancari, abbiamo comunque
queste persone fuori che devono in qualche modo finire un iter che
costa circa una decina di milioni, non abbiamo le risorse
necessarie, quindi chiediamo ancora una volta un aiuto alla
proprietà.
Non devo qui chiarire quale sia la mia posizione rispetto a
tutto questo. Il piano aziendale non è stato votato, per quanto mi
riguarda, la soluzione che avevo prospettato era completamente
diversa rispetto anche già solo alla legge Fornero, ma anche negli
anni, e adesso siamo arrivati credo quasi al capolinea o comunque
siamo molto vicini. Io credo che, a maggior ragione, venderci dei
pezzettini per cercare di incassare qualche spicciolo, quando in
realtà la situazione è molto più complessa e dovremmo a questo
punto prendere in seria considerazione la possibilità di fare un
bando e dare fuori la gestione, visto che non siamo in grado,
diciamolo chiaramente. La politica non è in grado di gestirla,
l'abbiamo gestita per anni e abbiamo visto i disastri che sono
accaduti e quindi forse è il caso di far lavorare i privati, in
questo caso. Se dovessi pensare in maniera approfondita a quello
che è successo, dico che si poteva fare tranquillamente anche
cinque anni fa e non un arrivare a questo punto. Comunque, arrivati
a questo punto, chiediamo con questa mozione di sospendere, di dare
indicazioni all'amministratore affinché sospenda l'assegnazione dei
bandi. E soprattutto, qualora ci si renda conto una volta per tutte
che il famoso piano non può essere seguito, non darà i risultati
sperati, di partire subito con la procedura di ricerca di un
partner privato a cui affidare la gestione di tutto il
complesso.
Président -
Il n'y a pas d'autres interventions, je ferme
la discussion générale. Pour la réplique, la parole à l'assesseur
Testolin.
Testolin (UV) -
Intanto ringrazio il collega Cognetta per
il tono estremamente pacato che questo argomento richiede per
essere affrontato, in una situazione che evidentemente ha le sue
criticità e i suoi motivi di evoluzione - speriamo positiva - e che
vede la presentazione di una mozione su un argomento, sul quale, da
quando ho avuto modo di occuparmi del casinò, quindi da circa un
mese, c'è stata la massima attenzione. Si è cercato di individuare
nelle proposte dell'amministrazione del casinò, innanzitutto le
coerenze con una normativa vigente, un disciplinare vigente che
prevedeva determinati vincoli operativi da parte del gestore. Per
questo sono state anche implementate le funzioni di un dirigente
che appositamente si è fatto carico di seguire tutta una serie di
iniziative e di sviluppi del piano industriale presentato dalla
Casinò. Un piano che sta facendo la sua strada a un anno dalla sua
approvazione e sarebbe per me assolutamente semplice condividere
tout court
quanto viene detto dal collega Cognetta, stante
il fatto che a suo tempo io, come i miei colleghi di movimento, non
abbiamo sottoscritto questo piano. Evidentemente però ogni
situazione impone serietà, senso di responsabilità e soprattutto la
voglia di lavorare per fare e non per disfare. In questa ottica
credo che sia assolutamente importante lavorare per portare avanti,
nella maniera più opportuna possibile e dando le indicazioni che si
ritengono più opportune possibili, ma con il rispetto dei propri
ruoli, quello che si deve e si può fare per cercare di tenere in
equilibrio una società, che è la seconda o la terza impresa
valdostana in attività.
Per quanto ci concerne, relativamente ai bandi e alle istanze
presentate tramite questa mozione, ci siamo fatti carico di
un'analisi, bloccando nella fase post pubblicazione gli stessi, per
una verifica e un confronto con le indicazioni del disciplinare,
trovando quelli che potevano essere punti di incoerenza e
significando all'azienda quelli che potevano essere a nostro avviso
delle criticità. Non ad avviso del Presidente o dell'Assessore,
perché non siamo noi deputati a decidere se una cosa è fatta
tecnicamente bene o male, ma anche coadiuvati dagli uffici
preposti. Tra le criticità, mi ha fatto piacere sentire dal collega
Cognetta il discorso della durata quinquennale, che è stata
prontamente indicata anche all'interno del bando che è stato poi
già assegnato e che è stata limitata al 2019, in coerenza con la
durata del piano aziendale e quindi dell'impegno che
l'amministratore delegato si è assunto per cercare di mettere in
ordine le situazioni economico finanziarie e gestionali
dell'attività del casinò.
Ci siamo premurati di verificare relativamente ai bandi, che non
sono ancora stati assegnati ma che sono in divenire, facendo delle
osservazioni in anticipo rispetto alle verifiche contrattuali
previste e concordate all'interno di un confronto con le
organizzazioni sindacali, con la proprietà e con l'amministrazione
del Casinò. E sinceramente ci sono delle opportunità, anche alla
luce di nuovi eventi che sono in divenire, sia da un punto di vista
normativo che di evoluzione delle situazioni tecniche, che potranno
portare al risultato auspicato da questa mozione. Quindi in
quest'ottica stiamo lavorando e condividiamo una segnalazione che
ci viene ulteriormente ribadita da questo intervento in
quest'Aula.
D'altro canto non ci si può esimere dal fare un'osservazione,
alla quale anche noi ci siamo approcciati, relativa a una
esternalizzazione dell'attività, quindi a una gestione da parte di
un socio privato o di un bando che possa portarci
all'individuazione di un gestore esterno all'Amministrazione.
Evidentemente ci sono delle valutazioni anche di opportunità sul
quando e come questo passaggio possa e debba avvenire. Ci sono
delle valutazioni che non possono esimersi dal prendere in
considerazione un aspetto di solidità e di messa in sicurezza
dell'azienda, che può e deve essere propedeutica a questo tipo di
passaggio. Questa è una valutazione che andava forse fatta già nel
momento in cui questo piano aziendale è stato messo in campo, ma la
scelta oggi ci porta a fare delle considerazioni che devono dare il
tempo e tutta l'attenzione possibile, perché si possa riuscire in
qualche modo a creare i presupposti per rendere più solida
possibile questa azienda per poi deciderne l'evoluzione.
Detto questo e anche alla luce dell'impegno assunto in un
confronto pomeridiano con l'amministratore delegato, sottolineando
ancora una volta la condivisione nel cercare di significare
all'azienda la necessità di porre molta attenzione nel continuare i
bandi o comunque di fare delle valutazioni che possano
internalizzare tutta una serie di attività, chiediamo al collega e
agli altri sottoscrittori se vogliono ritirare questa mozione, per
poi fare delle valutazioni successivamente anche a quello che sarà
l'esito del confronto del pomeriggio.
Président -
La parole au collègue Cognetta.
Cognetta (M5S) -
Assessore, rispetto alla proposta che mi
ha fatto non mi sono confrontato con i colleghi, quindi magari avrò
bisogno di un minuto. Volevo solo, prima di decidere, farle due
osservazioni puntuali. Ho chiesto questa mattina di ascoltare
l'amministratore Di Matteo, perché presagivo che la risposta
sarebbe stata: noi siamo politici, sono loro che stanno gestendo,
quindi non possiamo interferire. A questo punto, tanto valeva
parlare con lui direttamente, con l'amministratore, e quindi non
con lei. Di conseguenza mi dico sempre, ogni volta che appare
questo discorso: cosa ci stiamo qua a fare? Siamo la proprietà o
non lo siamo? Visto che abbiamo sempre detto, ma a questo punto non
so se è vero, che tutti noi siamo azionisti del casinò e quindi io
rappresento un trentacinquesimo degli azionisti del casinò, io
credo invece che qualche indicazione vada data, soprattutto quando
mi rendo conto che c'è qualcuno che viene dall'esterno e, dopo
tutto quello che abbiamo già smembrato noi dall'interno, viene e ci
smembra quel poco che resta e fa bocconi per gli amici di quello
che c'è ancora lì. La cosa un po' mi dà fastidio, perché se proprio
devo scegliere chi far mangiare, preferisco un valdostano e non uno
che arriva da chissà dove. Questo è il primo ragionamento.
Il secondo ragionamento è che, se è vero che questi bandi
presentano punti di incoerenza, è ancora più inconcepibile ciò che
accade quando arrivano le assegnazioni. Io continuo a ripetere che
già la prima assegnazione è piuttosto strana e ambigua, e questa la
conosciamo. Quindi già lì, se mi permettete, un campanello
d'allarme deve essere suonato molto forte all'amministratore.
Dopo di che io vorrei fare delle domande, ma non le faccio a
voi. Se mi permettete, le faccio pubblicamente e vorrei che a
questo punto magari nel pomeriggio l'amministratore venga già
preparato, così recuperiamo un po' di tempo. Quanti soldi ci sono
in cassa attualmente? Quanti soldi sono realmente disponibili? Cosa
dobbiamo ancora pagare: contributi, Iva, dipendenti, fornitori,
"Fornero"? Com'è la situazione reale di cassa? Punto numero uno.
Punto numero due. Vorrei vedere nel dettaglio il contratto di
aggiudicazione della De Vere Concept, cosa noi diamo a loro e cosa
loro danno a noi. Punto numero tre. Sarebbe molto bello, ma non so
se si riuscirà ad avere, capire come viene considerata l'azienda
dall'esterno, dalle banche e quindi capire nel dettaglio la
situazione delle banche. Magari ci sono dei documenti in tal senso
e se li avete mi farebbe piacere a leggerli. Punto numero quattro.
Assodato che poi magari non riusciremo a sostenere questo famoso
piano di rilancio, si deciderà una volta per tutte, in tempi brevi
possibilmente? Prima che accada l'inevitabile o che lo faccia
accadere qualcuno fuori di qua, perché ci sono anche altri uffici
che stanno lavorando su questo e potrebbe succedere ciò che è
accaduto a Campione; sapete tutti cosa è successo a un certo punto:
qualcuno ha detto portate pure i libri in tribunale, perché non ce
n'è più. Quindi prima che accada, forse sarebbe il caso che noi,
come politica, stavolta ci assumessimo la responsabilità e
facessimo ciò che abbiamo già approvato in legge, che avete già
approvato in legge nel 2016. Per darci delle risposte!
Président -
La parole au Président de la Région.
Viérin (UVP) -
Credo che sia molto opportuno che ci sia
questa mozione, al di là delle questioni puntuali che si chiedono,
per fare il punto della situazione una volta per tutte su questo
argomento e sulle partecipate. Lo abbiamo detto fin dall'inizio,
non solo in riferimento al casinò: bisogna che tra di noi decidiamo
che ruolo ha la Regione. Dico questo perché - la legge n. 20, le
modifiche e tutta la discussione sulla stessa legge sono qui per
testimoniarlo, e tutti i colleghi che ne hanno preso parte -
l'Amministrazione regionale dà gli indirizzi! Credo che questo,
anche nelle ultime audizioni fatte in Commissione con altri organi
e organismi che si occupano della legalità, ci sia stato ricordato
molto bene. Quindi, in generale oggi nelle partecipate ci sono dei
manager
. Per esempio, nella scelta per il tunnel non è stato
nominato un politico, ma un tecnico! E il tecnico nominato
dall'Amministrazione ha il ruolo di portare avanti la società e
risponde delle scelte che la società mette in campo, in base
chiaramente a indirizzi che, all'interno di quest'Aula, vengono
approvati. Per il casinò questo è ancora più stringente: c'è un
piano che è stato approvato dal Consiglio regionale.
Cosa abbiamo fatto noi in questi ultimi tre mesi, in cui abbiamo
cercato di fare il punto della situazione sul casinò, anche assieme
alle organizzazioni sindacali? Abbiamo separato i ruoli proprio per
evitare, collega Cognetta, di fare ciò che tante volte abbiamo
criticato, affinché ciò non avvenga: che la politica entri nelle
partecipate occupandosi dello spostamento di un lavoratore,
occupandosi di questioni che sono inerenti alla gestione quotidiana
dell'azienda. I manager alla fine se otterranno i risultati e se
saranno in linea con il piano approvato da questo Consiglio,
avranno ottenuto o meno i risultati e l'Amministrazione ne trarrà
le debite conseguenze.
Però vorrei sottolineare - è tutto codificato con una
corrispondenza, alla quale potrà anche avere accesso, se le
interessa - che sin da ottobre è stato codificato che il ruolo
dell'Amministrazione è di verificare che sia rispettato il
mantenimento del piano approvato da questo Consiglio regionale,
l'accordo sindacale di luglio e gli indirizzi che vengono dati. Per
capirci, l'indirizzo è che non vogliamo che ci sia
l'esternalizzazione del gioco e in questo senso l'abbiamo
scritto.
Anche nella riorganizzazione della struttura dirigenziale che da
poche settimane si interessa di casinò per la procedura, a seguito
del cambio, c'è un dirigente che si occupa di queste cose: della
corrispondenza di ciò che c'è scritto nel piano, delle azioni che
la dirigenza mette in campo. Tant'è che per questi tre bandi a cui
lei fa riferimento - è per questo che chiederemmo di ritirare la
mozione - noi ci siamo preoccupati di verificare se questi bandi
erano in linea con il disciplinare, perché ci siamo chiesti come
continuerà a svilupparsi il gioco. I dubbi sono stati fugati su
quel bando che era già in fase avanzata: è stato circoscritto alla
questione della promozione, è stato ridotto il tempo, è stato
rivisto in base alle esigenze tecniche anche dell'Amministrazione e
di indirizzo, per evitare che ci siano quelle esternalizzazioni che
nessuno vuole. Dopo di che l'amministratore e i manager della
Casinò hanno provveduto a mandare avanti questa cosa.
È giusto che i Consiglieri abbiano accesso al contratto e a
tutte queste questioni che sono di contenuto. In questi mesi,
collega Cognetta, è stato fatto un lavoro puntuale proprio su
quello che lei diceva, però bisogna anche rispettare i ruoli e le
funzioni, altrimenti cosa nominiamo degli amministratori? Che siano
amministratori dell'Amministrazione regionale, che siano
amministratori delle partecipate, se vogliamo fare direttamente, si
va giù e si fa direttamente. Ma non è così. Ci sono degli
amministratori che sono stati nominati, che hanno una
responsabilità e in quel senso si deve fare in termini di controllo
e di indirizzo. Quindi sui bandi noi abbiamo chiesto: c'è
corrispondenza, si possono fare, sono legittimi rispetto al piano,
si possono sviluppare, ci sono delle positività? Una volta che sono
state verificate queste cose, una prima parte è stata mandata
avanti.
Sugli altri due - è per questo che chiediamo che la mozione sia
ritirata - c'è la disponibilità a richiedere, come abbiamo già
peraltro fatto, affinché siano fermati, perché ci saranno tutte le
verifiche in modo da poter andare nell'ottica che lei diceva.
Questo per dire che è giusto che ci sia una verifica puntuale
degli indirizzi da parte dell'Amministrazione e dei risultati. È
più che giusto ed è il lavoro che abbiamo iniziato tra
Amministrazione, organizzazioni sindacali e azienda, codificando
ruoli e funzioni ben distinti, affinché se c'è un problema interno
di organizzazione se ne occupino i sindacati. Non possiamo andare a
recepire le istanze di chiunque abbia necessità di uno spostamento
o di un avanzamento, ma vogliamo che ci siano regole trasparenti.
Se ci sono avanzamenti, si deve capire quali sono le regole per
questi avanzamenti; se ci sono stati spostamenti, quali sono state
le regole. Ma le dico molto sinceramente che, fin dal primo giorno
in cui abbiamo avuto i colloqui con la dirigenza, da parte della
politica, o meglio, dell'Amministrazione non ci sarà mai
un'ingerenza all'interno della casa da gioco su certe scelte che
sono in capo all'amministrazione. Chiaramente però i risultati
devono arrivare e parlerò poi dei primi dati che ci sono stati
forniti. La preoccupazione c'è, ma non può essere circoscritta a
questi mesi. È una preoccupazione che va analizzata nel suo
insieme, che non è di oggi.
Oggi, quando ci chiediamo se il casinò avrà l'aiuto delle
banche, dobbiamo fare innanzitutto tutto il possibile affinché
questa possibilità ci sia. Certo che, tanto per venire a un tema
che lei ha ricordato qui, denunciare che quelli sono aiuti di
Stato, sicuramente non aiuta l'azienda!! Come lei, noi abbiamo
chiesto puntualmente ed è giusto che i Consiglieri e ogni
amministratore siano informati puntualmente su quello che succede,
però bisogna anche dare la possibilità in questo momento di
verificare effettivamente i contenuti delle questioni.
Dico questo perché il casinò oggi vive anche la terza questione
che volevo affrontare, quella della "Fornero". Lei lo ha
annunciato, siamo in attesa e sapete che ci sono riunioni sindacali
anche in questi giorni. Abbiamo chiesto all'azienda che ci sia
riferito a che punto è questa questione della "Fornero". È chiaro
che queste sono informazioni che è giusto che noi abbiamo, affinché
si possa affrontare la questione nel suo insieme.
Per riassumere: a che punto è la questione finanziaria rispetto
al piano approvato; a che punto è la questione delle banche, perché
effettivamente in quel piano c'era scritto che c'era il ricorso al
mercato per una cifra e quindi quella deve esserci, non ci possono
più essere ulteriori sforzi da parte dell'Amministrazione. Questo
lo diciamo molto chiaramente: è l'azienda che ci deve dire a che
punto è questa parte di piano che garantiva che le banche avrebbero
sottoscritto, avrebbero garantito l'esodo (la questione "Fornero");
a che punto è il rilancio del gioco (questo è chiaro); a che punto
è il rilancio dell'organizzazione interna, che ancora non abbiamo
visto, che ci auspichiamo e che abbiamo sollecitato attraverso
lettere e incontri sindacali; a che punto è la questione dello
sviluppo legato ai bandi. Quindi noi abbiamo congelato i bandi,
volendo vederci chiaro, così come lei chiede, collega Cognetta.
Concludo dicendo che i primi dati si possono leggere, perché si
può analizzare qualsiasi tipo di questione, ma i dati sono nel
conto economico. Il conto economico provvisorio al 31 dicembre 2017
mostra i primi decisi segni di inversione di tendenza, perché si
chiude con un EBITDA positivo per circa 2 milioni di euro. E se
guardiamo il piano di previsione, il piano industriale di
riorganizzazione e ristrutturazione che prevedeva un EBITDA in
sostanziale pareggio, è comunque un qualcosa di migliorativo
rispetto a quello che si pensava. Quindi oggi sicuramente si
scontano gli accantonamenti previsti per le isopensioni Fornero,
gli oneri finanziari e gli ammortamenti, ma la sfida per il 2018
sarà quella di avere un indice positivo anche per il 2017, che
nelle previsioni è effettivamente superiore. Soprattutto bisognerà
risolvere la questione della "Fornero", affinché questi lavoratori
abbiano definitivamente questa soluzione, perché non possono
rimanere sospesi in questo modo. Una volta risolta quella
questione, non ci saranno più gli accantonamenti "Fornero" e ci
sarà la riduzione dei costi del personale e anche degli oneri
finanziari e degli ammortamenti.
È giusto - per questo ritengo opportuno che ci sia stata una
mozione - di esserci dati la possibilità, partendo dai singoli
bandi, di cercare di capire come ci si è mossi. Ma concludo dicendo
che ci si è mossi nel modo in cui oggi l'Amministrazione regionale,
secondo noi, deve muoversi: dando gli indirizzi, attenendosi al
piano, controllando, vigilando in tutti i modi, anche e soprattutto
attraverso le strutture dirigenziali che hanno un ruolo tecnico e
che tecnicamente si devono confrontare con l'azienda, affinché ci
sia un controllo puntuale sulla situazione finanziaria delle banche
e ci siano le garanzie per chiudere questa "Fornero" e per andare
avanti. Infine c'è la questione finanziaria del rilancio assieme
alla riorganizzazione, che noi abbiamo sollecitato, sollecitiamo e
solleciteremo nei prossimi incontri sindacali.
Président -
La parole au collègue Cognetta.
Cognetta (M5S) -
Vede, Presidente, ho detto nel mio
intervento che volevo parlare con il presidente proprio per questo
motivo, quindi non mi deve sottolineare il fatto che noi diamo gli
indirizzi, però noi abbiamo il ruolo di controllo e infatti a
questo mi sono riferito. Nel controllo rientra anche il fatto che,
se si danno dei soldi che non sono dovuti o che comunque
contravvengono a delle regole, è nostra buona norma, come
Consiglieri regionali, farlo presente.
Torniamo un attimo sugli aiuti di Stato, tralasciando quella
piccola questione
dei 140 milioni di euro della Corte dei
Conti. Quella è un dettaglio rispetto agli aiuti di Stato: mentre
sugli aiuti di Stato c'è ancora tutta una discussione da fare, sui
140 milioni mi sembra che sia abbastanza assodata la situazione. Se
da un lato abbiamo aiutato - come Amministrazione regionale, non
io! - settecento famiglie, dall'altro ne abbiamo penalizzate
centomila. Da una parte abbiamo ricoperto d'oro un'attività che di
fatto era a pezzi e dall'altra ci sono tantissime piccole attività
che chiudono, ma di quelle nessuno si interessa o si interessa
molto poco, perché non abbiamo risorse, ahimè, mentre le risorse di
là sono andate.
Quando io e il mio collega facciamo un lavoro di sollecitazione
che poi non viene ascoltato, ci dobbiamo rivolgere ovviamente a
organi competenti più importanti di noi. Anche sulla questione dei
140 milioni siamo stati noi: io non lo nego e neanche il mio
collega. Quindi anche sugli aiuti di Stato non c'è problema!
Ripeto, se si aiuta qualcuno a scapito di qualcun altro non va
bene, questo è il punto.
A me fa piacere che ci sia un dirigente, a me fa piacere che lei
o comunque il Governo abbiate dato indicazioni di controllare già
subito e di sospendere - se ho capito bene - per fare una serie di
approfondimenti sulla questione delle
slot
, sulla questione
dell'
on line
, a parte quello che è stato affidato per un
anno, non più per cinque. Quindi l'indicazione di controllo si sta
facendo, la sta facendo lei: io non lo sapevo e glielo chiedo nella
mozione.
Non ritireremo la mozione, perché comunque sia, secondo me, deve
essere scongiurata la possibilità. Se vuole, la possiamo rendere
più generica: non fermarci ai tre bandi, ma dare un indirizzo per
il quale non si dà più a pezzi nulla fuori, finché non si decide se
questo casinò riparte con le sue gambe, o se è il caso di dare
fuori la gestione. Potremmo farla così, la trasformiamo. Non ci
fermiamo ai tre bandi, perché magari domani ne può uscire un
quarto, un quinto. Magari domani si decide di esternalizzare lo
Chemin de fer
, per un motivo qualunque e saremmo di nuovo
punto e a capo qui a discutere.
Vorrei aggiungere un'altra cosa, se mi permette, sul fatto che
c'è un leggero miglioramento nei conti. L'andamento della casa da
gioco, che in questi cinque anni abbiamo seguito un po' tutti, si
dice che è ciclico, nel senso che ci sono dei periodi in cui sale
l'incasso, in cui salgono gli introiti e dei periodi in cui scende.
Purtroppo i periodi in cui scende sono sempre più lunghi rispetto a
quelli in cui sale. Ho i dati qui e se vuole glieli faccio vedere:
non sono miei, sono quelli che arrivano dalla casa da gioco. Li ho
chiesti, mi sono arrivati e ho fatto dei grafici, così ci siamo
resi conto di come sta andando. Però vede, Presidente, continuare a
discutere sull'andamento rispetto a un piccolo scostamento in più o
in meno, non risolve il problema, perché giustamente ci devono
arrivare tutte le informazioni e bisogna capire fino in fondo dove
stiamo andando. Secondo me, stiamo andando molto male, al di là dei
proclami che vengono fatti dall'amministratore. Poi ci sono tanti
punti da chiarire, come quelli che ho chiesto, più una serie di
altri. Nonostante questo, noi riteniamo che debba essere comunque
votata questa mozione. Non sarà approvata? Nessun problema.
Président -
La parole au collègue Ferrero.
Ferrero (M5S) -
Una battuta per rafforzare quanto detto
dal mio collega. Che un Presidente della Regione, che ha anche le
funzioni di Prefetto, in pratica venga a suggerire che, quando si
rilevano possibili irregolarità e viene fatto da chicchessia un
tentativo per verificare se a livello europeo le somme che sono
state spese, indipendentemente dal fatto che siano state spese bene
o male, siano state spese secondo la legge, secondo il regolamento,
è una questione secondo me gravissima. È inutile fare poi tante
conferenze sulla legalità e convocare Tizio o Caio. Questi sono
messaggi che, anche dal punto di vista della popolazione, sono
decisamente negativi.
Président -
La parole au collègue Chatrian.
Chatrian (ALPE) -
Io penso che la situazione non era
facile negli anni passati, lo è stata nel 2017 e lo è tuttora. L'ho
detto sempre, anche in quei sette mesi in cui ho accettato quella
sfida. Il 10 luglio si è chiuso un accordo unico nella storia della
casa da gioco: sono stati scongiurati i licenziamenti e viene
proseguito un programma di isopensionamento, così come previsto
dalla "Fornero".
Però voglio fare due considerazioni di natura politica tecnica.
Quando è stato approvato il piano a maggio, la situazione era
drammatica, era disastrosa, si rischiava di licenziare centinaia di
persone. Non si licenziò nessuno, si approvò un piano, si approvò
una norma con meno risorse pubbliche. Anche se a qualcuno non
interessa, io penso che i dati non mentano: la gestione è positiva
nel 2017. Poi c'è chi vuole scherzare, chi vuole fare il populista,
chi vuole dire che siamo tutti dei
rabadan
[espressione in
patois per indicare una persona buona a nulla, ndc]: benissimo, ma
i conti non mentono. Il margine operativo lordo, cioè la gestione,
dice che i ricavi sono superiori ai costi. Questo non succedeva da
tanti anni, è la prima volta. Merito di chi? Io penso
dell'amministratore unico, io penso della politica che è stata
fuori da certe operazioni. Io penso che si sia cambiata la rotta,
che sia cambiato un modo di agire e di fare. Ma sono i conti a
dirlo, non è il sottoscritto, non è il gruppo di ALPE.
Io penso che i conti non mentano. Se qualcuno ha dei grafici,
ottimo: mettiamoli a disposizione di tutti. Ma c'è un punto di
caduta certo per il 2018: saranno 6 milioni e mezzo di euro di
costo del personale, senza licenziare nessuno. Quindi il costo del
personale per il 2017 è stato di 42 milioni e mezzo di euro e,
senza licenziare nessuno, sul 2018 il costo del personale sarà di
35 milioni 700 mila euro. Io penso che questi siano conti alla
mano, al di là degli incassi che sono invece non certi. Mi hanno
insegnato a scuola, all'università e nei vari incontri che ho fatto
che i conti sono sempre certi nel momento in cui c'è un contratto
e, se i conti sono certi, la riduzione è certa, a quel punto
bisogna lavorare sulla seconda parte, quella dei ricavi.
Il 2017 ci dice che, per la prima volta in questi nove anni, i
piani approvati all'interno di questo Consiglio confermano i
risultati. Io penso che questa sia la cosa più bella in assoluto.
Il piano industriale ad aprile diceva di 80 mila euro in positivo
di margine operativo lordo, cioè c'è solo la gestione senza
affrontare gli ammortamenti. Mi sembra di aver letto sugli organi
di stampa qualche ora fa che il MOL (margine operativo lordo, in
inglese EBITDA) è positivo di 2 milioni e 60 mila di euro. La
gestione è positiva: era l'unico obiettivo. È l'obiettivo che noi
abbiamo dato, nel momento in cui abbiamo approvato il piano
industriale a maggio. Un traguardo difficilissimo: si rischiava di
licenziare delle persone e l'obiettivo era di raggiungere un
equilibrio di bilancio entro il 2019.
Io penso che questa sia la strada giusta, colleghi. Sarà
difficile e il tunnel è ancora molto lungo, perché la liquidità è
scarsa, le difficoltà sono tante, ma penso che questa sia l'unica
strada: fuori la politica dal casinò, riduciamo e abbassiamo il più
possibile i costi e lavoriamo per tenere l'asticella molto alta per
quanto riguarda i ricavi. Io penso che questa sia l'unica strada
possibile e percorribile.
Il piano prevede una terza tranche a luglio. Speriamo che gli
andamenti dei ricavi vadano in una certa direzione, ma per quanto
riguarda i costi certi io penso che i conti non mentano. Non ci
sarà nessun licenziamento, ma la riduzione del costo del personale
è fondamentale per chiudere un bilancio più positivo nel 2018, per
quanto riguarda la gestione e raggiungere quell'equilibrio di
bilancio, che noi tutti ci auspichiamo: far camminare con le
proprie gambe un'azienda che produce ancora 60 milioni di euro di
fatturato, dà del lavoro a seicento persone e ha un indotto diretto
e indiretto nella zona dell'Unité des Communes Monte Cervino e di
tutta la Valle d'Aosta. Questo è il nostro auspicio e ripeto il
concetto che di solito i conti non mentono.
Président -
S'il n'y a pas d'autres interventions, je
mets en votation. La votation est ouverte. La votation est
close.
Résultat du vote:
Présents: 35
Votants: 5
Pour: 5
Abstentions: 30 (Baccega, Bertschy, Bianchi, Borrello, Certan,
Chatrian, Contoz, Cretier, Fabbri, Farcoz, Follien, Fosson,
Grosjean, Guichardaz, Isabellon, Lanièce, Marguerettaz, Marquis,
Morelli, Nogara, Norbiato, Péaquin, Perrin, Restano, Rini,
Rollandin, Roscio, Rosset, Testolin, Viérin)
Le Conseil n'approuve pas.
