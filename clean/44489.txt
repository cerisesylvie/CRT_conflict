Classificazione
CREDITO
ENERGIA
Energia idroelettrica
FINANZA REGIONALE E LOCALE
Partecipazioni azionarie regionali



Oggetto del Consiglio n. 1473 del 11 maggio 2022 - Resoconto
OGGETTO N. 1473/XVI - Interrogazione: "Notizie in merito
all'apertura di una linea di credito in favore della Società C.V.A.
S.p.A."
Bertin (Presidente) -
Punto n. 7 dell'ordine del giorno.
Risponde l'assessore Caveri.
Caveri (AV-VdA Unie) -
Per quanto riguarda la prima delle
domande, cioè se corrisponda al vero che la controllante Finaosta
sia intervenuta a supporto della società controllata, cioè CVA, con
l'apertura di una linea di credito di 30 milioni di euro, si
evidenzia che la controllante Finaosta S.p.A. ha comunicato che,
nel corso dell'adunanza del consiglio di amministrazione del 23
dicembre 2021, è stata approvata l'erogazione di una carta
commerciale a favore di CVA del valore di 15 milioni di euro, con
durata di sei mesi a tasso di interesse annuo lordo dello 0,5
percento e decorrenza dal 27 dicembre 2021, motivata dalla
temporanea esigenza di far fronte agli anomali aumenti del prezzo
dell'energia registrati nell'ultimo trimestre del 2021. A oggi CVA
non ha formulato alcuna richiesta di rinnovo della carta
commerciale in scadenza il 27 giugno 2022.
Sul punto 2, si evidenzia che la società CVA ha comunicato che
la situazione del mercato energetico è stata caratterizzata da un
aumento del prezzo dell'energia del 300 percento solo nell'ultimo
quadrimestre 2021, variazioni mai registrate prima sui mercati per
entità, rapidità e periodicità. Le ragioni di tale aumento sono da
ricercare principalmente nella situazione del mercato del gas, che
è stato influenzato a livello europeo dalla ripresa economica a
seguito della prima ondata pandemica, da carenze di stoccaggio del
bene, da tensioni internazionali, come quella fra Russia e Germania
per quanto concerne il gasdotto Nord Stream 2, oltre che dalla
chiusura di diverse centrali nucleari in Francia e in Germania.
Tale situazione ha generato un'altissima volatilità delle
commodities
energetiche, a cui probabilmente è subentrata
anche una componente speculativa che ha spinto la controllata a
richiedere una linea di credito a Finaosta in via preventiva e
cautelativa, anche per dare un segnale al sistema bancario del
coinvolgimento attivo dell'azionista diretto in questo periodo
critico. Tuttavia tale importo è rimasto a oggi inutilizzato,
restando sempre giacente sul conto corrente di CVA, avendo il solo
scopo di fornire la liquidità necessaria e garantire la sicurezza
del gruppo a fronte delle tensioni finanziarie che, tenuto conto
della situazione geopolitica molto incerta, potranno protrarsi.
Devo dire ovviamente che, in veste di Assessore alle
partecipate, sono stato nel periodo di fine anno puntualmente
informato di queste situazioni di criticità, che peraltro erano ben
note.
Approfitterei, se il Presidente del Consiglio lo consente, solo
di fare una battuta sulla nostra identità di eletti, perché in
questo momento vige questa regola della
par
condicio
,
quindi io non vorrei essere troppo scherzoso nel dire che noi
rischiamo, da qui al referendum di giugno, di non sapere
esattamente chi siamo e dove andiamo, nel senso che le regole che
sono state dettate dal CoReCom in questo periodo escludono
praticamente che noi possiamo in qualche maniera esprimerci. A
questo proposito, chiederei al Presidente, se possibile, di
ascoltare il CoReCom, perché per esempio in Emilia Romagna, queste
sono le decisioni assunte sia dal Consiglio che dalla Giunta, leggo
"Verranno redatti comunicati con i nomi di presidenti, assessori e
consiglieri regionali, limitando le loro dichiarazioni al solo
contenuto degli atti e/o delle iniziative stesse, escludendo
affermazioni politiche e/o programmatiche, proclami o prese di
posizioni politiche, il tutto in forma sobria, essenziale ed
equilibrata". Altrimenti noi non esistiamo, con l'interpretazione
che è stata data dal CoReCom. della Valle d'Aosta, e personalmente
ho avuto grossissime difficoltà anche a chiedere delle informazioni
al presidente Pierpaolo Civelli del CoReCom, perché non l'ho mai
trovato.
Presidente -
Su questo aspetto credo che la questione
sollevata dall'assessore Caveri sia rilevante e di stretta
attualità. Propongo un breve incontro tra la Conferenza dei
Capigruppo e l'Ufficio di Presidenza con il presidente del CoReCom,
al fine di chiarire questi aspetti, se possibile entro la fine del
Consiglio regionale, magari in una pausa del Consiglio stesso.
Consigliere Marquis per la replica.
Marquis (FI) -
Ringrazio l'assessore Caveri per la
risposta che ci ha letto, direi molto tecnica, che ha confermato
l'apertura di una linea di credito commerciale di 15 milioni di
euro, ancorché non sia stata utilizzata al momento. Non è
rassicurante il fatto che a oggi non sia stata fatta richiesta per
il futuro. Io speravo che questa criticità fosse già stata risolta,
perché si è invertito un po' il paradigma a cui eravamo abituati:
eravamo abituati che era Finaosta a poter fare a volte dei
trasferimenti finanziari a suo favore per far fronte alle esigenze
di rilancio dell'economia e di alimentazione dei fondi di
rotazione. Il dover tenere dei soldi vincolati sicuramente potrebbe
rappresentare un problema, perché potrebbero venir meno delle
risorse da iniettare nell'economia valdostana.
Sicuramente questa è un'esigenza che deriva dal
trading
del mercato dell'energia, dalle oscillazioni dei prezzi e dalla
continua crescita che c'è stata in questi ultimi periodi e tutti
noi sappiamo che, nonostante la situazione economica della società
sia molto buona, quello che poi alla fine conta è la liquidità di
cassa. Purtroppo parecchie risorse, centinaia di milioni di euro
devono essere vincolati a garanzia delle operazioni di mercato e
non vorremmo che questo influisse anche negativamente sugli
investimenti della società.
La ragione per la quale abbiamo presentato quest'iniziativa è
per cercare di avere un po' di chiarezza sotto il profilo politico
generale, per capire se ci sono delle ripercussioni di natura
finanziaria nell'anno in corso per quanto concerne l'utilizzo delle
risorse da parte di Finaosta. L'argomento lo continueremo a
monitorare con molta attenzione.
