Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1602 del 23 novembre 2005 - Resoconto
OGGETTO N. 1602/XII - Interventi di contenimento della mobilità
sanitaria in uscita dei Valdostani. (Interrogazione)
Interrogazione
Tenuto conto del provvedimento dirigenziale n. 4734 del 12
ottobre scorso con il quale si approva la spesa di 4.000.000 euro
per il pagamento del saldo sulle quote di mobilità sanitaria
passiva per l'anno 2002, da versare al Ministero dell'Economia e
delle Finanze;
Sottolineato che, tenendo conto della somma già versata come
acconto, il totale della quota di mobilità sanitaria passiva per
l'anno 2002 è di circa 15 milioni di euro;
Preso atto dei numerosi interventi e investimenti effettuati,
in questi anni, dall'Amministrazione regionale e finalizzati a
cercare di completare e migliorare l'offerta sanitaria, tenuto
conto dell'importanza del ruolo della sanità pubblica in Valle
d'Aosta;
I sottoscritti Consiglieri regionali
Interrogano
l'Assessore competente per sapere:
1) quali sono gli interventi intrapresi o che stanno per
esserlo al fine di limitare concretamente la mobilità sanitaria in
uscita dei Valdostani;
2) se ritiene possibile nei prossimi anni ridurre tale
mobilità;
3) quali sono le patologie che inducono i Valdostani a
curarsi presso altre regioni.
F.to: Lanièce - Comé
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Il tema della mobilità è molto importante, la
ringrazio di questa interpellanza, cercherò di stare nei limiti su
cui noi, ma tutti a livello nazionale, stiamo lavorando in modo
approfondito, perché il concetto della mobilità passiva sta facendo
saltare i bilanci della maggior parte delle Regioni italiane,
quindi un sistema che va governato con principi di equità, però va
governato. E questo soprattutto nei confronti degli istituti
privati, che sono stati accreditati, con procedimenti di alcune
Regioni e quando sono accreditati, poi sono accreditati per tutto
lo Stato.
Questi istituti privati vengono pagati a prestazione, tuttavia
questi istituti non fanno concorrenza in tutto alla struttura
pubblica, ma fanno alcuni servizi che non hanno i lungodegenti, che
non hanno i diabetici, che non hanno gli anziani, per cui un
sistema che va governato, proprio la mobilità vista soprattutto
nell'ottica di creare un tetto a questi istituti privati,
accreditati, e quindi di fatto pubblici a tutti gli effetti, che
fanno una concorrenza diversa dalla concorrenza a cui eravamo
abituati fra strutture pubbliche. In finanziaria nazionale è stato
affrontato per la prima volta questo problema, dando una normativa
legislativa che prima non c'era, dietro un grande lavoro di tutte
le Regioni a cui abbiamo partecipato anche noi; anche gli incontri
con le Regioni a statuto speciale hanno chiarito come l'esigenza
delle Regioni sia creare un meccanismo che contrasti questo.
Vorrei fare ancora alcune premesse. Intanto le cifre non sono
sempre delle cifre precise, perché la mobilità è fatta prima di
acconti e poi di saldi, che non dipendono da noi, ma dalla
contabilità, per cui c'è stato un anno che non è stata pagata
mobilità, anche perché c'era un desiderio di rivedere tutto
l'accordo, e anni - come quello passato - in cui abbiamo pagato di
più di mobilità, perché abbiamo pagato i saldi anche di anni
precedenti: ecco perché le somme non sono sempre confrontabili. Se
i dati del 2004 sono dati ancora non definitivi, fanno però vedere
per la prima volta una stabilizzazione della mobilità, tanto che
invece negli anni passati assistevamo ad un aumento della
mobilità.
Detto questo, c'è una mobilità fisiologica per noi, nel senso
che ci sono specialità come la Cardiochirurgia che per bacino di
utenza non possiamo fare qui, quindi è fisiologico rivolgerci a
degli altri grandi centri, e c'è una mobilità evitabile. Per
esempio, giustamente in finanziaria nazionale c'è il concetto di
tetti non per le grandi specialità, non per i malati oncologici, ma
per quella media e bassa complessità, cioè quella che è rivolta a
questi istituti privati accreditati che ci fanno concorrenza solo
su alcuni servizi, per cui questo mi sembra un dato importante. Un
altro dato che le posso dare è che la mobilità è soprattutto una
mobilità verso le Regioni di confine, abbiamo il 70% della nostra
mobilità passiva verso il Piemonte: ecco perché è determinante
sedersi a un tavolo fra le Regioni confinanti e fare un accordo fra
chi crede nelle strutture pubbliche, nel senso che ormai una
struttura non può dare tutto, ci vogliono degli accordi
interregionali. Direi che questo cammino è stato iniziato dal mese
di luglio con la nuova amministrazione piemontese, lo porteremo
avanti; la Conferenza degli Assessori ha fissato finalmente una
data nel gennaio 2006, perché questi accordi interregionali
avvengano secondo delle linee guida che il ministero ha fatto. Un
altro dato importante del 2004 rivela che in questo 70% di mobilità
passiva verso il Piemonte quasi il 40% va verso strutture private
accreditate, ecco perché tutto questo ragionamento che ho fatto mi
sembra suffragato e avvalorato da questi dati.
Quali sono i principali "DRG" di fuga? Bisogna dire che questa
mobilità è aumentata soprattutto per la mobilità chirurgica, e
quello che stiamo vedendo, nonostante un aumento della possibilità
di risposta chirurgica in sede, cioè facciamo più interventi in un
certo settore, nonostante questo, la mobilità aumenta sempre negli
stessi settori. Sarebbe come dire che ogni anno viene posta
nell'ambito ortopedico un'indicazione maggiore ad operare, cioè
certi malati che una volta non sarebbero mai stati operati, adesso
vengono operati soprattutto in queste strutture private, che sono
pagate a prestazione. La fuga è soprattutto una fuga ortopedica,
raggiunge i valori di 1.100 "DRG" all'anno, poi seguita da "DRG"
sul cristallino, su altri interventi; io parlo sempre di mobilità
evitabile, perché la mobilità cardiochirurgica è una mobilità che
non potremmo mai evitare; quindi la maggior mobilità è ortopedica,
riabilitativa. Sulla riabilitazione è stata aperta una "RSA",
un'altra ne viene aperta ad Aosta dal 1° dicembre, per cui stiamo
cominciando a guarnirci di questi posti di riabilitazione che prima
non avevamo.
Cosa importante dell'interpellanza mi sembra lo spirito corretto
con cui viene impostato dall'interpellante questo problema, e lo
ringrazio; dobbiamo aumentare i nostri servizi di qualità, lo dico
perché pochi giorni fa un esponente di "Aosta Viva" ha detto:
"smettiamola con questa eccellenza, facciamo un grande servizio di
"118" di emergenza, mandiamo tutti via". Era già una pratica che
utilizzava quando dirigeva un servizio, ma noi non ci stiamo a
questo! È giusto lo spirito della sua interpellanza, perché noi
dobbiamo migliorare l'attrattiva e questo è difficile
obiettivamente, cioè in un bacino di utenza è difficile fornire in
tutti i servizi un'eccellenza, un'eccellenza che spesso è
sovradimensionata se non facciamo degli accordi interregionali. Noi
in questo senso abbiamo lavorato, perché il dott. Pierini, ad
Aosta, ha voluto dire il 300% in più di attività chirurgica, l'aver
rinnovato completamente l'otorinolaringoiatria, il prof. Canzi sta
iniziando ad operare l'orecchio di nuovo, sono state anche delle
circostanze fortunate, perché di solito il grande esperto della
materia è poco attratto dalla Valle d'Aosta perché il bacino di
utenza è piccolo, perché le case di cura private non esistono.
Avere tutte eccellenze è difficile, perché il bacino di utenza è
piccolo, questi grandi professionisti hanno un'entrata minore, ma è
questa la logica che perseguiamo, è questa la logica che abbiamo
utilizzato nel volere a tutti i costi un servizio di
Neurochirurgia, nell'aver rifatto anche il servizio di
Riabilitazione, ci sarà un concorso in questi giorni, è questa la
logica che ci ispira finquando potremo reggerla.
È chiaro che questo è il discorso che stiamo cercando di fare:
la mobilità per medio e basso va governata, e la possiamo governare
sui tetti o sull'appropriatezza, ecco il grande termine in cui
rientrano anche i medici di famiglia. Ai malati che vanno via
dobbiamo assicurare che vengano fatti loro degli interventi utili,
altrimenti tutto questo flusso verso strutture private accreditate
è difficilmente spiegabile. Questo proliferare di interventi
chirurgici va governato, nel senso di difesa del malato e
soprattutto di una corretta competitività che vogliamo verso le
strutture pubbliche, ma che abbiamo difficoltà ad avere verso
strutture private accreditate non da noi, ma da altre Regioni. Da
qui l'importanza dell'indicazione dell'Assemblea degli Assessori e
questa regola nazionale, che forse sarà ripresa anche da una regola
regionale, di accedere a degli accordi interregionali che sono
determinanti fra le aree e che garantiscono la qualità della
prestazione, ma soprattutto l'appropriatezza.
Président - La parole au Conseiller Lanièce.
Lanièce (SA) - Ringrazio l'Assessore per la sua risposta
dettagliata, e mi fa piacere che abbia capito il senso della nostra
iniziativa che verteva sul fatto che, di fronte alla mobilità - che
sappiamo bene è difficilmente eliminabile, ma si può comprimere -
occorre puntare a un miglioramento della qualità dell'attrattiva,
perché è su questo che si può cercare di limitare e ridurre la
mobilità evitabile, in quanto quella fisiologica è normale che
esista, poiché è logico che la nostra Regione, dimensionata com'è,
non può avere quel bacino di utenza per richiamare certi servizi di
alta specialità.
La cosa importante è quindi agire sulla mobilità evitabile:
infatti da come ci ha spiegato l'Assessore, buona parte di questa
mobilità riguarda interventi come ad esempio l'ortopedia e il
cristallino, che sono interventi di base e che possono essere
effettuati presso la nostra struttura ospedaliera; in questa
direzione pertanto occorre agire. Mi sembra che l'Assessore abbia
elencato nel suo intervento anche i passi successivi, il fatto
stesso di aver rilanciato il settore otorinolaringoiatra è
importante. L'Assessore parlava anche della necessità di creare
degli accordi interregionali: su questo siamo molto d'accordo,
l'importante è che vengano posti in essere, perché quando nel 2000
feci una stessa iniziativa, l'allora Assessore alla sanità mi
rispose che era stata predisposta la deliberazione n. 602/2000 con
cui era stato dato incarico all'USL di Ivrea per la definizione di
linee programmatiche sinergiche fra Valle d'Aosta e Canavese; visti
gli attuali risultati è ovvio che queste linee sinergiche non hanno
portato a nulla!
Il fatto che a livello nazionale sia stato posto un limite entro
il 2006, per far sì che questi accordi vengano effettuati, è
importante perché è mettendo insieme le varie sinergie che si
possono affrontare i problemi e dare risposte agli utenti, e penso
che quando si devono dare delle risposte in campo sanitario è
importante darle in tempi brevi. Valuto positivamente l'impegno che
ha enunciato l'Assessore di cercare in questi mesi di trovare
questo accordo con il Piemonte e anche le idee che ha indicato,
soprattutto il fatto dell'appropriatezza. In effetti, nel corso
della discussione in commissione sul bilancio di previsione, era
emerso il problema che, spesso, persone che escono dalla nostra
Regione per farsi curare in altre, lo fanno per interventi non
strettamente necessari, e quindi è importante che emerga, da una
parte, la volontà di migliorare l'attrattiva della nostra offerta
sanitaria; dall'altra, bisogna far passare il messaggio ai
cittadini che occorre che ci sia l'appropriatezza, cioè bisogna far
capire che quando si esce dalla Regione per farsi curare, lo si
faccia perché è necessario, altrimenti sono dei costi che ricadono
sull'USL, e che potrebbero essere evitati. Penso che sia una
cultura da diffondere, magari attraverso convegni e informazioni
alla popolazione.
Ci auguriamo che rispetto al passato ci sia la possibilità di
siglare degli accordi interregionali e che si persegua la strada
finalizzata a far sì che la nostra struttura sanitaria diventi più
attrattiva, in modo da ridurre quella mobilità evitabile che ci
danneggia dal punto di vista economico. Non si può pensare di
azzerare la mobilità passiva, ma è evidente che occorre cercare di
ridurla, cosa che penso sia anche l'obiettivo dell'Assessorato.
