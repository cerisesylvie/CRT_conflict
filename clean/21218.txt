Classificazione
TRASPORTI E VIABILITÀ
Aeroporti



Oggetto del Consiglio n. 1138 del 9 febbraio 2005 - Resoconto
OGGETTO N. 1138/XII - Osservazioni dell'ENAC sull'operatività
dello scalo aereo della Valle d'Aosta. (Interpellanza)
Interpellanza
Premesso che:
- l'ENAC a seguito di un sopralluogo effettuato all'aeroporto
regionale ha espresso perplessità sulla possibilità di rendere
operativo lo scalo aereo valdostano al volo notturno e in cattive
condizioni meteo;
- alle dichiarazioni rilasciate dall'ispettore hanno fatto
seguito le ottimistiche dichiarazioni dell'Assessore
delegato;
i sottoscritti Consiglieri regionali
Interpellano
il Presidente della Regione e l'Assessore delegato per
conoscere:
1) su quali presupposti tecnici e con quali avalli
professionali ritengono superabili le perplessità espresse
dall'ENAC;
2) se la conferma delle perplessità ENAC determinerebbe una
ridefinizione dello sviluppo aeroportuale;
3) quali sono i motivi che impediscono l'esame e
l'approvazione in Consiglio del Master Plan consegnato a fine
maggio all'Amministrazione;
4) a che punto sono le definizioni tecniche e programmatiche
degli "accordi" che l'Amministrazione regionale deve definire con
ENAC-ENAV.
F.to: Frassy - Tibaldi - Lattanzi
Presidente - La parola al Consigliere Frassy.
Frassy (CdL) - Nello scorso Consiglio il nostro gruppo aveva già
affrontato l'oggetto dell'aeroporto e delle sue prospettive, lo
avevamo affrontato però sotto un altro punto di vista e devo
evidenziare che purtroppo per questa infrastruttura molti sono i
problemi che sono ancora da risolvere, per poter conseguire
l'obiettivo di un salto di qualità dello scalo aereo
valdostano.
Abbiamo avuto modo di assistere da lettori, da cittadini, ad "un
botta e risposta" a distanza tramite stampa di una serie di
valutazioni fatte in prima battuta da un ispettore dell'"ENAC", che
era venuto nella nostra regione per fare una serie di sopralluoghi
e ricognizioni sulle problematiche ancora aperte dell'aeroporto
"Corrado Gex", e dal resoconto di quella intervista, buona parte
della quale era virgolettata e che di conseguenza riteniamo che non
fosse un libero adattamento dell'articolista ma fosse il pensiero
fedele e testuale dell'ispettore ENAC, emergeva una situazione di
massima incertezza.
Una situazione di incertezza perché, l'ispettore dell'"ENAC" pur
apprezzando gli sforzi dell'amministrazione per migliorare
sicurezza, "standard" e far conseguire prospettive diverse al
"Corrado Gex", prevedeva però molto tempo ancora per risolvere una
serie di problemi che lui vedeva difficilmente risolvibili nel
medio breve e tra questi problemi quello più importante e che serve
e farci fare un salto di qualità è quello del volo notturno, ma
anche del volo in condizioni meteo sfavorevoli, in poche parole la
possibilità di avere un aeroporto a tutti gli effetti. Oggi il
prezzo che paghiamo è quello di non avere un aeroporto con
radioassistenza e con sistemi di sicurezza che consentano un
avvicinamento cieco al "Corrado Gex"; a distanza di 24-48 ore
l'ottimismo dell'Assessore Caveri ha "bucato" letteralmente le
pagine della stampa:
"tempi brevi per l'aeroporto"
.
Noi lo abbiamo detto già in precedenza quando abbiamo trattato
l'argomento di questo aeroporto che siamo convinti che tale opera
debba crescere e si debba completare. La preoccupazione perciò non
è dunque quella di rallentare questa opera, ma di far chiarezza,
cioè di accendere - in attesa che parta la radioassistenza - una
luce che ci consenta di capire quali sono stati gli sbagli, perché
di sbagli nel passato i suoi predecessori ne hanno fatti, non
fossero altro che sottovalutazioni delle problematiche sul
tappeto.
Lei dice in questa risposta che esistono tutti i presupposti per
consentire in tempi non lunghi di operare in piena sicurezza anche
in condizioni di scarsa visibilità. Poi, rendendosi conto che
queste erano parole, lei vuole essere più concreto, pur rimanendo
sempre a mezz'aria, aggiunge:
"in questo siamo confortati da
autorevoli e qualificati pareri tecnici"
.
Vorremmo, Assessore, essere confortati anche noi in aula da
questi pareri autorevoli e qualificati. Infatti questo è il senso
della nostra interpellanza, al di là dell'ottimismo, l'ottimismo è
stato un "brand" pubblicitario infinito che ha fatto anche la
fortuna di componenti politiche, che poi hanno avuto traversie
successive, l'ottimismo della volontà piuttosto che la volontà
dell'ottimismo, come recitava un vecchio "slogan". Ma quali sono i
presupposti tecnici e quali sono gli avalli professionali, perché
poi è questo il problema di fondo che poniamo nell'interpellanza
odierna, perché dire che ci sia questa volontà politica e che
questa volontà sia infarcita di ottimismo riteniamo che non apporti
nulla di nuovo rispetto a quello che i suoi predecessori hanno
detto e fatto (fatto, purtroppo, poco).
Vorremmo poi capire se queste perplessità, che sono state
espresse dall'"ENAC", nella misura in cui dovessero avere una loro
oggettività andrebbero a rimettere in discussione il piano di
sviluppo dell'aeroporto o voi ritenete che comunque, anche se
quelle perplessità dovessero rimanere tali, l'aeroporto possa
proseguire nel suo disegno. Non ultimo c'è il problema di questo
"masterplan", perché a maggio come Giunta avete ricevuto il
"masterplan" dello sviluppo dell'aeroporto. Nel rispondere
all'interpellanza che avevamo predisposto lo scorso Consiglio, lei
ci ha detto che quella era una bozza sulla quale la parte politica
avrebbe dovuto fare ulteriori approfondimenti. Però ci domandiamo
come mai in una situazione dove il tempo è importante e dove lei
stesso ha espresso un ottimismo sulle tempistiche, non ci sia la
possibilità di avviare un confronto in sede politica su questo
documento che lei ha illustrato. Infatti alla sua illustrazione non
ha fatto seguito un confronto sulle proposte presentate.
L'ultimo punto riprende la questione centrale della vicenda,
perché, sempre rispondendo qualche Consiglio fa ad una nostra
interpellanza sulle problematiche dell'aeroporto, diceva che è
necessario un accordo di programma quadro con lo Stato per poter
risolvere alcune priorità fra cui la radioassistenza e le procedure
di atterraggio. Anche qui vorremmo capire se le dichiarazioni
dell'ispettore "ENAC" sono pregiudizievoli di questa vicenda, a
quale titolo era qui l'ispettore "ENAC": se era in missione per
definire i contenuti dell'accordo quadro o se era qui per motivi
differenti. Noi la inviteremmo ad essere in questa occasione meno
politico e più tecnico, per consentirci di condividere la decisione
politica di ampliare l'aeroporto, ma per capire se la stessa sia
suffragata allo stato dei fatti da sostanza tecnica. Questo è il
senso dell'interpellanza, perciò le chiederei di essere concreto in
questo caso.
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Risponderò all'invito alla concretezza formulato
dal Consigliere Frassy, anche se non possono comprare la dispensa
del piccolo ingegnere aeronautico, per cui per alcuni passaggi
tecnici mi atterrò ad alcune note che mi sono state
predisposte.
Confesso che quel mattino non mi ha fatto molto piacere leggere
l'intervista dell'ispettore "ENAC" sulla questione della
radioassistenza, intanto perché il Comandante Molteni è Aostano e
quando l'ho incontrato mi ha raccontato che quel velivolo presente
all'aeroporto di Aosta è un velivolo sul quale lui ha volato nel
1964, quindi si tratta di un comandante molto esperto. Devo dire
però che le sue dichiarazioni sono state da me considerate
estemporanee, perché la sua visita in quei giorni all'aeroporto di
Aosta era una visita tra l'altro conclusasi bene, finalizzata al
collaudo tecnico funzionale dell'impianto "AVL" (aiuti visivi
luminosi), cioè l'illuminazione della pista.
In questa occasione, come è legittimo che sia, il Comandante
Molteni ha rilasciato delle considerazioni di tipo personale non
definitive, in quanto non supportate da pareri formalizzati
dell'"ENAC", che è l'unico ente autorizzativo di certificazione. Il
Comandante Molteni è un consulente esterno dell'"ENAC" che svolge
il ruolo di ispettore, in questo caso era qui per gli "AVL".
Dopo questa intervista ho avuto modo di svolgere due azioni, la
prima, quella di incontrare il Comandante Molteni, che non avevo
mai incontrato, mentre alcuni dei miei predecessori lo avevano già
conosciuto, quindi ho avuto l'occasione di capire meglio il suo
pensiero; dall'altra ho scritto una lettera al Presidente
dell'ENAC, On. Riggio, nella quale chiedevo legittimamente di
capire se queste dichiarazioni a mezzo stampa avevano qualche
fondamento e se queste esternazioni non rischiavano di nuocere al
lavoro che stiamo congiuntamente portando avanti con fatica e
impegno. Devo dire che l'On. Riggio ha svolto gli accertamenti del
caso e, su sua disposizione, ho ricevuto una lettera firmata dal
responsabile del dipartimento sicurezza aree infrastrutture
aeroportuali, Ing. Cardi, che invece ribadisce quello che già
sapevamo, cioè che con opportune procedure e con opportuni aspetti
di tipo tecnico possiamo ritenere possibile la discesa
sull'aeroporto di Aosta anche di notte. Scrive infatti l'Ing.
Cardi:
"La particolare orografia del sito aeroportuale non consente
una normale circuitazione per aeromobili di classe B o superiore
intorno alla pista di volo ed infatti anche gli avvicinamenti a
vista vengono effettuati sulla direttrice est verso ovest. In tale
contesto, non avendo l'aeroporto aree di circuitazione in cui
smaltire quota, si può immaginare un avvicinamento strumentale solo
sulla direttrice est-ovest, riservando l'area ad ovest,
relativamente più libera da ostacoli, per eventuali procedure di
mancato atterraggio. Tale possibilità di avvicinamento da
verificare con l'orografia circostante per la parte finale può
essere solo "visual" ed assistita da radioassistenze precise anche
con indicazioni di sentiero, individuando una procedura di
contingenza che consenta di garantire il raggiungimento di un
"safety point", con garanzia di separazione strumentale degli
ostacoli per proseguire in volo strumentale all'aeroporto
alternato. La parte "visual" dell'eventuale avvicinamento
strumentale, per poter essere impiegata anche di notte, richiede
opportune e adeguate deroghe all'attivazione di importanti
accorgimenti. In sostanza, previe le verifiche approfondite
sull'orografia, necessiterà agire contestualmente sulle tre
fondamentali componenti, che interagiscono a garanzia di adeguati
livelli di sicurezza, macchina, uomo, infrastrutture, e quindi
particolari radioassistenze, segnalazioni luminose che identificano
la parte "visual" del sentiero di avvicinamento e relativi traversi
obbligatori di controllo quota, impiego di aeromobili con
prestazioni elevate sia di "step approach" in arrivo sia di
pendenza superabile in caso di mancato atterraggio, addestramenti
"ad personam" e a compagnie esperte di volo in loco e di sicura
affidabilità per disciplina ore di volo, sofisticate dotazioni di
aeromobili per determinare e verificare la posizione e la
precisione del mantenimento del sentiero ottimale. Tutto ciò
richiederà uno studio congiunto fra "ENAC" e "ENAV", gestore e
vettori, teso ad identificare le condizioni operative nell'ambito
della vigente regolamentazione e le possibili soluzioni necessarie
a mantenere un adeguato livello di sicurezza".
Questo è esattamente il lavoro che stiamo facendo e devo dire
che, prescindendo dalle dichiarazioni del Comandante Molteni,
avremo la prossima settimana un incontro che era già stato
programmato con il Comandante Manera, che è il Direttore
dell'"ENAC", per consegnargli quella parte dello studio che noi
abbiamo già pronto e che riguarda la radioassistenza e le procedure
di avvicinamento.
Come lei ricorderà, avevo detto che fra la fine gennaio ed
inizio febbraio avremmo avuto pronto questo pacchetto intero da
sottoporre all'"ENAC" e che sarà oggetto sicuramente di un accordo
di programma quadro con lo Stato a nostra garanzia, ma sarà prima -
su nostra proposta e per questo c'è l'incontro con i vertici
dell'"ENAC" - oggetto di un'intesa fra noi, "ENAC" e "ENAV", per
proseguire in assoluta tranquillità rispetto a quello che noi
abbiamo definito. Da questo punto di vista, la Regione ha acquisito
la collaborazione di una società particolarmente specializzata nel
settore aeronautico, la "Tecno-engineering 2 C" di Roma, per avere
dati tecnici ed economici.
Nel corso degli anni passati questa società di ingegneria ha
provveduto alla progettazione e direzione di lavori per molti
interventi: aerostazioni, hangar, piazzole di sosta velivoli, piste
di volo presso i principali aeroporti italiani o esteri. Come
riportato dai suddetti consulenti, le potenzialità di traffico e le
conseguenti ipotesi di sviluppo dello scalo sono state
preventivamente discusse, esaminate, analizzate con funzionari
dell'ENAC già nel corso della redazione del "masterplan". Come lei
ricorderà, quando abbiamo presentato il "masterplan", erano qui
presenti le massime autorità dell'ENAC. Il "masterplan" quindi non
rappresenta altro che l'assetto ottimale e quindi l'obiettivo
massimo raggiungibile dell'aeroporto di Aosta.
Non bisogna nascondersi la verità. Certo che l'orografia della
Valle d'Aosta costituisce una difficoltà per la navigazione aerea,
il Comandante Molteni mi ha detto:
"l'unico aeroporto in Italia
che non ha dovuto subire delle deroghe è l'aeroporto di Venezia,
perché è l'unico rispetto al quale non ci sono problemi di ostacoli
della pista solo perché c'è il mare da una parte e c'è il mare
dall'altra, tutti gli altri aeroporti hanno bisogno di soluzioni "à
la carte", che garantiscano i massimi livelli di sicurezza
possibili"
. La continua evoluzione tecnologica degli apparati
di radionavigazione e dei velivoli consente oggi livelli di
sicurezza che fino a pochi anni fa erano inattuabili e devo dirle,
Consigliere Frassy, che da questo punto di vista l'approfondimento
del dossier fa poi scoprire aspetti che lasciano anche il
sottoscritto, nel lento apprendimento della materia, sconcertato:
per esempio, ero convinto che i "jet" fossero meglio dei
turboelica, per poi scoprire invece che è probabile che quel
livello di aerei che ci viene segnalato potrebbe in maniera
ottimale essere raggiunto con i nuovi turboelica. Comunque, sia in
Norvegia che nell'arco alpino - Austria, Francia e Svizzera -
abbiamo degli esempi che sono del tutto simili e l'aeroporto di
Sion in particolare che è radioassistito da molti anni, giace in un
contesto che presenta molte similitudini con la piana di Aosta.
Senza spostarsi Oltralpe, anche in Italia si stanno già operando
voli strumentali commerciali di linea, nazionali ed internazionali,
in siti difficili come l'aeroporto di Bolzano che si trova nel
cuore delle Dolomiti, e, come Albenga, che ha delle caratteristiche
molto simili pur essendo sul mare, e chi di voi ha mai avuto
l'occasione di atterrare e decollare da Albenga, che è un aeroporto
incassato nelle montagne, e anche in quel caso hanno avuto la
possibilità di ottenere delle deroghe che consentono oggi la
radioassistenza, e non grazie ai ministri molto influenti che
abitano nella zona di Albenga.
Quindi per quanto concerne l'architettura dei sistemi di
radionavigazione, e c'era nelle dichiarazioni di Molteni una
sottile polemica rispetto al passato quando la scelta era stata
quella di proporre dei sistemi di radionavigazione molto avanzata
come quelli satellitari, abbiamo scelto questa volta di perseguire
un modello già ampiamente collaudato in scali simili situati in
contesti orografici analoghi ad Aosta. Ad esempio, ho atterrato a
Innsbruck e Innsbruck è in una situazione, come Sion, assolutamente
simile alla Valle d'Aosta nonché Trento, perché a Trento in questo
momento sono in corso le installazioni di strumenti del tutto
analoghi a quelli di cui vorremmo dotarci.
Il complesso delle radioassistenze andrà a costituire
l'architettura citata, per la quale si stanno studiando le idonee
procedure di volo. Ciò verrà fatto tenendo presenti le
caratteristiche degli aeroplani che potranno operare sullo scalo,
oggi determinate macchine, come i "737", che sono le macchine
adoperate direi in maniera generale dalle Compagnie "low cost" non
possono atterrare; dei tipi per esempio di "737" su pista corta
atterrano a Firenze, il cui aeroporto è molto simile all'aeroporto
di Aosta non in quanto contesto montano, ma in quanto lunghezza
della pista. Quindi sullo scalo dovremmo avere non solo delle
dotazioni infrastrutturali, ma tutto un insieme di strutture fra
cui un'antenna specifica situata nella collina davanti
all'aeroporto, un sentiero di avvicinamento luminoso perché questo
a Bolzano è stato richiesto, alcuni radiofari, tutto questo rientra
nelle cose che si possono fare. Quindi ritengo, senza immaginare i
tempi lunghi del Comandante Molteni e senza neanche immaginare i
tempi brevi, perché per me "tempi brevi" vuol dire domani mattina,
ma ritengo che si debba poter avviare l'appalto per la costruzione
dell'insieme della radioassistenza nel corso del 2005. Questo vuol
dire però operare in piena sicurezza anche in condizioni di scarsa
visibilità, quindi visibilità notturna, e di meteo non favorevole.
Va detto che l'illuminazione della pista e soprattutto l'accensione
dei cosiddetti "papi" che dovrebbe avvenire in tempi abbastanza
rapidi, consentirà un grande miglioramento della sicurezza
dell'aeroporto di Aosta, perché come lei sa le luci resteranno
accese tutta la giornata e consentiranno un approccio all'aeroporto
molto più sicuro.
L'obiettivo - e rispondo alla seconda domanda - è il
miglioramento degli attuali "standard" di qualità e di sicurezza
dello scalo, non dimenticando anche che l'illuminazione della pista
e poi la successiva radioassistenza avrà grossissimi esiti anche
sulla movimentazione degli elicotteri. L'illuminazione della pista
consentirà - e ci stiamo muovendo per questo - di poter consentire
il volo notturno degli elicotteri, oggi - il collega Fosson può
confermarlo - molto spesso siamo costretti a caricare
sull'ambulanza delle persone che invece potrebbero volare più
rapidamente con l'elicottero. Ebbene già l'illuminazione della
pista, ma a maggior ragione la radioassistenza, avranno una forte
valenza non solo per i voli commerciali e per i voli turistici, ma
anche per la protezione civile e per l'assistenza sanitaria.
Quindi l'insieme di opere che dovranno essere fatte,
l'allungamento della pista, ringrazio il collega Cerise perché in
questi giorni è stato pubblicato il bando per l'ultima parte del
progetto di allungamento della pista, l'adeguamento ormai in corso
dell'impianto delle luci, il rifacimento del piazzale sosta
aeromobili, lo spostamento degli aeroclub, la realizzazione di
spazi di rispetto, la definizione delle servitù da ostacoli e la
realizzazione di un'idonea aerostazione rimangono degli interventi
improcrastinabili.
C'è un problema politico che è stato posto da lei e anche dal
Consigliere Riccarand, che riguarda la famosa questione
dell'approvazione da parte del Consiglio del "masterplan". Su
questo argomento ci tengo a dire per l'ennesima volta quali saranno
i comportamenti nei prossimi mesi, e tra l'altro devo dire che il
raggiungimento dell'intesa sulla questione della radioassistenza è
un tassello ulteriore all'attenzione del Consiglio. Il "masterplan"
è uno strumento programmatico, che abbraccia oltre 10 anni di
attività e che prevede di procedere in modo organico allo sviluppo
infrastrutturale, tecnico, socio-economico e commerciale del
sistema aeroportuale e serve a vedere quali possono essere le
migliori soluzioni progettuali, la tempistica necessaria, i costi
presunti per raggiungere un certo obiettivo.
La gara per l'individuazione del socio privato di maggioranza
della società, cui affidare la gestione della struttura
aeroportuale, si è conclusa il 29 dicembre dello scorso anno con la
firma della neocostituita società "AVDA - Aéroport du Val d'Aoste"
della convenzione di gestione che disciplina i rapporti conseguenti
all'affidamento della concessione per progettazione, sviluppo,
realizzazione, adeguamento, gestione, manutenzione e uso degli
impianti delle infrastrutture aeroportuali. Questa attività deve
essere svolta da "AVDA", di concerto con la Regione, sulla base di
una programmazione congiunta degli interventi nel solco tracciato
dal "masterplan" ed è proprio questo documento più dettagliato, che
non avrà un obiettivo di 12 anni com'è il "masterplan", ma avrà una
base triennale, che verrà elaborato congiuntamente dalla società di
gestione e da noi sulla base del "masterplan". Questo documento
triennale verrà sottoposto all'approvazione del Consiglio regionale
ai sensi dell'articolo 48, comma 3, della legge regionale n.
21/2003.
Allo stato attuale la società di gestione appena costituita si
sta organizzando, quindi sarà necessario un breve lasso di tempo
prima che la stessa possa considerarsi pienamente operativa e che
quindi si possa presentare questo piano operativo al Consiglio
regionale.
Concludo con l'ultima domanda, che lei cortesemente pone alla
mia attenzione. Noi abbiamo già cominciato non solo la ricerca
dell'intesa con "ENAC" e "ENAV", facilitati in questo da una scelta
che è stata fatta opportunamente dal Governo, cioè quella di
evitare la duplicazione che fino ad oggi ha reso la vita difficile
anche all'aeroporto "Corrado Gex", vale a dire una certa
duplicazione di intendimenti fra "ENAC" e "ENAV": oggi la legge
fissa nell'"ENAC" il capofila della materia aeroportuale, quindi
quando noi trattiamo con "ENAC" siamo sicuri che avremo degli
interlocutori che non cambieranno idea nell'"ENAV". Devo dire a
discolpa di alcuni ritardi che sono stati accumulati dai miei
predecessori, perché credo che su questo si debba essere chiari,
che molto spesso in passato ci si è trovati di fronte a delle
situazioni di capovolgimento di fronte, per cui si finiva una
riunione a Roma con un certo indirizzo da parte delle autorità
aeronautiche, che veniva rigettato dall'ufficio vicino magari a
distanza di qualche mese, quando su quella medesima linea iniziale
si era già cominciato a lavorare. Per evitare questo abbiamo
iniziato la concertazione con il Ministero delle infrastrutture dei
trasporti, con il Ministero dell'economia e delle finanze e con
l'"ENAC" per la stipula dell'accordo di programma quadro, previsto
da una legge dello Stato.
Con nota del 13 gennaio 2005 protocollo n. 87, e questo ritengo
che sia importante, la Direzione generale per la programmazione e i
programmi europei del Ministero delle infrastrutture dei trasporti,
ha già comunicato la coerenza degli interventi proposti, in cui
naturalmente abbiamo inserito la tematica assai delicata, ma
risolvibile, della radioassistenza.
Credo che noi potremmo avere nel Comandante Molteni una persona
che, al di là dell'infausta, dal mio punto di vista, intervista, ci
potrà dare nella prospettiva futura anche dei preziosi consigli.
Nel dialogo personale che ho avuto, lui ha ricordato la complessità
delle norme aeronautiche, ma che accanto a questa esistono, come
peraltro scritto nell'intervista, delle soluzioni tecniche
alternative che consentono di trovare sul punto delle soluzioni
concrete.
La lettera dell'Ing. Cardi, che fotografa e cristallizza la
posizione ufficiale dell'"ENAC", ci consente oggi di confermare la
bontà del percorso prescelto, conoscendo le difficoltà tecniche che
dovremo in prospettiva affrontare, e devo dire che in fondo - qui
siamo d'accordo con il Consigliere Frassy - riuscire ad avere a
Saint-Christophe, nel nome di Corrado Gex, pioniere dello sviluppo
dell'aeroporto valdostano, un piccolo scalo efficiente ed efficace
come ha cominciato ad esserlo lo scalo di Bolzano, sono convinto
che per il turismo valdostano, per il movimento dei Valdostani per
le loro vacanze, per il lavoro, questo sarà un bene, tenendo conto
di tutte le difficoltà tecniche che ripeto - non sono io a dirlo,
ma sono i nostri consulenti - potremmo risolvere in un lasso di
tempo che considero ragionevolmente breve.
Presidente - La parola al Consigliere Frassy.
Frassy (CdL) - Alcune considerazioni a margine della risposta
che ho ascoltato con attenzione e in parte anche apprezzato, perché
una novità c'è e la novità peraltro è insita nelle doti
dell'Assessore Caveri: è un gran comunicatore, ha capacità di
tenere rapporti di grande cordialità che in politica non guastano
mai, a prescindere dalle collocazioni di schieramento. Di
conseguenza è evidente che ad oggi si dialoga con Roma, c'è la
consapevolezza che bisogna non improvvisare delle soluzioni
tecniche, ma costruire in maniera condivisa delle soluzioni
tecniche sul presupposto politico. E questo è un passo avanti, ma
non può essere l'unico passo da fare da qui a quando questo
aeroporto farà il salto di qualità. Allora per certi versi devo
ripetermi, nel senso che devo richiamare alcuni passaggi che avevo
fatto già in sede di replica della scorsa interpellanza. Al di là
delle sue capacità dialettiche di rapportarsi con le istituzioni e
quant'altro, lei dovrebbe cercare di coinvolgere maggiormente
l'organismo consiliare, nel senso che dovrebbe avere più fiducia
nella sua maggioranza "in primis", ma anche nella dialettica che
nasce nelle commissioni e che può portare a dei miglioramenti.
Legge sui maestri di sci: penso che sia una di quelle situazioni
dove dal confronto sono emerse delle soluzioni, che sono
maggiormente praticabili. Questo perché altrimenti c'è il rischio
che lei faccia tutto un bel lavoro, che se va bene, sicuramente
l'aeroporto "Corrado Gex" avrà a fianco in prospettiva la "targa"
dell'On. Caveri, ma se va male...
(interruzione dell'Assessore Caveri, fuori microfono)
... molto in là nel tempo, la targa molto in là, l'aeroporto
prima... ma, se va male, lei diventa l'ennesimo capro espiatorio di
una montagna di denari pubblici che sono stati sacrificati nel nome
del nulla.
Allora mi domando quali sono i motivi che impediscono di fare
gli approfondimenti che in commissione possono essere fatti e che
nel tempo di un'interpellanza possono essere solo accennati, perché
quando lei dice: "opportune procedure e aspetti tecnici possono
immaginare di ritenere possibile la discesa cieca", siamo ancora
nella situazione in cui possiamo immaginare e noi vorremmo tradurre
questo sogno, che condividiamo, in un percorso più concreto. Va
benissimo dare incarichi professionali a soggetti che vantano - a
leggere il loro curriculum - percorsi di tutto rispetto, però
teniamo presente che i consulenti alla fine si fanno sempre pagare,
indipendentemente che poi le consulenze vadano o meno a buon fine.
Sarebbe opportuno che in maniera più sistematica ci fosse la
possibilità di capire quali sono queste particolari
radioassistenze, se sono delle aspettative su uno sviluppo
tecnologico in itinere o se invece sono già delle realtà, perché
alla fine di questa interpellanza a me rimane il dubbio, e mi
rimane il dubbio perché lei non me lo ha tolto e perché
probabilmente a lei non glielo hanno tolto.
Allora, siamo tutti consapevoli che ci sia un'evoluzione
tecnica, che in prospettiva si possano raggiungere traguardi
diversi rispetto agli attuali. Penso che anche l'Assessore Fosson
nel campo della sanità ne sia consapevole, perciò la tecnica forse
risolve i problemi che oggi sembrano irrisolvibili, però
sull'aeroporto di Aosta penso che dovremmo cercare di essere più
concreti e di capire oggi cosa si può fare per domani. A questo
riguardo voglio citare due leggi regionali: una è la legge n.
36/2001 che non c'entra nulla con l'aeroporto, ma è quella della
"Casinò S.p.a." e prevede il piano di sviluppo, l'altra è la già
citata legge n. 21/2003, la finanziaria scorsa, che prevede il
programma di investimento e sviluppo. La nostra sensazione è che
questo Consiglio, ogni volta che viene chiamato a valutare, ad
approvare e individuare degli strumenti di programmazione, di
pianificazione, per un insieme di strane coincidenze non riesca poi
mai ad entrare nel merito delle sue competenze. Il Casinò viene
gestito direi alla giornata, se non fosse un'attività
prevalentemente notturna, ma il senso è questo, e l'aeroporto non
dico che venga gestito alla giornata, ma anche qui non riusciamo ad
entrare in quel concetto di programmazione che molte volte è utile
per capire come vengono spesi i denari pubblici e soprattutto quali
sono le prospettive di ritorno.
Ricollegandomi sempre alle leggi regionali vedo che su
situazioni concrete che sono oggetto di problematiche gestionali,
il Casinò da una parte e l'aeroporto dall'altra, non si riesce a
programmare, su un altro fronte che riguarda sempre il suo
Assessorato invece, l'Aosta-Martigny, qui avete fatto
programmazioni infinite ma alla fine mi sembra che di concreto ci
sia molto poco, nel senso che...
(nuova interruzione dell'Assessore Caveri, fuori
microfono)
... è l'unica e adesso verificheremo se ci sono i presupposti...
nel senso che sull'Aosta-Martigny, dove c'erano delle risorse da
spendere, avete programmato tutto e il contrario di tutto.
Inviterei l'Assessore a trovare una maggiore coerenza con i suoi
compiti esecutivi rispetto ai compiti di programmazione del
Consiglio regionale e poi mi sia consentito di chiudere con una
battuta, che vuol essere scaramantica, e speriamo che sia una
coincidenza semplicemente sfortunata, perché sempre sulla pagina di
giovedì 27 gennaio, quando l'Assessore con fotografia sorridente
diceva:
"tempi brevi per l'aeroporto"
, un trafiletto
incorniciato in quell'articoletto diceva
"su Internet volo
virtuale sulla Valle"
, un trafiletto che non c'entrava nulla
con l'aeroporto, ma per il giornalista evidentemente era un'utile
associazione di idee. Io è dal 27 gennaio che cerco di fare questo
volo virtuale su "internet" e l'unica cosa che ricavo è
"The
page cannot be displayed"
, il mio inglese non sarà perfetto, ma
il senso è che questa pagina di volo virtuale non è disponibile e
non è navigabile. Non vorrei che alla fine anche l'aeroporto si
risolvesse in una vicenda del genere, perciò con questa
considerazione scaramantica auspico che discussioni sull'aeroporto
si possano fare e si possano fare soprattutto in commissione per
predisporre un percorso di programmazione, che vada al di là di
quella che può essere l'attività dell'Assessore, che ha i limiti di
non poter sostituire le funzioni del Consiglio.
