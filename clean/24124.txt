Classificazione
BENI CULTURALI
LAVORO



Oggetto del Consiglio n. 3107 del 21 novembre 2007 - Resoconto
OGGETTO N. 3107/XII - Interrogazione: "Modalità di
reclutamento di personale da parte dell'Associazione Forte di
Bard".
Interrogazione
Preso atto dei dati forniti dall'Assessore alla Cultura in
risposta alle domande poste dalla sottoscritta circa l'organigramma
dell'Associazione Forte di Bard, incaricato di gestire e
valorizzare eventi turistico-culturali al Forte e al Borgo di Bard,
nonché nel territorio circostante;
Appreso i dati quantitativi sul personale previsti
nell'organigramma: 1 quadro full time, 6 impiegati full time, 1
impiegato part-time, 4 operai full time, 1 impiegato a tempo
determinato part-time, 4 addetti al bar/caffetteria a tempo
determinato, di cui uno part-time;
Non avendo avuto alcuna risposta circa i criteri di scelta di
tale personale;
Ritenendo che, vivendo l'Associazione di fondi pubblici,
sarebbe opportuno rendere pubblici i criteri con cui si sceglie il
personale che sarà poi remunerato con fondi pubblici;
Considerando che l'
appel de candidature è uno
strumento idoneo a far conoscere sia l'esistenza di un'offerta di
lavoro sia i requisiti di accesso nonché i criteri di
scelta;
Vista l'esistenza nel sito web della Regione di una
"finestra" riguardante la possibilità di accedere all'"elenco
aperto per incarichi a soggetti esterni su Programmi
Comunitari";
Atteso che il Presidente della Regione è anche Presidente
dell'Associazione Forte di Bard;
i sottoscritti Consiglieri regionali
Interrogano
il Presidente della Regione per sapere:
1) se per l'assunzione del suddetto personale è stata
prevista la procedura dell'appel de candidature, o altra procedura
ad evidenza pubblica in cui indicare in modo trasparente i
requisiti necessari per accedere a tale prospettiva lavorativa e i
criteri di scelta, a fronte di più domande;
2) in caso contrario, per quali motivi non si è proceduto in
tal modo o in modo analogo alle procedure previste per incarichi e
consulenze per i programmi Comunitari;
3) se sono previste prossime assunzioni di nuovo personale o
sostituzione dell'esistente e, in questi casi, quali criteri di
informazione, selezione saranno adottati.
F.to: Squarzino Secondina - Venturella
Presidente
- La parola al Presidente della Regione,
Caveri.
Caveri (UV)
- Torniamo sulla questione del Forte di Bard.
Vorrei però fornire a questo punto ai colleghi Squarzino e
Venturella alcuni elementi relativi allo statuto giuridico
dell'Associazione "Forte di Bard". L'Associazione è un istituto di
diritto privato, ne deriva, pacificamente, che privata è la
disciplina del personale, dei contratti e delle assunzioni. Come
tutti gli istituti di diritto privato, il personale è inquadrato ai
sensi del contratto di lavoro pertinente per settore di attività -
nel caso specifico è il contratto del commercio - e non potrebbe
essere altrimenti poiché, nel momento in cui l'Associazione
riconoscesse ai dipendenti lo "status" di dipendenti pubblici,
l'Associazione rischierebbe di essere passibile di essere accusata
di "intermediazione di manodopera", ossia di aver interposto tra la
Regione e i lavoratori un filtro meramente formale per mascherare
l'assunzione di dipendenti pubblici. È necessario inoltre precisare
che, ove venisse riconosciuta l'azione esclusiva della Regione per
tramite dell'Associazione - come parrebbe che i Consiglieri
Squarzino Secondina e Venturella vogliano intendere con le ripetute
interrogazioni ed interpellanze sul tema -, si porrebbero a carico
dell'Associazione e dell'Amministrazione regionale responsabilità
amministrativo-contabili per spese sostenute, ad esempio, senza
tener conto del Patto di stabilità sul personale.
Fatte queste premesse, rispondo ora e per l'ultima volta
all'interrogazione sulle modalità di reclutamento del personale. Il
tema del personale rileva, ovviamente, non solo dal punto di vista
del contratto di lavoro pertinente, ma anche, e soprattutto, dal
punto di vista del reclutamento. L'Associazione è ente di diritto
privato e pertanto è assolutamente esonerata da procedure di
reclutamento a mezzo di pubblici concorsi, "appel de candidature" o
altro tipo di evidenza pubblica. È necessario precisare inoltre che
l'Associazione non vive esclusivamente di fondi pubblici, ricevendo
le quote di ammissioni annuali e straordinarie anche dagli altri 2
soci ordinari, ossia la "Compagnia di San Paolo" e la Fondazione
"CRT", e introita direttamente i ricavi delle attività in gestione,
degli affitti e delle attività di diversa natura organizzate e/o
gestite. Al fine di prevenire qualsiasi tipo di polemica e accuse,
voglio invitare i Consiglieri Squarzino Secondina e Venturella ad
evitare di replicare fornendo le cifre e percentuali sul
finanziamento pubblico all'Associazione e a notare che tutte le
associazioni private, per quanto finanziate con contributo
pubblico, reclutino il personale come qualsiasi azienda privata. A
titolo di esempio rilevante posso citare l'ANCI, l'UPI e - perché
no? - anche le Federazioni di associazioni - come, ad esempio, la
Federazione dei Verdi - che non mi risulta assumano il proprio
personale previa selezione concorsuale o altra procedura di
evidenza pubblica. Ora credo di aver risposto in modo esaustivo
alla vostra interrogazione. Aggiungo solo che, allo stato attuale,
non è prevista alcuna assunzione e che comunque tutte le decisioni
in merito al personale vengono assunte dal Consiglio di
amministrazione dell'Associazione che, come per tutti gli istituti
privati, persegue l'interesse dell'Associazione e delle esperienze
professionali. Come per tutte le aziende private, sul sito
dell'Associazione "www.fortedibard.it" è presente un "link" al
quale inviare, qualora interessati a lavorare per l'Associazione,
il proprio "curriculum vitae".
Presidente
- La parola alla Consigliera Squarzino
Secondina.
Squarzino (Arc-VA)
- Non accetto il tono intimidatorio:
secondo cui questa è l'ultima volta che lei risponderà ad
interrogazioni di tale tipo, nel senso che per la funzione
ispettiva che è consentita e richiesta a Consiglieri di opposizione
si è liberi di scegliere l'argomento su cui fare iniziative
ispettive di controllo.
Seconda osservazione. Qui torniamo sempre al solito discorso:
abbiamo una serie di enti, di istituti, di fondazioni che vivono
grazie ai fondi pubblici, grazie ai fondi di tutti, grazie ai fondi
che sono iscritti nel bilancio regionale, quindi grazie ai fondi
che appartengono a tutta la Regione, vivono di tali fondi e poi per
il fatto che sono istituti di diritto privato sono esenti da ogni
principio di trasparenza. Secondo me, questo è uno degli argomenti
che dovrà essere affrontato nel discorso dei costi della politica,
nel senso che non possiamo permetterci continuamente di avere
grosse masse di denaro pubblico, di affidarlo ad un istituto o a
una fondazione e questa poi decide lei come vuole, in base a
criteri insindacabili, come utilizzare quei soldi: questo è
gravissimo, è gravissimo! Perché è gravissimo? Adesso mi si dice
che c'è un "link" sul sito in cui tutti possono presentare "l'appel
de candidature", fino a pochi giorni fa, se qualcuno chiedeva come
fare ad accedere a un posto, si rispondeva: "sai già, vai a parlare
alla tal persona a casa sua alla sera, vedrai che dopo avrai una
risposta ai tuoi problemi". Io allora, proprio usando la nostra
autonomia, così come nel momento in cui utilizziamo fondi europei
siamo obbligati a fare degli "appels" de candidature affinché le
persone possano offrirsi per eventuali progetti finanziati dalla
CE, chiedo che anche per gli istituti di diritto privato, che sono
finanziati quasi al 100%, diciamo 98% con fondi pubblici, si
applichino delle procedure chiare e trasparenti di assunzione del
personale, altrimenti ancora una volta continuiamo a perpetrare
l'abitudine di considerare questi enti di diritto privato come
riserva di posti di assunzione per coloro che sono nel Consiglio di
amministrazione. Dal punto di vista logico, mi sembra inconcepibile
che il Presidente della Regione, che è garante della spesa dei
soldi pubblici, che è garante della trasparenza, che è garante
della legalità, poi accetti che una fondazione da lui presieduta
assuma personale secondo criteri privatistici... ma "privatistici"
vuol dire liberi, svincolati da ogni criterio oggettivo e da ogni
possibilità di verificare i "curricula" di tali persone e i criteri
in base ai quali esse sono state assunte. Questo torno a dire è
estremamente grave; non si preoccupi, Signor Presidente, torneremo
ancora su tali argomenti, perché è impensabile che decine e decine
di enti ed associazioni finanziate con i soldi pubblici possano
decidere in modo autonomo secondo criteri che non sono neanche
tanto privatistici del curriculum, ma secondo criteri di interesse
politico, di assumere e come assumere.
