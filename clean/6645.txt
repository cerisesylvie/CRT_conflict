Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1128 del 27 febbraio 1985 - Resoconto
OGGETTO N. 1128/VIII - VENTILATA CHIUSURA DELL'AZIENDA DI
SOGGIORNO DELLA MEDIA VALLE DEL CERVINO. (Interrogazione).
PRESIDENTE:
Do lettura dell'interrogazione presentata dal
Consigliere Maquignaz:
INTERROGAZIONE
VENUTO a conoscenza che il Consiglio comunale di La Magdeleine
nella seduta del 6 dicembre 1984 ha preso posizione, con
deliberazione n. 86, in merito all'eventuale chiusura dell'Azienda
Autonoma di Soggiorno della Media Valle del Cervino;
APPRESO dal testo della suddetta deliberazione che si starebbe
predisponendo un disegno di legge regionale, concernente tra
l'altro la riorganizzazione delle Aziende Autonome di Soggiorno
della nostra Regione e che il disegno di legge in questione
prevederebbe la chiusura non solo dell'Azienda di Soggiorno della
Media Valle del Cervino, cui fanno capi i comuni di Torgnon,
Chamois, La Magdeleine e Antey-SaintAndré, ma altresì di quella di
Valtournenche o di Cervinia, per il raggruppamento in una sola
Azienda con uffici di informazione turistiche distaccati;
SENSIBILE agli argomenti addotti dal Consiglio comunale di La
Magdeleine nella succitata deliberazione in difesa dell'Azienda di
Soggiorno della media valle del Cervino e cioè:
1° "Che la costituzione dell'attuale Azienda nacque
dall'esigenza di creare un polo turistico nella media valle del
Cervino al fine di lanciare l'immagine turistica dei quattro comuni
e, che rappresentasse nel contempo un valido punto di riferimento,
in loco, per l'economia in questo settore della zona";
2° "Che oltre tutto i quattro comuni fanno parte di un ambito
turistico omogeneo e certamente non uguale né per tipo di
clientela, né per 'filosofia turistica', né per organizzazione a
quella di Valtournenche-Breuil Cervinia";
3° "Che grazie alla costituzione di comitati comunali, l'Azienda
Autonoma di Soggiorno della media valle del Cervino, ha dei
notevoli agganci con le singole realtà comunali che la compongono
al fine di promuovere iniziative che nascono anche da diverse
esigenze locali";
4° "Che l'accorpamento con un altro comprensorio turistico
danneggerebbe gravemente gli interessi turistici della zona, in
quanto risulterebbe molto difficile prevedere uguali iniziative
come quelle sino ad ora intraprese dall'attuale Azienda Autonoma di
Soggiorno, con lo stravolgimento dei motivi che avevano portato
alla costituzione dell'Azienda Autonoma stessa";
5° "Che oltre tutto questa Azienda Autonoma di Soggiorno, pur
non vantando molti anni di attività essendo stata costituita
solamente nel 1981, risulta essere tra le più attive sia a livello
di funzionamento che nell'intraprendere iniziative di promozione
turistica (non ultima, l'unica partecipazione a Torino di una
Azienda Autonoma di Soggiorno della Regione al Salone della
Montagna";
6° "Che i risultati (molto lusinghieri), sinora raggiunti,
sarebbero vanificati da una visione accentratrice che non trova
alcun riscontro obiettivo nei fatti";
TENUTO CONTO che nella difficile situazione congiunturale, che
ha investito negativamente anche il settore turistico vada fatto
ogni sforzo per cercare di incrementarle, e che non ci si possa
permettere il lusso di lasciar cadere o scartare le energie e la
buona volontà espresse a livello delle realtà comunali o
intercomunali omogenee, anche se di modeste dimensioni;
TENUTO CONTO altresì dell'intenzione politica manifestata ancora
recentemente, in sede di dibattito per l'approvazione del bilancio
preventivo della Regione, dal Presidente della Giunta Rollandin di
voler incoraggiare e favorire il decentramento e le autonomie
locali;
INTERROGA
il Presidente della Giunta e l'Assessore competente al fine
di conoscere:
1) se corrisponde al vero che la Giunta sta predisponendo un
disegno di legge regionale nel quale sarebbe contemplata la
chiusura dell'Azienda di Soggiorno della media valle del Cervino,
come segnalato nella deliberazione del 6 dicembre 1984, n. 86, del
Consiglio comunale di La Magdeleine;
2) quali sono i reali intendimenti della Giunta regionale in
materia di riordinamento delle Aziende di Soggiorno;
3) se non ritengono che le argomentazioni contenute nella
suddetta deliberazione meritino di essere attentamente valutate per
non compromettere gli interessi turistici dei Comuni di
Antey-Saint-André, Chamois, La Magdeleine e Torgnon.
PRESIDENTE:
Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
L'interpellanza del Consigliere Maquignaz
chiede se corrisponde al vero che la Giunta regionale sta
predisponendo un disegno di legge
regionale nel quale
sarebbe contemplata la chiusura dell'Azienda di Soggiorno della
media valle del Cervino, quali sono i reali intendimenti della
Giunta regionale ed inoltre se la Giunta ritiene che le
argomentazioni contenute nella deliberazione dei comuni meritino di
essere attentamente valutate.
La legge n. 417, legge quadro sul turismo, annulla le aziende di
soggiorno e le rende aziende di promozione turistica, A.P.T., e
quindi tutte e regioni sono invitate ad uniformarsi cambiando la
denominazione delle aziende. In questa legge nazionale ci sono
alcuni indirizzi generali, uno dei quali è di rendere
territorialmente omogenee le varie aziende di promozione turistica,
perchè lo scopo principale delle aziende è quello di fare
promozione turistica all'estero e in Italia e quindi più le aziende
sono spezzettate più vi è dispersione di forze e di denaro.
L'indirizzo della legge nazionale è quello di estendere il più
possibile per zone territorialmente omogenee le aziende di
promozione turistica.
Ho già avuto una prima riunione con il Presidente dell'azienda
di soggiorno, tre o quattro mesi or sono, ed una seconda
recentemente per scambiare i nostri punti di vista, ma mai è stato
dichiarato che le aziende sarebbero state eliminate. Sono stati
invece studiati gli indirizzi generali della legge e si è discusso
sull'opportunità per la Vale d'Aosta di uniformarsi a quelle
direttive o meno. La Giunta regionale quindi non ha ancora un
indirizzo preciso per le nuove A.P.T..
Al giorno d'oggi il turismo non può più essere promosso su scala
molto ristretta, altrimenti si rischia di soffocare. Sono andato a
visitare i "domaines skiables" del Trentino dove tutto è collegato
e le A.P.T. che si stanno creando sono omogenee e dispongono, come
minimo, di tre o quattro mila posti letto: questo è quanto ho
dichiarato ai Presidenti delle aziende di soggiorno. Abbiamo
organizzato una prossima riunione per discutere altri punti e per
consentire agli stessi Presidenti ed ai loro collaboratori di dare
indicazioni precise in merito.
Io invito i colleghi Consiglieri, i Sindaci e i Presidenti delle
aziende di soggiorno, a non guardare solo il proprio campicello
altrimenti la dispersione delle forze e del denaro sarà sempre
maggiore con risultati sempre più scarsi.
PRESIDENTE:
Ha chiesto la parola il Consigliere
Maquignaz; ne ha facoltà.
MAQUIGNAZ (A.D.P.):
Prima di rispondere all'Assessore
Borbey, permettetemi di cogliere l'occasione di porgere, anche a
nome degli A.D.P., le condoglianze alla Famiglia David per la
scomparsa del giovane atleta che aveva sollevato tante speranze per
la Vale d'Aosta e che aveva diffuso grande comprensione e sconforto
per la sua triste vicenda.
Ringrazio l'Assessore per la risposta all'interrogazione, che ho
presentato perchè avevo ricevuto la deliberazione del Consiglio
comunale di La Magdeleine nella quale si esprimevano preoccupazioni
per la possibile chiusura dell'azienda e anche perchè correvano
voci insistenti sulla chiusura dell'azienda del Breuil e
sull'eventuale costituzione di un'unica azienda a Valtournenche,
con due sedi decentrate a Breuil e ad Antey.
Concordo con quanto detto dall'Assessore sulla necessità di
ristrutturare e riorganizzare le aziende di soggiorno in Valle
d'Aosta, in rapporto a quanto illustrato dalla legge quadro sul
turismo, tenendo conto delle nuove esigenze legate allo sviluppo
turistico delle varie zone. Ci rendiamo conto della necessità di
rinnovare e aziende anche perchè la struttura del Consiglio di
Amministrazione è ormai inadeguata, soprattutto perchè la nomina
dei vari rappresentanti è di competenza della Giunta regionale e
questo provoca delle polemiche perchè non sempre le persone
segnalate sono gradite ai Comuni e alla popolazione.
Mi dichiaro soddisfatto della risposta dell'Assessore ma mi
riservo di presentare, a nome del gruppo A.D.P., eventuali
osservazioni quando verrà presentata la legge e mi dichiaro
disponibile per una eventuale collaborazione.
