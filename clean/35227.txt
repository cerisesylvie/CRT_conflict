Classificazione
COOPERAZIONE



Oggetto del Consiglio n. 2762 del 9 gennaio 2013 - Resoconto
OGGETTO N. 2762/XIII - Interrogazione: "Erogazione di una
sovvenzione annuale a favore della Fédération des Coopératives
Valdôtaines per le spese di assistenza dei consorzi di
miglioramento fondiario".
Presidente
- Ha chiesto la parola l'Assessore Isabellon,
ne ha facoltà.
Isabellon (UV) -
Grazie Presidente.
L'argomento è già stato oggetto di attenzione nel corso di un
precedente Consiglio regionale e credo che le richieste contenute
in questa interrogazione permettono di dare ulteriori chiarimenti a
quello che è questo aiuto che viene erogato a favore della
Fédération des Coopératives
in funzione dell'attività che
questa svolge a favore della stragrande maggioranza dei consorzi di
miglioramento fondiario che vi aderiscono insieme ad alcune
consorterie.
"Se la sovvenzione corrisposta alla Fédération è stata
autorizzata dalla Commissione Europea e nel caso a quale titolo, in
quale data e con quali prescrizioni".
Come già precisato in
risposta all'interpellanza presentata lo scorso 7 dicembre, la
Fédération des Coopératives Valdôtaines svolge, nei confronti dei
consorzi di miglioramento fondiario, un'attività di rappresentanza,
assistenza e tutela per la quale riceve annualmente dalla Regione
un contributo ai sensi dell'articolo 56 della legge regionale 5
maggio 1998 n. 27, Testo unico in materia di cooperazione.
Trattandosi di un'attività in linea di principio non qualificabile
come attività d'impresa, la sovvenzione pubblica concessa
annualmente non costituisce aiuto di Stato ai sensi dell'articolo
107, paragrafo 1, del Trattato sul funzionamento dell'Unione
europea, e pertanto non comporta un obbligo di notifica alla
Commissione europea, ai sensi dell'articolo 108, paragrafo 3, del
medesimo Trattato. Si precisa che quanto appena detto è stato
sostenuto dall'avvocato Gianni Maria Saracco in conclusione del
proprio parere legale, pervenuto al Dipartimento agricoltura in
data 23 dicembre 2005, e confermato di recente dal professor Carlo
Eugenio Baldi, legale rappresentante della società Intermarket
Business Consulting S.r.l., quale attuale consulente legale in
materia di aiuti di Stato del Dipartimento agricoltura e del
Dipartimento politiche strutturali e affari europei, struttura e
programmazione negoziata e aiuti di Stato.
Si dà atto che dalle ore 11,32 assume la presidenza il
Presidente Emily Rini.
Président -
Merci. La parole au Vice-président
Chatrian.
Chatrian (ALPE)
- Grazie Presidente.
Abbiamo riproposto questa iniziativa proprio dopo aver ascoltato
le risposte che ci aveva fornito nello scorso mese di dicembre. Il
cuore di questa iniziativa è la preoccupazione che comunque
continuiamo a mantenere e ad avere (l'abbiamo ribadito nelle
premesse di questa iniziativa).
Il gruppo di ALPE è preoccupato per la riduzione delle risorse
pubbliche destinate a sostenere gli investimenti e le spese di
gestione dei consorzi di miglioramento fondiario, organismi che
operano senza scopo di lucro, la cui attività, specie nei tempi di
crisi economica e di riduzione del numero di aziende agricole,
dovrebbe essere oggetto di particolare attenzione e tutela da parte
dell'Amministrazione regionale. Perché ribadiamo questo concetto?
Perché in questo momento, in Valle d'Aosta gli strumenti normativi
attraverso cui si concedono gli aiuti al settore agricolo sono le
norme in materia di sostegno alla zootecnia, da una parte, e il
programma di sviluppo rurale, dall'altra, soggetti a notifica, e la
legge regionale n. 32 del 2007 il cui contenuto è stato a suo tempo
comunicato alla Commissione. Sappiamo tutti che gli aiuti al
settore agricolo sono soggetti al vaglio preventivo dei servizi e
della Commissione europea, oppure negli altri casi il regime di
aiuto deve essere compatibile con il Mercato comune.
Ma la perplessità sempre più forte qual è? Sappiamo anche che
gli aiuti agli investimenti dei consorzi di miglioramento fondiario
sono stati autorizzati fino al 100 percento del proprio valore, già
col vecchio piano 2000-2006, proprio perché la Commissione europea
ha riconosciuto, nella loro attività svolta senza scopo di lucro,
una valenza collettiva e dunque meritevole di sostegno pubblico.
Lei oggi ci risponde dicendo che avete verificato ed il tutto non
comporta l'obbligo di notifica. E questa è la risposta
all'iniziativa che abbiamo posto in essere. Ci rimane, però, un
dubbio forte, non capiamo il senso, il presupposto in base al quale
si continua ad erogare una somma importante alla
Coopérative
Vald
ô
taine
per "assistere" e lo dico in senso
anche un po' ironico, solo una parte dei consorzi di miglioramento
fondiario della Valle d'Aosta, quando la stessa
Fédération
impone il pagamento di una contropartita a quei consorzi che
vogliono avvalersi dei suoi servizi, oltre che il pagamento
puntuale e ben remunerato di ogni prestazione, senza la tenuta dei
conti, la stesura del bilancio, l'assistenza fiscale o legale.
Ritorneremo di nuovo su questo dossier Assessore Isabellon, ma
con l'obiettivo di non chiedere chiarimenti, ma "sollecitare" una
modifica, un'integrazione, che vada non a scapito di certi consorzi
di miglioramento fondiario e che metta comunque nelle condizioni i
consorzi o i vari presidenti a remunerare la
Fédération des
Coopératives
per un proprio servizio. A questo punto abbiamo
una legge di finanziamento, abbiamo la possibilità di finanziare
direttamente i consorzi di miglioramento fondiario, non vedo perché
comunque quasi 100 mila euro debbano essere erogati solo per
qualcuno, per non far crescere comunque tutto il comparto dei 180
consorzi di miglioramento. Questa è una nostra opinione,
un'opinione che ci viene comunque sollecitata dall'esterno in
maniera importante. Sicuramente ritorneremo su questo dossier,
perché a nostro avviso non ha più senso, ma il senso probabilmente
è quello di far crescere in maniera uniforme quello che è il
comparto di questi consorzi. Grazie.
Président -
Merci. Point 9 à l'ordre du jour.
