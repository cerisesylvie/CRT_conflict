Classificazione
AMBIENTE
Stoccaggio e smaltimento rifiuti



Oggetto del Consiglio n. 1998 del 3 novembre 2022 - Resoconto
OGGETTO N. 1998/XVI - Interpellanze: "Coinvolgimento negli
approfondimenti preliminari relativi alla riqualificazione delle
aree 'Chalamy' e 'Pompiod' dei relativi Comitati di cittadini" e
"Previsione di specifici interventi nell'ambito delle
riqualificazioni delle aree 'Chalamy' e 'Pompiod' di cui alle
deliberazioni della Giunta regionale nn. 1223 e 1224 del
2022".
Marguerettaz (Presidente) -
Discutiamo congiuntamente i
punti 33 e 34. Per la presentazione dell'interpellanza n. 33, la
parola alla collega Erika Guichardaz.
Guichardaz E. (PCP) -
Nello scorso Consiglio abbiamo
presentato un'interpellanza per fare il punto sull'applicazione
della legge 4 del 2022, quella sul piano rifiuti. Uno dei
principali temi che abbiamo discusso era la questione delle due
discariche per rifiuti speciali di Pompiod e Chalamy. Con il piano
e la relativa legge, non si sono date soluzioni al problema delle
due discariche, ma si sono creati dei presupposti su cui bisognava
lavorare: quanto previsto dal comma 3 dell'articolo 5 di questa
legge, ossia l'approvazione entro sessanta giorni delle norme di
attuazione. Questo non è stato fatto, ma ci sono stati dei
confronti con i Comuni, con i proprietari e con le ditte, e
successivamente, in data 17 ottobre, due deliberazioni di Giunta
che provano a indicare una strada per uscire da quella situazione
delicata che abbiamo affrontato nel mese di maggio con quella
legge.
Questa interpellanza nasce proprio da quelle due delibere, nelle
quali in particolare nelle premesse si precisa che, al fine di
valutare la fattibilità dell'operazione, sono in ogni caso
necessari preliminari approfondimenti tecnici e giuridici che
riguardano i profili urbanistici, ambientali, paesaggistici, oltre
che le modalità e le condizioni per addivenire a ottenere la
disponibilità dell'area alla riqualificazione e per affidarne la
successiva gestione. Si precisa inoltre che i suddetti preliminari
approfondimenti presuppongono il coinvolgimento delle
amministrazioni comunali, delle strutture regionali competenti in
materia, nonché della ditta Ulisse e della proprietà per Pompiod e
della ditta Cape invece per Chalamy. Sappiamo bene che le due
discariche sono in situazioni diverse e un po' ci stupisce che
nella premessa della delibera su Pompiod, parlando di un possibile
utilizzo dell'area anche a fini turistici e culturali in un'ottica
di rilancio economico, non si menzionino in alcun modo le
risultanze delle memorie della Procura che ci dicono anche
dell'altro.
Come già evidenziato dalla collega Minelli nello scorso
Consiglio, la proposta di lavoro delle due delibere è di andare a
disegnare degli scenari nuovi, però le cose - come abbiamo detto -
non appaiono così immediate e lineari come riportato dagli organi
d'informazione. Su questo vorremmo porre delle domande al
Presidente, per capire; se è intenzione dell'Amministrazione
coinvolgere anche i comitati, quindi il
Comitato della discarica
sicura di Pompiod
e
La Valle non è una discarica
, negli
approfondimenti preliminari citati in premessa, riconoscendo il
ruolo di questi due comitati e di questi cittadini che hanno posto
per primi il problema e lo hanno sollevato alla popolazione e alle
amministrazioni; quale sia nello specifico il coinvolgimento
previsto di ditte e di proprietari rispetto alla questione delle
discariche; quali siano i tempi ipotizzati per gli obblighi di
ripristino e per la gestione post-operativa della discarica di
Pompiod e magari anche chi si farà carico delle spese di questo
ripristino.
Presidente -
Per la presentazione dell'interpellanza n.
34, la parola al collega Aggravi.
Aggravi (LEGA VDA) -
Ci sono due principali domande che
quest'interpellanza pone, che cito subito per poi dedicarmi ad
alcuni dettagli delle delibere di riferimento.
Le due domande principali sono: capire quali siano i principali
dettagli delle attività promosse nelle due delibere proposte dalla
Giunta regionale sulla possibilità di diversa riqualificazione
dell'area di Chalamy e quella di Pompiod; quali siano le incombenze
che ogni controparte interessata ha o potrebbe avere nello
svolgimento di queste attività, che sono sicuramente elementi che,
in parte, si possono intravedere all'interno delle delibere, ma
tornerò singolarmente su alcuni aspetti. Poi la terza domanda
potrebbe sembrare quasi inutile, perché si chiede se sia intenzione
del Governo regionale prevedere nel futuro specifici interventi o
stanziamenti di risorse finalizzate alla realizzazione di
interventi, eventualmente identificati nell'ambito sviluppo delle
attività previste. Perché è inutile? Perché lo vedremo quando
affronterò adesso nel dettaglio le due delibere.
Vado sulla n. 1224 relativa all'area di Pompiod. Vorrei
sottolinearvi alcuni elementi della delibera, primo tra tutti il
fatto che giustamente nelle premesse si ricorda che la
realizzazione di quanto proposto presuppone una concertazione tesa
a definire una nuova pianificazione urbanistica dell'area, da
perseguire attraverso un progetto di iniziativa pubblica
finalizzato al superamento dell'attuale progetto di gestione della
discarica. È ovvio: in tutti e due i casi bisogna, se si "cambia"
la destinazione o la fruibilità, bisogna adeguarne gli strumenti di
pianificazione urbanistica. Viene giustamente citato il principio
dell'interesse pubblico, che anche questo è comune a tutte e
due.
Si parla poi di destinazione a fini turistici e culturali, ma si
parla anche della possibilità che l'area in questione potrebbe
costituire un sito idoneo al conferimento di rifiuti inerti.
Sottolineo il discorso dei rifiuti inerti, perché di fatto su
questo abbiamo già lungamente parlato in varie occasioni, su questa
denominazione che può portare un po' in fallo tra quello che
comunemente è considerato un rifiuto inerte principalmente di
natura edile e quello che può essere un inerte speciale; questo è
un punto effettivamente che anche già nella norma nazionale non
aiuta, lo dico soprattutto per il comune sentire.
Si prevede la creazione di uno specifico gruppo di lavoro e si
richiamano nuovamente gli obiettivi di interesse pubblico.
Ci sono due passaggi che nelle finalità dell'analisi mi
incuriosiscono. La prima, la valutazione delle modalità per
addivenire alla disponibilità dell'area con analisi dei costi
connessi da confrontare con i benefici complessivi e finali attesi.
Qui abbiamo tutta una serie di soggetti coinvolti, ognuno ha
giustamente degli interessi contrapposti, abbiamo la necessità di
trovare una soluzione diversa da quella originale, perché questo è
scritto nelle delibere, e ovviamente bisogna farne una valutazione
di analisi costi/benefici, e penso che quest'analisi la faranno
tutte le controparti.
E poi - perché la terza domanda che abbiamo fatto può sembrare
inutile - si specifica il fatto che l'individuazione di possibili
modelli di gestione per il raggiungimento dell'obiettivo proposto
dai Comuni, in questo caso di Aymavilles e Jovençan, con il vincolo
di non ingenerare oneri a carico del bilancio regionale. La domanda
l'abbiamo voluta comunque fare, perché ci dicevamo: di fronte
comunque a un obiettivo sfidante, forse serviranno delle risorse,
qualcuno dovrà mettere delle risorse. Leggiamo nella delibera che
il vincolo è non ingenerare degli oneri a carico del bilancio
regionale, e quindi da qui nasce anche la comprensione di quello
che può fare la Regione o che ogni attore può fare.
L'orizzonte è quello dei cinque mesi, perché sicuramente c'è
tanto da valutare, soprattutto non solo sul che cosa vorremmo fare,
perché per assurdo qua su questa materia sembra quasi più facile
capire che cosa si vuole fare di quello che bisogna fare per
arrivare all'obiettivo. Sembra banale ma non lo è assolutamente,
perché tra gli strumenti di pianificazione dei Comuni, della
Regione, perché il piano dei rifiuti ha un suo perché, ma
soprattutto anche delle concessioni che hanno i soggetti che
sfruttano, che coltivano quella realtà e che bisogna cercare di
contemperare.
Richiamo in ultimo, per chiudere il discorso della delibera di
Pompiod, il fatto che l'obiettivo sia appunto quello di un utilizzo
in chiave di sviluppo sociale, culturale e turistico del territorio
delle località attestate nella media Valle, con un uso maggiormente
rispettoso delle produzioni agricole circostanti; quindi, capire
meglio nel dettaglio quali sono le incombenze di ogni soggetto e
capire soprattutto la Regione che cosa può fare.
Magari sono delle domande fatte in un momento non ancora
opportuno, perché bisogna vedere che cosa diranno, che cosa nascerà
da questi cinque mesi di valutazione, ma io penso che se questo
percorso è iniziato un motivo ci sarà.
Sull'area di Chalamy invece si rileva dalla delibera che: si
prende atto che il progetto di recupero ambientale della cava in
discorso approvato con la deliberazione n. 2015 prevede il
ritombamento completo del lotto di coltivazione autorizzato, lotto
4; questa è una delle premesse. Si parla anche qua del discorso dei
rifiuti speciali inerti. C'è un passaggio però - mi concentro,
visto il tempo, su questo aspetto - che non ho molto compreso e
forse nella risposta il Presidente riuscirà a darmi un chiarimento.
Si specifica che la ditta che oggi ha in gestione l'area ha chiesto
la sospensione fino al 31 dicembre 2022 dell'attuale autorizzazione
dell'attività estrattiva, al fine di poter procedere allo sviluppo
di un progetto alternativo al recupero ambientale, approvato
coerentemente con un minor quantitativo di materiale estratto. Si
specifica poi però che è stato comunicato alla stessa dai
competenti uffici che la sopra richiamata richiesta di sospensione
non può essere accolta, in quanto la legge 5 del 2008 non prevede
la possibilità di sospensione dell'autorizzazione dell'attività
estrattiva. E poi mi trovo un po' più avanti - le finalità sono più
o meno simili, perché il problema è più o meno simile, c'è sempre
un discorso di valutazione costi-benefici - che su questo aspetto
viene ridetto: considerato che sussistono pertanto, sulla base di
quello detto prima, i presupposti per autorizzare la ditta a
posticipare per tutto il periodo di svolgimento dei sopra
richiamati approfondimenti l'avvio dell'attività di recupero
ambientale di cui alla DGR che ho già citato. Questo magari può
sembrare qualcosa di poco conto, ma potrebbe essere utile a
comprendere meglio la finalità della delibera e soprattutto capire
meglio che cosa si può fare in quest'area. La tempistica data qui è
più corta, quindi tre mesi.
Sintetizzo: le due delibere sono simili, se vogliamo, perché
l'obiettivo è quello di creare un gruppo di lavoro che, sulla base
dello stato dell'arte, possa trovare una diversa destinazione o
utilizzo dell'area. Ovviamente il vero problema, e dico delle cose
estremamente banali, è contemperare gli interessi di tutti gli
attori che sono stati coinvolti, che sono stati autorizzati e
contemperare anche le giuste richieste da parte delle comunità
locali. Tutto questo con vincolo di bilancio a zero e forse anche
per effetto di comprendere che cosa si possa fare. Io mi chiedo
però e mi pongo un dubbio: qualcuno dovrà pagare in qualche modo,
qualcuno dovrà mettere delle risorse per arrivare agli obiettivi.
In che termini e come?
Presidente -
Per le risposte, la parola al presidente
della Regione Lavevaz.
Lavevaz (UV) -
Queste due interpellanze trattano un
argomento del quale abbiamo già parlato tante volte. Adesso si
entra nello specifico relativamente a queste due delibere di Giunta
recenti che, in qualche modo, hanno individuato un percorso diverso
per il futuro di questi due siti.
Come ho avuto modo di dire già in altra occasione, queste due
delibere sono da un certo punto di vista l'inizio di un percorso,
individuano in qualche modo un percorso, mettono dei paletti,
comunque individuano anche degli strumenti per fare questo
percorso. In realtà, il lavoro è già abbastanza avanzato, nel senso
delle interlocuzioni con i territori: con i due, tre o quattro
Comuni competenti territorialmente, perché c'è anche Champdepraz
che in qualche modo, pur non essendo titolare territorialmente del
sito, è comunque sostanzialmente confinante quindi interessato; con
le due società che gestiscono i siti e con le proprietà. Sono
interlocuzioni che si sono sviluppate nel corso ormai di quasi un
anno, con le quali abbiamo cercato di immaginare un futuro
sostenibile per questi due siti, sostenibile per le proprietà e
sostenibile soprattutto per i territori e per le popolazioni che,
come ricordato, si sono organizzate in comitati, per una legittima
preoccupazione su delle aree che avevano delle destinazioni di un
certo tipo. Quindi, è un percorso lungo e complesso che è stato
oggetto di valutazioni molto approfondite.
Come giustamente ha detto il collega Aggravi, si tratta in
questa fase di contemperare gli interessi che sono diversi,
cercando di farli in qualche modo coincidere. In realtà il discorso
va ampliato, nel senso che nell'ambito di quest'analisi fatta su
questi due siti, abbiamo cercato di allargare l'analisi anche sul
resto del territorio, perché, nello stesso momento, abbiamo in
corso un'analisi complessa sulle discariche di inerti comunali.
Sono discariche di inerti che nella maggioranza dei casi devono
essere messa a norma, con degli interventi onerosi che spesso non
sono sostenibili, perché l'intervento dev'essere ribaltato
completamente in tariffa, quindi soprattutto dove i quantitativi
residui da conferire sono pochi, è di tutta evidenza ed è un conto
banale che il costo di messa a norma verrebbe ribaltato su un
numero residuo di metri cubi molto basso e quindi la tariffa
aumenterebbe in maniera esponenziale.
Quindi, il ragionamento che stiamo cercando di fare, è allargato
a tutto il territorio regionale, perché da un lato abbiamo
indubbiamente le criticità delle discariche comunali, dall'altro
una necessità di conferimenti di inerti, soprattutto di grandi
conferimenti, sperando che ci siano, il che vorrebbe dire grandi
opere. Nello specifico abbiamo avuto incontri con CVA, con ANAS per
capire anche le loro prospettive nei prossimi anni di conferimento,
per fare un quadro anche di sostenibilità economica più articolata,
per iniziare un percorso. Ripeto, sono ragionamenti che abbiamo
fatto per adesso in via informale, mentre con la formalizzazione di
queste due delibere, andiamo in qualche modo a mettere in piedi un
percorso che invece darà dei passaggi formali, darà dei numeri e
dei punti di partenza definitivi su cui ragionare.
Con i Comuni abbiamo iniziato questo ragionamento e sono stati
in qualche modo loro parte opponente propulsiva di questo percorso,
ovviamente traguardando a dopo il percorso di utilizzo delle
discariche, quindi al recupero ambientale finale, perché non
dobbiamo dimenticarci che le attività di questi due siti saranno di
recupero ambientale, perché la finalità è il recupero ambientale.
Che questo recupero ambientale sia raggiungibile attraverso lo
sfruttamento come discariche di inerti o come discariche per terre
e rocce da scavo, è un altro ragionamento che si sta facendo, vista
una necessità che c'è sul territorio anche relativamente agli
svuotamenti di bacini piuttosto che altre cose. Il fine è arrivare
a un recupero ambientale delle aree.
Con i Comuni si sta ragionando in questa logica, quindi di
conferire da un lato del materiale che sia innocuo - anche prima
era innocuo ma, diciamo, più tranquillizzante per la popolazione,
quindi inerti - con una gestione che passi attraverso una gestione
pubblica, che dia una sicurezza di altro tipo alle popolazioni, ma
con una restituzione finale ai Comuni, quindi ai territori, di due
aree completamente recuperate dal punto di vista ambientale, quindi
utilizzabili nei modi che i Comuni hanno anche già individuato. In
particolare, a Aymavilles e Jovençan si parla di un recupero di
quell'area anche con la possibilità di utilizzarla attraverso un
percorso storico con il castello, la sentieristica, il Ru
d'Arbérioz, la visita alle gallerie della cava di Pompiod, il
deposito delle fontine che è appena lì sopra, eccetera; questo
ovviamente nel momento in cui il recupero ambientale sarà
terminato.
Nell'interpellanza della collega Guichardaz si vuol fare credere
che ci siano ancora dei pericoli, ma non è così. La memoria del
consulente tecnico era finalizzata a una sentenza, quindi con dei
ragionamenti di tipo giuridico che hanno disposto peraltro la
rimozione di una parte dei rifiuti, ma sul resto sono stati fatti
dei rilievi, è stato posto un telo per evitare il percolato e non
ci sono rischi di nessun tipo. Nel momento in cui si completi il
recupero ambientale con inerti e poi con un ritombamento finale con
terra vegetale, il sito sarà assolutamente sicuro e fruibile da
parte di tutti; questo credo che sia bene chiarirlo in maniera
molto netta.
Cerco adesso di venire alle richieste più puntuali che ci sono
all'interno delle due interpellanze. Andando in ordine, la 33 sulla
questione dei comitati: ovviamente su questo abbiamo delle
sensibilità diverse, ma ho il massimo rispetto dei comitati. Ho
avuto anche delle interlocuzioni, sono venuti diverse volte da me
rappresentanti sia dell'uno che dell'altro, ho spiegato loro l'iter
che stavamo facendo e devo dire che mi sono parsi comprensivi
rispetto al percorso che stavamo facendo e, almeno mi è parso,
anche soddisfatti. Poi, se voi avete informazioni diverse ne
prenderò atto. Sicuramente è un lavoro tecnico quello che sarà
fatto e non vedo problemi a un passaggio poi anche con i comitati,
nel momento in cui le cose inizino a prendere forma; un confronto
quando sarà necessario con i comitati credo che sia assolutamente
fattibile in qualsiasi forma.
Si chiede poi quale sia nello specifico il coinvolgimento
previsto da ditte, proprietari delle rispettive discariche. Come
dicevo prima, in questa fase c'è stato un coinvolgimento importante
ma informale per capire anche le disponibilità, perché poi bisogna
anche dirlo chiaramente che le proprietà, a oggi, avrebbero la
possibilità di fare altro, quindi se questo percorso è possibile
intravederlo e iniziarlo così come abbiamo fatto, è perché c'è una
disponibilità da parte delle proprietà e da parte delle ditte di
volerlo fare. Questo è importante che sia detto e riconosciuto.
Credo che le modalità che abbiamo cercato di mettere in piedi per
quest'obiettivo siano quelle corrette, perché hanno portato
comunque, al di là del fatto che non siano state approvate le NTA,
alla risoluzione da un lato di problematiche di necessità del
territorio, in particolare le discariche di inerti, e dall'altro a
tranquillizzare la popolazione rispetto a delle sensibilità
giustamente che hanno preoccupato negli anni scorsi.
Sui tempi ipotizzati, anche qui al momento non mi è possibile
rispondere, perché dipenderà dall'analisi tecnica che si farà per
la gestione della discarica di inerti. È di tutta evidenza che, ad
esempio, la discarica di Pompiod ha un volume di 200 mila metri
cubi, quella di Chalamy è dieci volte più grande, 2 milioni di
metri cubi, c'è un lavoro di CVA nella zona di Villeneuve che ha
200 mila metri cubi di scavo da fare, se si ipotizzasse di mettere
lì quel materiale, ovviamente in un anno potrebbe essere
chiuso.
Con questo non voglio dire che si farà così perché non sarà
così, ma solo per fare un esempio. Da questo a una gestione di
trent'anni, ci sono infinite vie di mezzo, quindi dipenderà
dall'utilizzo che se ne farà. È per quello che ho voluto fare un
confronto con CVA e con ANAS, per capire che possibilità ci fossero
relativamente al lavoro
in itinere
su ANAS, in particolare
la variante di Etroubles che ha dei volumi importanti. Dipenderà
appunto dall'utilizzo e dal flusso di conferimento che ci sarà,
perché il recupero ambientale poi è questione di qualche settimana
di lavoro, il ritombamento finale: si tratta di stendere un metro
di terreno vegetale, seminare e fare magari un impianto di
irrigazione, un lavoro di qualche settimana. Ovviamente, invece il
conferimento e l'utilizzo della discarica di inerti dipende molto
dai flussi, eccetera.
Rispetto alle richieste dell'interpellanza n. 34: quali siano i
principali dettagli delle attività promosse con le due richiamate
delibere. Il collega Aggravi ha già anticipato, capendo ovviamente
le dinamiche: è chiaro che a oggi è impossibile definire un
dettaglio di queste attività; quello che le delibere fanno - come
dicevo prima - è definire un percorso che passa attraverso una
gestione di discariche, per arrivare all'obiettivo finale che è
quello del recupero ambientale. Su questo, anche rispetto a quanto
detto prima e rispetto alle tempistiche, dipende molto da quale
sarà il flusso di conferimento.
Quali siano le incombenze che ogni controparte interessata ha o
potrebbe avere nello svolgimento dell'attività in essere o in
queste promosse. Anche qui dipenderà un po' dall'esito di questo
studio, dall'analisi tecnica che verrà fatta. Quello che posso dire
è che fin dall'inizio abbiamo cercato di imbastire un percorso che
avesse l'amministrazione comunale come
pivot
centrale sul
quale costruire tutto il percorso: questo rimane come obiettivo sia
progettuale che di prospettiva per il gruppo di lavoro, che dovrà
in qualche modo verificare la fattibilità anche delle diverse
proposte, delle diverse ipotesi che sono sul tavolo. È chiaro che
anche lì dipenderà poi da quale sarà la forma di gestione, che
potrebbe essere un passaggio al pubblico e una concessione, o
attraverso un
project financing
piuttosto che altri ricorsi
a un soggetto esterno, con una restituzione finale attraverso degli
equilibri finanziari che saranno quelli da definire dal punto di
vista tecnico e sarà credo il lavoro un po' più complesso che il
gruppo di lavoro dovrà in qualche modo dirimere.
Per quanto riguarda invece il tema economico, il tema delle
risorse, anche qua bisogna scindere le due cose, nel senso che
tutto quello che riguarda l'utilizzo dei due siti, quindi
l'utilizzo come discarica, lì la norma è molto chiara, nel senso
che non ci devono essere costi per l'amministrazione pubblica,
quindi né per la Regione, né per i Comuni, quindi i costi di
gestione devono essere caricati in tariffa. È anche per questo che
abbiamo cercato di mettere insieme un ragionamento complessivo, che
tenesse conto di tutte le esigenze e di tutte le situazioni anche
delle discariche comunali, per cercare di avere un servizio
omogeneo dal punto di vista del servizio e dall'altro lato
possibilmente anche omogeneo dal punto di vista delle tariffe. Sono
questioni che richiederanno anche dei passaggi normativi, degli
aggiustamenti normativi, però se abbiamo un totale di tot metri
cubi sparpagliati sul territorio in due siti grandi e in quattro o
cinque siti più piccoli, dico quattro o cinque non tanto a caso
perché probabilmente le altre sono talmente piccole che andranno in
qualche modo recuperate, lì dovremo intervenire, l'abbiamo già
fatto nell'assestamento dove abbiamo messo 2 milioni di euro per
aiutare poi i Comuni in questo recupero ambientale. Questa
dislocazione sul territorio e una gestione omogenea potrebbero
permettere anche di avere un'omogeneità dei costi, quindi dei costi
più bassi, perché ovviamente i buchi più grandi - scusate la
semplificazione - hanno dei costi di conferimento più basso,
essendo il costo complessivo di gestione di recupero finale
spalmato su tanti metri cubi; solo Chalamy sono 2 milioni di metri
cubi, sono numeri che rispetto alle discariche comunali non hanno
paragone. Quindi, sulla gestione inerte e recupero ambientale, il
tutto deve essere a saldo zero per le amministrazioni
pubbliche.
Su quello che si farà dopo, lì si aprirà il ragionamento: su una
riqualificazione delle aree come i Comuni hanno ipotizzato, e le
fonti di finanziamento potranno essere diverse, dipenderà poi
veramente da cosa si farà. In queste due delibere si fanno dei
cenni, si fanno delle ipotesi, ma i tempi di gestione delle
discariche saranno da qui a 10-15 anni, quindi questa non è una
questione particolarmente preoccupante, dal mio punto di vista. Una
volta che si ritrova l'area completamente recuperata dal punto di
vista ambientale, quindi con un prato verde a saldo zero per
l'amministrazione, su quello che si farà dopo qualcuno ci penserà a
seconda poi di cosa si vorrà fare.
L'ultima cosa che mi sono appuntato rispetto alle domande fatte
è sulle tempistiche di recupero, chieste dal collega Aggravi
relativamente a Chalamy. Anche qui la questione è legata
sostanzialmente alla legge del 2008 sulla gestione delle cave. Una
volta che è terminata la coltivazione della cava, la ditta deve
iniziare il recupero ambientale, quindi quello che si deroga in
questo caso è il fatto di dire: stiamo valutando una destinazione
diversa, quindi vi permettiamo di aspettare l'inizio del recupero
ambientale. Questo peraltro non senza costi per la ditta, perché ci
sono delle fideiussioni che sono versate a garanzia del recupero
ambientale che rimangono lì e rimanendo lì hanno dei costi, però
questa è una questione che si risolverà nei prossimi mesi e
definitivamente darà una prospettiva finale a questi due siti.
Ripeto, sono due delibere che hanno una genericità magari ancora
un po' importante, ma che sono frutto di un lavoro di un anno e
mezzo, per mettere in piedi un percorso che io ritengo sia quello
corretto per dare la risposta che i cittadini si aspettano, sia in
termini di utilizzo, sia in termini di garanzie ambientali dei due
siti.
Presidente -
Per la replica, la parola alla collega Erika
Guichardaz.
Guichardaz E. (PCP) -
Credo che ci sia stata un po' di
chiarezza quest'oggi rispetto a quanto abbiamo invece sentito dai
giornali. Si parla comunque di tempi molto lunghi e di una
delibera, come ha detto lei, di alta genericità, nel senso che si
sta comunque parlando di cose che traguarderanno quel ripristino e
quella riqualificazione, che qualcuno dei miei compaesani pensava
potesse avvenire domani, dopo aver letto i giornali; non è proprio
così. Bene che i comitati siano stati informati, normale che essere
invece parte attiva in un processo è questione diversa ma, come lei
ha sottolineato, su questo abbiamo da sempre posizioni diverse,
anche perché, secondo noi, proprio quei cittadini che hanno fatto
emergere il problema, meriterebbero una considerazione
maggiore.
Rispetto alle proprietà, capisco che abbiano accolto quanto
proposto, perché sanno bene che comunque con la nuova normativa
devono attenersi a quella e quindi anche alle future norme tecniche
di attuazione che aspettiamo.
Rispetto a Pompiod sottolineerei che volutamente sono state
messe quelle cose nelle premesse, perché non possiamo non ricordare
la storia di Pompiod e non possiamo non tener conto del fatto che
le analisi hanno rilevato il reato di conferimento illecito di
rifiuti, che ha previsto del materiale al di fuori dei CER
autorizzati. È stata poi inoltre evidenziata una carenza nella
documentazione progettuale, nonché diversi problemi e aspetti
critici relativi alla barriera di confinamento e ai sistemi di
contenimento e abbattimento delle polveri. Auspichiamo quindi che,
nelle valutazioni e negli approfondimenti di cui si parla in
delibera, si tenga conto di quanto detto in precedenza, ma vengano
prese in considerazione anche le conclusioni della Procura riferite
alla copertura superficiale e finale non conforme, alla necessità
di un'analisi periodica rispetto al potenziale percolato e alla
destinazione finale del sito, che deve prevedere una recinzione e
una sorveglianza in attesa del ripristino paesistico dell'area. E
proprio rispetto al ripristino, non è ancora chiaro adesso chi
pagherà i conti. Anche dalla sua risposta, le faccio notare che,
rispetto alle fideiussioni, a noi risulta che la fideiussione di
Pompiod sia scaduta e soprattutto sia spesso sottovalutata la
questione delle fideiussioni. Noi l'abbiamo chiesto, ci sono
approfondimenti in corso, su questo bisogna, secondo me, prestare
un'attenzione maggiore.
Concluderei che rispetto alla perizia della Procura si dice
chiaramente che un sito di discarica rimarrà tale nel tempo, quindi
anche di questo bisogna tenerne assolutamente conto. Lascio, per
integrare, alla collega Minelli.
Presidente -
Un minuto, prego collega Minelli.
Minelli (PCP)
Per integrare su quest'ultimo aspetto,
visto che il Presidente scuoteva la testa. Lei ci ha spiegato
chiaramente che i costi di gestione non sono a carico della
Regione, ma noi stiamo parlando anche di quelli che sono i costi
che ci saranno dopo, perché ci sarà il ripristino, e come per tutte
le discariche, e parlo anche di quella di Brissogne, ci sono degli
accantonamenti periodici e se una polizza di fideiussione è
scaduta, forse qualche problema su questo si pone. Certamente andrà
definito, se quel sito diventerà sede di discarica di inerti
regionale, a chi competerà la spesa, ma se diventerà una discarica
per inerti regionale, ci sarà qualcuno che la prenderà in appalto,
se dovranno essere il consorzio dei Comuni e la Regione, allora
anche il problema dei costi di gestione diventerà problema di chi
dovrà occuparsene...
Presidente -
La parola al collega Aggravi.
Aggravi (LEGA VDA) -
Vedete colleghi, io non parlerò di
comitati, perché alcuni comitati, anche quando vai dalla loro
direzione, non gli piaci, ma va bene così. Io invito - da quello
che ho sentito e ne approfitto solo perché hanno parlato prima di
me - le colleghe, rispetto alla questione della fideiussione, che
quando qualcosa non va ci sono le sedi deputate per segnalarlo. Lo
dico perché sa, i comitati apprezzano l'ideologia, quando fai
determinate azioni...
Voce fuori microfono.
No, no, me lo consenta perché lei non c'era nella scorsa
legislatura, ma siccome il sottoscritto fece una segnalazione, con
un altro collega, a fronte di un'evidenza emersa in Commissione,
poi l'autorità ha fatto il suo. Quello che dico è che, se ci sono
delle ipotesi di reato o qualcosa che non va dal punto di vista
legale, io penso che è inutile menare il can per l'aia, come si
dice, ma bisogna fare quello che va fatto, visto che abbiamo una
responsabilità in più, ma ve lo do come consiglio.
Sul resto, io mi sono segnato in particolare due affermazioni
dette dal Presidente, che secondo me sono importanti: gli equilibri
finanziari e il discorso delle tariffe. Lei giustamente ha
c'entrato l'obiettivo della terza domanda che ponevo, che non era
tanto capire oggi quanto bisogna metterlo o quanto costa, ma come
si può effettivamente trovare un equilibrio finanziario nella
gestione complessiva della cosa.
Quello che un po' mi preoccupa è il ricarico in tariffa, e mi
spiego. Lei giustamente ha rappresentato la situazione degli
inerti, quelli comunemente considerati tali, che è un problema più
volte sottolineato, riguardo al fatto che noi abbiamo un settore,
in particolare quello edile, che ha delle necessità e gli spazi,
come lei sottolineava, sono purtroppo limitati. Citava ANAS e CVA,
prendo l'esempio di ANAS che sappiamo quando vengono fatti
determinati lavori il movimento terra e inerte è impattante. A
volte si parla di raddoppio del Tunnel du Mont Blanc: io ricordo
sempre che poi tutta quella roba dove la mettiamo? È la prima
domanda che uno si dovrebbe fare, come è successo con la
costruzione dell'autostrada, perché molte realtà di discariche di
inerti sono state sostanzialmente riempite completamente, perché ci
sono dei lavori pesanti che sono anche impattanti dal punto di
vista di dove si mettono le cose.
Su quest'aspetto è la preoccupazione più grossa che ho e le dico
anche questo, anche se ho poco tempo. Durante la visita alla
discarica di Pompiod, io feci una domanda ai gestori, che ritenevo
anche abbastanza stupida, ma a volte vanno fatte: viste le tariffe,
viste le distanze, perché qualcuno dovrebbe conferire al di fuori
della Valle? Mi spiego: se io devo portare un rifiuto di qualsiasi
natura da una parte all'altra, devo fare una valutazione di costi
principalmente. Non vorrei- però vediamo anche quali saranno le
conclusioni di queste analisi - che alla fine bisogna alzare la
tariffa e quindi alla fine in realtà chi ci rimette è chi non può
sobbarcarsi dei costi di - mi permetta - esportazione di
determinati inerti e alla fine li debba conferire in prossimità,
perché magari sono realtà piccole o che non possono sostenere
queste tariffe, e marginalmente finiscono per pagare di più. Alla
fine quell'equilibrio finanziario, che giustamente lei citava e che
bisogna trovare, finisce per pagarlo qualcuno che ha già delle
difficoltà a trovare degli spazi dove poter conferire. Poi in
prospettiva lo abbiamo anche detto, l'ha detto benissimo il collega
Distort quando si parlò del piano dei rifiuti ma penso che tutti lo
sappiamo, bisognerà trovare degli spazi e delle modalità, perché
sappiamo che l'edilizia non si ferma e la cantieristica in
prospettiva, anche soprattutto quella grande, visto che ha parlato
di ANAS o dei bacini CVA, ma ANAS mi preoccupa sempre molto di più
perché i lavori che fa non sono piccoli, quindi da qualche parte
bisognerà anche contemperare un ulteriore equilibrio tra chi lavora
quotidianamente nel settore edile e ha una certa produzione, e chi
invece lavora magari una volta in tot anni e ha una produzione di
inerte notevolmente maggiore rispetto a quella che c'è.
Presidente -
Una brevissima precisazione del
Presidente.
Lavevaz (UV) -
Una precisazione, solo per rassicurare le
due colleghe che la fideiussione di Pompiod è attiva, quindi da
questo punto di vista potete stare tranquille.
Presidente -
Dopo che il Presidente ha tranquillizzato le
colleghe del PCP, possiamo fare una pausa.
La seduta è sospesa dalle ore 11:30 alle ore 11:46
