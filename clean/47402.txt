Classificazione
CONSIGLIO REGIONALE
Attività consiliare d'aula



Oggetto del Consiglio n. 3674 del 5 giugno 2024 - Resoconto
OBJET N° 3674/XVI - Communications du Président de la
Région.
Bertin (Presidente) -
Riprendiamo i lavori con un po' di
ritardo rispetto al previsto. Punto n. 2 all'ordine del giorno. Ha
chiesto la parola il Presidente della Regione, ne ha facoltà.
Testolin (UV) -
Riprendendo e volendo approfondire le
comunicazioni già date anche dal Presidente del Consiglio, comunico
che lo scorso 24 maggio è stata depositata la sentenza della Corte
costituzionale n. 94/2024 con la quale la Corte costituzionale ha
dichiarato non fondata la questione di legittimità costituzionale
promossa dal Presidente del Consiglio dei ministri avverso
l'articolo 4, comma 1, lettera f), ultimo periodo della legge
regionale 18 luglio 2023 n. 11, la disciplina degli adempimenti
amministrativi in materia di locazioni brevi per finalità
turistiche. La specifica parte della disposizione normativa oggetto
di contestazione riguardava quella in cui si richiede, fra i dati,
che il locatore dell'immobile deve trasmettere al Comune anche
l'indicazione del periodo di esercizio dell'attività locatizia,
fissando in 180 giorni all'anno la durata massima di tale attività
nell'ipotesi in cui l'attività stessa abbia a oggetto camere
arredate ubicate in unità abitative rientranti nella categoria di
destinazione d'uso ad abitazione permanente o principale. La
Presidenza del Consiglio dei ministri riteneva che la Regione,
fissando con propria legge un termine al contratto di locazione
turistica di breve durata, violasse l'articolo 117, comma 1,
lettera i), della Costituzione in quanto avrebbe previsto la
generale applicabilità ai suddetti alloggi delle norme generali in
materia di locazione a uso abitativo, interferendo con la materia
di legislazione esclusiva dello Stato ordinamento civile. La tesi
statale è stata rigettata dalla Corte costituzionale aderendo
pienamente alla difesa della Regione e ha confermato come rientri
nella competenza del legislatore regionale intervenire sulla
destinazione d'uso degli immobili in linea con i principi fissati
dallo stesso legislatore nazionale considerato che tale
destinazione d'uso connota l'immobile sotto l'aspetto funzionale,
condiziona il carico urbanistico legato al fabbisogno di strutture
e di spazi pubblici e incide sull'ordinaria pianificazione del
territorio. La sentenza in questione ha dunque escluso che la
disposizione impugnata abbia posto un limite alla validità e
all'efficacia contrattuale dei contratti di locazione turistica
breve, anche in caso di superamento del suddetto limite di 180
giorni complessivi annui sulle camere arredate degli immobili con
destinazione abitativa a uso prevalente. Tale superamento non
determina infatti, secondo la Corte, alcun effetto sui contratti in
questione che conservano la loro efficacia e restano disciplinati
dalla relativa normativa in quanto il limite temporale inserito
dalla disposizione regionale in materia fissa unicamente un termine
oltre il quale l'immobile oggetto del contratto si ritiene
destinato a un utilizzo prevalente diverso rispetto a quello
originario, legittimando così interventi di natura amministrativa
che, senza pregiudizio per la validità e l'efficacia dei contratti
stipulati tra i privati, rientrano pienamente nelle competenze
regionali. Ciò si inserisce coerentemente nel quadro delle
previsioni regionali il cui orizzonte è quello di governare la
trasformazione urbanistica e connessa allo sviluppo delle locazioni
turistiche brevi in un'ottica di tutela del territorio e della sua
ordinata pianificazione, che, peraltro, si coniuga con l'attività
di promozione, vigilanza e controllo sull'esercizio delle attività
turistiche che la Corte costituzionale ha già riconosciuto
appartenere alla competenza legislativa regionale.
Ho voluto dare piena lettura di questa comunicazione perché
attesta una volta di più che le scelte assunte all'interno di
quest'aula avevano dei fondamenti giuridici importanti e
rientravano nella piena autonomia di quest'Assise.
Una seconda comunicazione, riprendendo sempre quanto anticipato
dal Presidente del Consiglio: oggi 5 giugno viene celebrata in
tutto il mondo la Giornata dell'ambiente, proclamata nel lontano
1972 dall'Assemblea delle Nazioni Unite in occasione della
Conferenza di Stoccolma sull'ambiente. Viene di fatto celebrata, a
partire dal 1974, con il motto: "
only one Earth
" (una sola
Terra). Sono dunque 50 anni durante i quali abbiamo assistito a
molti cambiamenti e grandiosi interventi dell'uomo sull'ambiente,
anche di notevole impatto, ma anche preso coscienza di nuove e
virtuose consapevolezze. Una riflessione sull'ambiente certo si
impone. In questa giornata, come durante tutto l'anno, e durante
l'intera nostra azione politica e amministrativa, deve essere però
una riflessione priva di preconcetti e di gabbie ideologiche.
L'ambiente non può essere scisso dai suoi abitanti, un equilibrio
talvolta fragile e difficile da realizzarsi ma che non può essere
negato. Il concetto è quello della sostenibilità che più volte
abbiamo invocato e ben rappresenta quanto vogliamo esprimere, è
proprio la promozione dello sviluppo sostenibile, l'adattamento ai
cambiamenti climatici, in modo particolare delle nostre comunità di
montagna.  Questo è stato oggetto nella giornata di lunedì di
un interessantissimo convegno, che si è concretato specificamente
sulla corretta e consapevole comunicazione del cambiamento
climatico. Da tale riflessione ha preso corpo il cosiddetto
"Manifesto di Courmayeur" caratterizzato da sette principi guida
condivisi dalla Regione con il CELVA, la Fondazione Montagna
Sicura, la Fondazione Courmayeur Mont-Blanc e con un'importante
partnership
de "La Stampa". Dunque la montagna è non solo
paesaggio ma ecosistema, con la consapevolezza che le comunità
alpine devono continuare a vivere adattandosi all'ambiente e ai
cambiamenti climatici. L'economia della montagna sta infatti
mutando velocemente e offre un ventaglio di nuove opportunità di
crescita e di sviluppo per i suoi abitanti, anche per chi decide di
trasferirvisi e al centro dobbiamo porre, come dicevo, modelli di
sviluppo sostenibili ed equilibrati, nel rispetto dei luoghi,
sapendo far convivere la natura e le sue bellezze con i rischi
collegati ma anche nel rispetto dei bisogni di ciascuno, in
particolar modo di chi vive ogni giorno la montagna e di chi vi
lavora. Questo significa rispettare l'ambiente ma anche chi lo
abita e lo cura, non una contrapposizione ma un'intesa di
salvaguardia e di sviluppo che parte con consapevolezza da una
Regione che vanta sul proprio territorio oltre il 30% di aree
protette, tra le quali il più antico parco nazionale italiano e che
su poco più dell'1% del territorio italiano conta oltre il 40%
della biodiversità nazionale, testimonianza evidente, assieme alle
numerose iniziative che nel tempo hanno saputo coniugare con
equilibrio i bisogni dell'uomo e di rispetto della natura, della
cultura ambientale di cui questa Regione è portatrice.
Per concludere, nel solco della Giornata mondiale dell'ambiente
ci preme evidenziare come si sia appreso dai mezzi di informazione
la scorsa settimana della decisione del Parco nazionale del Gran
Paradiso di sospendere l'applicazione del progetto "A piedi tra le
nuvole", con la conseguenza che l'estate 2024 vedrà sostanzialmente
l'apertura totale della strada provinciale con il Colle del Nivolet
anche nel fine settimana. In questi giorni il Direttore del Parco
ha cercato di spiegare le motivazioni e le intenzioni del Parco
stesso alla base di una decisione che resta comunque poco
comprensibile. Ci sarà modo di approfondire la questione, ma è
opportuno precisare che se l'intenzione del Parco è effettivamente
quella di arrivare a una regolamentazione definitiva dell'utilizzo
della sopracitata viabilità a beneficio di una più equilibrata
fruizione dell'area protetta, il percorso sarebbe dovuto essere
diverso rispetto alla decisione unilaterale di abbandonare, senza
preavviso e confronto, appena prima dell'inizio della stagione
estiva, una regolamentazione che comunque ha dato risultati
positivi raccogliendo anche numerosi apprezzamenti. Va anche
segnalato che il Parco nazionale del Gran Paradiso ha sottoscritto
nell'estate scorsa il rinnovo del protocollo d'intesa per la
regolamentazione della strada provinciale piemontese del Colle del
Nivolet; questo protocollo ha una durata quinquennale e prevede una
serie di impegni per i soggetti firmatari, tra i quali figura
appunto il Parco, in merito all'accesso al Colle del Nivolet, alla
gestione dei parcheggi, al servizio di trasporto collettivo
sostitutivo, ai progetti di comunicazione e valorizzazione. Che il
Parco decida unilateralmente di non dare seguito a un protocollo
d'intesa che ha sottoscritto meno di un anno fa potrebbe anche dare
qualche problema giuridico considerato che il protocollo stesso
prevede che i firmatari possono proporre delle revisioni degli
accordi, la possibilità di variare la regolamentazione purché di
comune accordo tra le parti. Qualche problema ci sembra si ponga
anche rispetto alla finalità stessa del Parco e questa decisione,
sempre che sia mantenuta, toglie qualsiasi limite alla percorrenza
motorizzata delle giornate di maggiore affluenza in un contesto
sensibile del proprio territorio e del territorio valdostano.
Sembra un paradosso che, per avere un progetto più serio di
regolamentazione, come si legge nell'articolo, i vertici del Parco
decidono di comunicare di rinunciare al minimo di regolamentazione
che esiste sin dal 2003; sarebbe probabilmente stato più utile e
apprezzabile coinvolgere tutti i soggetti firmatari e magari anche
la Regione Piemonte a un tavolo di lavoro che avrebbe potuto
prendere avvio dalla regolamentazione esistente per arrivare a una
nuova definizione e non vanificare quanto già fatto sino ad oggi.
Magari sarebbe inoltre interessante che il Presidente del Parco
sollecitasse il Ministro per il rinnovo del Consiglio direttivo
dell'ente, ormai scaduto da tempo, garantendo quindi la
costituzione della Giunta esecutiva ed evitando che decisioni di
questo tipo siano adottate in solitudine e senza un costruttivo
contraddittorio interno. Sull'argomento la maggioranza si riserva
l'opportunità di presentare una risoluzione in merito alla fine di
questo Consiglio.
Presidente -
Ha chiesto la parola il consigliere
Sammaritani, ne ha facoltà.
Sammaritani (LEGA VDA) -
Ci corre l'obbligo di
intervenire a seguito delle dichiarazioni fatte nelle comunicazioni
sia del Presidente del Consiglio che del Presidente della Regione
sulla sentenza 94 della Corte costituzionale avente a oggetto
l'impugnativa del Governo sulle locazioni brevi, una legge che fu
oggetto di numerose discussioni, ampie discussioni e dibattiti
all'interno di quest'aula e anche di un certo livello di polemica
sia a livello tecnico che per certi versi politico, ma magari di
questo ne parleremo poi con dei temi più precisi e magari nel
prossimo Consiglio.
Interveniamo perché il tono, in parte comprensibilmente
compiaciuto, con il quale il Presidente della Regione ha annunciato
la decisione della Corte costituzionale potrebbe indurre a un certo
ottimismo, che però non deve essere così facilmente condiviso, nel
senso che la legge effettivamente è stata impugnata dal Governo per
il mancato rispetto dell'articolo 117, quindi la ripartizione delle
competenze. Nessuno di noi qui aveva mai detto, criticando quella
legge, che il problema fosse quello, cioè quello delle competenze
regionali, siamo tutti convintamente autonomisti e quindi va bene
così, siamo tutti felici del fatto di non aver invaso le competenze
legislative nazionali e che la Corte costituzionale ce l'abbia
riconosciuto.
Il problema è che le leggi vanno lette, vanno interpretate in un
certo modo e soprattutto le sentenze della Corte costituzionale
vanno lette a fondo, non basta una lettura superficiale che magari
qualche volta ti può far anche dire: "Ma che fortuna, tutto bene,
siamo stati bravi", non è così. Questa sentenza, se si legge a
fondo, dice appunto che non c'è stata violazione della competenza
ma ci sono sicuramente delle criticità a livello costituzionale,
perché c'è un passaggio molto chiaro di questa sentenza che
naturalmente non è stato citato, dice la Corte testualmente: "Resta
da aggiungere che, ai fini del mutamento di destinazione d'uso
dell'immobile in cui siano collocate le camere arredate oggetto
della locazione turistica breve, il legislatore regionale avrebbe
potuto scegliere un differente criterio di concretizzazione, magari
non limitato al mero fattore temporale, ma non è oggetto del
ricorso la compatibilità della soluzione adottata sul punto dal
legislatore con le ragioni di tutela del diritto di proprietà di
cui all'articolo 42 della Costituzione".
Il Governo non si è preoccupato di questo, non so bene per quale
motivazione, però l'impugnazione non riguardava la violazione del
diritto di proprietà, e questo invece è una spada di Damocle che
pende su questa legge, perché dire che 181 giorni potrebbe
comportare il mutamento di destinazione di un bene destinato a
prima abitazione... lì io la vedo molto dura a sostenere una tesi
di questo genere, e questo noi lo avevamo rilevato, ve lo avevamo
detto. Questa legge è farraginosa, non è fatta bene, è complicata,
è troppo burocratizzata, comprime i diritti, sia di imprenditoria
che di proprietà, e la Corte costituzionale ve l'ha detto per
inciso. Certo l'impugnazione non riguardava quest'articolo, non
riguardava l'articolo 42 e quindi non si è pronunciata, ma ve lo ha
segnalato. Questo è il tema quindi di cui tenere conto e in
considerazione anche della funzione nomofilattica che ha la Corte
costituzionale, ma ne parleremo molto più diffusamente nel prossimo
Consiglio.
Presidente -
Ha chiesto la parola la
consigliera
Minelli, ne ha facoltà.
Minelli (PCP) -
Intervengo su una parte delle
comunicazioni del Presidente della Regione, che ha ricordato il
fatto che oggi celebriamo la Giornata dell'ambiente, peraltro lo
aveva già detto anche il Presidente del Consiglio, e ha fatto una
serie di valutazioni sulle politiche dell'Amministrazione
regionale, di questa maggioranza, nei confronti anche dell'ambiente
e della sostenibilità.
Al di là del fatto che io rilevo sovente che ci sia una certa
incoerenza tra quanto viene dichiarato e quanto viene poi agito in
tutta una serie di situazioni e di contesti, voglio soffermarmi
sull'accenno che il Presidente ha fatto alla questione della
riapertura alle auto la domenica della strada del Nivolet.
Abbiamo letto, abbiamo appreso anche con stupore di questa
decisione che adesso apprendiamo non aver coinvolto in alcun modo
la Regione Valle d'Aosta, che pure fa parte dell'Ente Parco. È
anche vero che il Consiglio direttivo non si è ricostituito dopo la
nomina del nuovo Presidente e ci aveva fatto un po' specie il
silenzio che c'era stato, anche perché le proteste erano arrivate
in maniera veemente da parte della città metropolitana di Torino,
che appunto non risulta essere stata consultata nemmeno lei, dal
CIPRA, cioè dalla Commissione Internazionale per la Protezione
delle Alpi, da parte di varie associazioni e soprattutto di
migliaia di cittadini, perché in pochissimi giorni, in due giorni,
siamo arrivati a oltre 7 mila firme per chiedere di soprassedere a
questa riapertura del traffico stradale.
Abbiamo letto le motivazioni che il Direttore del Parco ha
esternato ai giornali, però volevamo capire proprio quale fosse la
posizione della nostra Regione, della Giunta, in questo senso, e
quindi vedremo che cosa verrà proposto. Crediamo però che davvero
questa sia una decisione assolutamente da contrastare e da rivedere
perché anche la giustificazione secondo cui questa chiusura la
domenica avrebbe portato a un aumento nelle altre giornate della
settimana ci sembra abbastanza riduttiva, quindi noi confidiamo sul
fatto che ci sia una pressione da parte della Regione Valle d'Aosta
affinché si rivedano queste decisioni, peraltro decisioni prese
unilateralmente e anche in assenza della ricostituzione del
Consiglio direttivo del Parco che sarebbe veramente tempo che
venisse nominato.
Presidente -
Altri? Ha chiesto la parola l'assessore
Sapinet, ne ha facoltà.
Sapinet (UV) -
Intervengo in merito alla Giornata
mondiale dell'ambiente, oggi 5 giugno, per confermare che il tema è
al centro dell'Amministrazione. È stata una settimana di intensi
momenti di confronto e ancora lo sarà nella giornata di venerdì, un
incontro che citava il Presidente, lunedì nel corso del convegno
"Comunicare il cambiamento climatico", dove abbiamo parlato e
illustrato la strategia di adattamento al cambiamento climatico,
una tematica poi ripresa in parte ieri in un momento di incontro
organizzato dal BIM della Valle d'Aosta sulla tematica del servizio
idrico, e ringrazio i colleghi che erano presenti; incontri che non
vogliono essere esclusivamente momenti formali o teorici, ma porre
basi pragmatiche ed effettive per governare il territorio e
preservare l'ambiente, da accompagnare Amministrazioni, cittadini,
soprattutto le nuove generazioni, i cittadini del futuro in un
contesto ambientale sostenibile, con momenti di passaggio forti e
significativi come quello del Servizio idrico integrato.
Venerdì incontreremo i numerosi Sindaci che sul loro territorio
ospitano aree protette e sulle misure di conservazione che le
riguardano, citavamo prima il 30% del nostro territorio risulta
essere area protetta; aree protette valdostane che sono in salute e
hanno dato significativi contributi al mantenimento della
biodiversità in questi anni, ma che certamente occorre accompagnare
nel futuro, anche andando a creare quella semplice ma importante
rete di connessione, che è rete ecologica, argomento trattato ieri
in Commissione con interesse, dimostrato da parte di tanti
colleghi. L'acqua, la biodiversità, il consumo del suolo,
l'ambiente, declinati con parole che vogliono anche parlare di
sviluppo sostenibile e di mobilità dolce, di protezione del
territorio, di infrastrutture, che permettano uno sviluppo delle
nostre comunità, comunità di montagna, di gestione accurata della
risorsa idrica, di incentivazione dell'economia circolare e di
comportamenti virtuosi ma sostenibile sulla gestione dei rifiuti,
tutte attività che sono al centro dell'Assessorato, della sua
attività e di quella del Governo.
Presidente -
Ha chiesto la parola il consigliere
Chatrian, ne ha facoltà.
Chatrian (AV-VdA Unie) -
Per ribadire l'importanza della
giornata proprio di oggi visto e considerato che, come III
Commissione, abbiamo tutte le settimane modo di affrontare le
tematiche ordinarie, ma soprattutto quella più delicata, più
difficile, che è quella della visione, della programmazione, da una
parte, la valorizzazione, dall'altra, le modifiche legislative che
con l'Assessore competente stiamo elaborando e mettendo in campo.
Forse la parte più delicata è quella di riuscire a far "parlare" le
esigenze dell'uomo e dall'altra il presidio del nostro territorio
montano, la ricchezza più importante che abbiamo, sapendo
perfettamente che le sfide che avremo nei prossimi mesi e nei
prossimi anni saranno determinanti; determinanti però in una
maniera pragmatica, pratica, nello stesso tempo affrontiamo queste
tematiche in Commissione, in questo Consiglio in una maniera molto
laica. Lasceremmo fuori da questo Consiglio le tifoserie,
conoscendo molto bene il nostro territorio, i suoi punti di forza,
ma, ahimè, conosciamo anche i punti di debolezza, quindi lì e solo
lì dovremo avere la capacità di ottemperare alle esigenze dell'uomo
con la valorizzazione e soprattutto la qualità della vita per chi
per scelta decide di non sopravvivere, ma vivere nelle vallate
laterali e in tutta la regione alpina, ma nello stesso tempo avere
quella capacità e quella cultura di poter non fare meglio, fare
bene, cercando di mettere in campo tutte le azioni e tutti gli
elementi. Un auspicio, assessore Sapinet, e penso che più volte
abbiamo avuto modo in Commissione e avremo modo... lasciamo
veramente da parte e fuori le tifoserie, ma cerchiamo di entrare
invece nel merito mettendo in campo delle buone azioni, della buona
politica, ma soprattutto delle buone leggi che concorrano a far
vivere bene la nostra comunità e ciò che, come in questo momento,
penso sia la base di tutto: il turismo, che è la parte più delicata
e importante dove possiamo fare la differenza e - perché no? -
essere magari anche punto di riferimento dell'arco alpino
tutto.
