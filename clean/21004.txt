Classificazione
SPORT E TEMPO LIBERO
Manifestazioni sportive
Sport invernali



Oggetto del Consiglio n. 972 del 30 novembre 2004 - Resoconto
OGGETTO N. 972/XII - Organizzazione di una gara sportiva
denominata "Parallelo di Natale". (Interrogazione)
Interrogazione
Preso atto:
- delle dichiarazioni riportate sui quotidiani e pronunciate
dal Presidente della FISI Gaetano Coppi nel mese di settembre a
conclusione di un incontro con l'Assessore regionale e i
rappresentanti regionali degli sport invernali "se tra FISI e
Regione e Valle d'Aosta c'è stata qualche ombra, ora non c'è più e
ci daremo tutti da fare per riportare in Valle gare e
medaglie";
- che a dicembre si svolgerà una gara denominata "Parallelo
di Natale" dove garantiscono la presenza atleti protagonisti della
Coppa del Mondo organizzata dall'Assessorato regionale al Turismo
con il patrocinio della FISI;
- che la FIS un mese fa a Zurigo ha deciso di assegnare
l'organizzazione di una gara di Coppa del Mondo di fondo a Davos a
scapito di Brusson, togliendoci l'unica competizione di livello
internazionale che si svolgeva in Valle d'Aosta;
i sottoscritti Consiglieri regionali
Interrogano
l'Assessore competente per conoscere:
1) a quanto ammonta il costo per l'organizzazione della gara
"Parallelo di Natale" e se questa è a totale carico della
Regione;
2) se tale gara è propedeutica ad un rientro della Valle
d'Aosta nelle gare di Coppa del Mondo di sci alpino;
3) qual è la valutazione dell'Assessore riguardo l'esclusione
di Brusson dalle gare di Coppa del Mondo.
F.to: Comé - Stacchetti - Viérin Marco
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Mi faccia subito dire che questa nevicata ci
voleva anche in vista di tale competizione: la neve è il petrolio
per l'avvio della stagione invernale! Nel quadro fosco che è stato
tracciato il fatto che nevichi non solo imbianca la Valle d'Aosta,
ma rende positivo l'avvio della stagione turistica. Questa
manifestazione è organizzata da un insieme di soggetti della
località di Pila, che si sono autodefiniti "Pila Events"; il costo
complessivo per l'organizzazione delle 2 gare - cioè del "Parallelo
di Natale" del 23 e del "Parallelo dei VIP", che si svolgerà il 22
con personaggi del mondo dello sci come Alberto Tomba, veline,
attori, un po' di varia umanità... l'interesse del Consigliere Comé
mi sembra attirato più dalle veline che da Tomba ... - risulta
attualmente, secondo un preventivo elaborato dal comitato
organizzatore, di 586.000 euro. In considerazione del rilievo
tecnico sportivo e promozionale della manifestazione, nonché
dell'entità dell'impegno finanziario richiesto per la sua
organizzazione, la Regione intende assicurare il proprio sostegno
finanziario a favore di questo comitato organizzatore mediante la
concessione di un contributo ai sensi del capo V della legge
regionale n. 3/2004 nella misura del 50% delle spese sostenute e
regolarmente documentate. Il più grande "sponsor" dell'iniziativa
sarà invece la "Casinò S.p.a.", con un importo di 180.000 più IVA,
e le ulteriori risorse necessarie saranno messe a disposizione dal
Comune di Gressan, dal Comune di Aosta, dall'AIAT di Aosta, dalla
"Pila S.p.a." e da altri "sponsor" privati coinvolti
nell'iniziativa.
Seconda questione: questa gara è propedeutica per il ritorno
della "Coppa del mondo"? L'organizzazione della manifestazione in
argomento, che è stata inserita nel calendario ufficiale della
FISI, non può intendersi propedeutica in senso automatico
all'assegnazione di gara di "Coppa del mondo di sci alpino". Come
lei sa, potremmo comunque immaginare di tornare nel giro non prima
della stagione invernale 2006-2007, nel senso che essa non
costituisce una condizione necessaria, né sufficiente ai fini
dell'assegnazione di future gare inserite nel calendario ufficiale
di "Coppa del mondo": fino alle "Olimpiadi" tutto sulle Alpi
occidentali graviterà attorno ai siti olimpici. È tuttavia
innegabile che questa gara rappresenti l'occasione per riportare in
Valle il grande sci alpino dopo oltre 10 anni e che tale medesima
gara offrirà l'occasione per confermare presso le competenti
federazioni l'impegno e l'affidabilità delle stazioni di sci
valdostane, ai fini dell'organizzazione delle più prestigiose
competizioni della disciplina.
Ci tengo a dire al Consigliere Comé che la scelta di Pila è
stata concordata con l'insieme degli impianti di risalita, perché
si è ritenuto che la località di Pila abbia un particolare
"appeal", in quanto è comunque legata alla città di Aosta; quel
giorno consentiremo il transito gratuito sulla telecabina, per
poter avere quel pubblico necessario che probabilmente in altra
località non avremmo avuto.
L'iniziativa è inoltre suscettibile di rappresentare un efficace
mezzo per promuovere l'offerta turistica della Regione presso la
potenziale clientela italiana e estera... particolarmente utile in
quanto programmata agli inizi della stagione invernale. Stiamo
lavorando per vedere come si inserirà nei palinsesti televisivi,
spero di poter dare fra breve delle ottime notizie, nel frattempo
posso dire che avremo questa gara sulle tivù di tutto il mondo.
Brusson: questo è sempre un tema delicato perché è un comune da
"prendere con le pinze". Con riferimento all'ultimo quesito posto,
si ricorda che l'inserimento di Brusson - lo dico sotto il
"controllo" dell'Assessore Vicquéry - quale ulteriore tappa
italiana del programma di "Coppa del mondo 2004-2005 di sci di
fondo" era stato da tempo caldeggiato dalla Federazione italiana
presso i competenti organi della Federazione internazionale e che
tale possibilità aveva ricevuto l'assenso da parte di questi
ultimi, cioè degli organi della Federazione internazionale, anche
in occasione del Congresso annuale della Federazione internazionale
tenutosi a Miami nel giugno di quest'anno. Le informazioni
raccolte, in particolare quelle direttamente fornite da Marco
Albarello, Direttore tecnico degli Azzurri, che di quegli intenti
si era fatto portatore in tutte le sedi utili, hanno consentito di
appurare purtroppo che tali accordi sono stati successivamente
disattesi dal Comitato di "Coppa del mondo" nel corso della
riunione svoltasi a Zurigo agli inizi dello scorso mese di ottobre,
in occasione della quale l'organo preposto alla definizione dei
calendari di "Coppa del mondo" ha deciso di pervenire ad un
riequilibrio dei calendari, ritenendo di dover dare maggior spazio
a nazioni sinora rimaste ai margini dell'assegnazione delle gare di
"Coppa del mondo di fondo", in particolare la Germania, con la
conseguenza di negare l'assegnazione all'Italia di un'ulteriore
gara nel 2005. Su questa scelta pesa anche il fatto che la "RAI" e
le altre tivù italiane non assicurano le riprese televisive delle
gare di fondo per la loro ritrasmissione sulle tivù di tutto il
mondo; la "RAI" è totalmente disinteressata allo sci di fondo. Ciò
detto, sono dispiaciuto che la gara non si svolgerà e ho già
manifestato il mio vivo disappunto sia al Presidente Coppi che al
Presidente della FIS, anche se detto con franchezza che la data non
era felicissima, visto che in quel periodo l'intero scenario del
mondo dello sci sarà già totalmente dominato dall'apertura dei
giochi olimpici di Torino.
Riusciremo a reinserirci nel calendario per gli anni successivi?
Questo è un tema molto interessante nel settore del fondo come nel
settore dello sci alpino. La tendenza in generale oggi da parte
della "FIS" è quella di premiare quelle località che si candidano
per grandi avvenimenti e nel caso dell'Italia sappiamo che la Val
di Fiemme ha ottenuto i campionati mondiali di sci di fondo, mentre
è evidente che per lo sci alpino subiremo negli anni successivi
alle "Olimpiadi" una forte aggressività delle località piemontesi,
che si sono dotate di grandi infrastrutture. Personalmente non sono
pessimista, ritengo che, da una parte, come spettatori dovremo
vedere a conti fatti anche l'andamento delle "Olimpiadi
piemontesi", che sembrano oggi essere soggette a una serie di
"turbolenze", che rischiano di turbare l'avvenimento olimpico in
sé; dall'altra, credo che anche il "Parallelo di Natale", avendo
qui di nuovo i vertici dello sci mondiale, ci consentirà - senza il
cappello in mano o la fontina sotto l'ascella - di trattare da pari
a pari, sapendo che non avere gare di sci in Valle d'Aosta sarebbe
come giocare un campionato di calcio senza mai andare allo stadio
"Meazza". Reputo quindi che avremo la possibilità in un dialogo
continuo con la Federazione internazionale di poter riavere il
grande sci in Valle d'Aosta.
Si dà atto che dalle ore 17,44 riassume la presidenza il
Presidente Perron.
Président - La parole au Conseiller Comé.
Comé (SA) - Vista la nevicata di ieri e di oggi, ci auguriamo
che questo sia di buon auspicio, anche se le stazioni invernali
sono dotate quasi tutte dei cannoni per l'innevamento artificiale.
Lei mi ha detto che il costo delle due manifestazioni si aggira su
586.000 euro, solo una piccola parte riguarda gli "sponsor", mentre
gli altri, o è la Regione... o parte regionale, quindi questi sono
costi che gravano sul bilancio regionale. Voglio subito annunciare
che condivido la scelta fatta ma, la nostra iniziativa è stata
presentata per conoscere i costi, devo dire che ultimamente è stato
contestato il ritiro delle squadre di calcio... certamente non 6-7
squadre come c'erano prima, ma forse una squadra... e a parità di
costi si potrebbe riprendere l'idea di ospitare una società di
calcio in Valle d'Aosta per 20 giorni.
Per quanto riguarda invece la possibilità che questa gara possa
favorire l'eventuale rientro nelle gare ufficiali, lei mi ha detto
che prima del 2006-2007 non avremo alcuna possibilità di entrare a
far parte del circo internazionale. Come Consigliere, come
Valdostano e per i Valdostani, mi auguro che prima del termine di
questa legislatura la Valle d'Aosta riesca ad ottenere, visto che
saremo insieme fino al 2008, una gara internazionale svolta in
qualche località valdostana. Lei ha detto che la tendenza è quella
di andare a premiare le zone dove sono avvenuti i grandi eventi,
dove vi sono le grandi infrastrutture; questo mi fa venire in mente
che la Valle d'Aosta, avendo rinunciato a portare avanti la sua
candidatura alle "Olimpiadi", ha compromesso fortemente il percorso
futuro non solo del momento delle "Olimpiadi", ma anche per le gare
successive.
