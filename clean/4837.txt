Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 558 del 28 ottobre 1982 - Resoconto
OGGETTO N. 558/VII - RISPETTO DEGLI IMPEGNI PER LA LOTTA ALLA
FAME NEL MONDO E L'AIUTO AI PAESI IN VIA DI SVILUPPO -
(Interpellanza).
PRESIDENTE:
Do lettura dell'interpellanza presentata dal
Consigliere Carlassare.
INTERPELLANZA
RICORDATO che in data 31 marzo 1982, dopo la discussione dei
disegni di legge n. 346 e n. 347, concernenti il bilancio di
previsione, il Consiglio, con unanimità di voti favorevoli, ha
approvato un ordine del giorno su: "Lotta alla fame nel mondo e
aiuto ai paesi in via di sviluppo";
CONSIDERATO che detto ordine del giorno, che allego alla
presente, impegnava la Giunta a relazionare al Consiglio, entro sei
mesi, in merito a proposte di intervento da effettuare come
Regione;
PRESO ATTO che i sei mesi sono trascorsi senza che la Giunta
comunicasse in merito alcunché al Consiglio;
RITENENDO che la volontà espressa dal Consiglio non debba
essere disattesa dalla Giunta, soprattutto quando si tratta di
onorare impegni di questo tipo,
INTERPELLA
la Giunta regionale per conoscere:
1)
perché entro i termini previsti (30 settembre 1982)
non ha presentato al Consiglio le proposte di intervento
ipotizzate;
2)
come si è operato per dare attuazione alla
deliberazione in oggetto.
PRESIDENTE:
La parola al Consigliere Carlassare, ne ha
facoltà.
CARLASSARE - (Dem. Prol. - Nuova Sin.):
Questo argomento,
mal si concilia con quanto ha appena detto il Presidente della
Giunta; nonostante ciò ritengo importante, sul piano politico e
morale, ricordarsi dell'impegno assunto come Consiglio, come
Comunità Valdostana per intervenire concretamente nei confronti
della realtà più tragica che stiamo vivendo, la realtà del
sottosviluppo, della fame che tocca una grossa fetta
dell'umanità.
Voglio solo ricordare due punti della delibera, e cioè:
"Affinché la Regione autonoma Valle d'Aosta sempre sensibile ai
problemi delle minoranze, si faccia carico del grave problema e
partecipi alla lotta alla fame nel mondo per l'attuazione di
progetti di sviluppo concordati". Secondo punto: "Dà mandato alla
Giunta perché predisponga tutti gli strumenti per dare esecuzione
al deliberato, anche in accordo con l'associazione regionale che si
occupa del problema, presentando entro sei mesi al Consiglio
regionale relative proposte di intervento".
I sei mesi scadevano il 30 settembre e ritengo sia doveroso da
parte dell'esecutivo farci sapere il perché non ha presentato entro
quella data la relazione che era tenuta a fare e, nello stesso
tempo, ci illustri il Presidente della Giunta se intenderà farlo e
quali sono i risultati ottenuti finora, nel senso voluto
dall'ordine del giorno del 31 marzo 1982.
PRESIDENTE:
La parola al Presidente della Giunta, ne ha
facoltà.
ANDRIONE - (U.V.):
Come forse già detto in Consiglio,
avevamo affidato l'incarico di occuparsi del problema al
Consigliere Lanivi. Ci sono stati dei contatti - ne darò
illustrazione doverosa al Consigliere Carlassare - per un'intesa
con la CEE. Stiamo predisponendo un piano per aiutare i paesi più
poveri del mondo, in particolare dell'Africa (il Togo
precisamente); la Giunta si è impegnata a rendere disponibile una
prima somma di 500 milioni. Credo che tra l'altro ci sia un atto
pubblico in materia (e non avrebbe dovuto sfuggire al Consigliere
Carlassare) d'intesa con la CEE, completo di progetti specifici ed
organizzati per potere intervenire in uno di questi paesi. La
Cooperazione con la CEE, a nostro avviso, è
indispensabile
sia per la scelta di un progetto coerente, sia per evitare la
dispersione degli aiuti.
Si tratta di fare qualcosa che sia permanente. Ritengo che il
progetto migliore sia quello riguardante opere di irrigazione, per
alleviare le tragiche conseguenze della siccità, che porta quasi
sempre alla fame.
Pregherei il Consigliere Carlassare, per ulteriori particolari,
di prendere contatto con il Consigliere Lanivi.
PRESIDENTE:
Il Consigliere Carlassare intende replicare?
Ne ha facoltà.
CARLASSARE - (Dem. Prol. - Nuova Sin.):
Riguardo alla
documentazione, sarò ben lieto di averla, onde poterla esaminare.
Ritengo che questo problema, anche se, come ho detto, può sembrare
in contraddizione con gli altri problemi di ordine finanziario ed
economico, prioritario, indipendentemente dagli altri ostacoli che
possono esserci, proprio per ragioni di carattere morale prima che
politico. Una comunità che ha sì grosse difficoltà, ma in ogni caso
ha la pancia piena, deve necessariamente impegnarsi per cercare di
risolvere, o perlomeno attenuare nei limiti delle sue possibilità,
le difficoltà di chi ha come primo ed assillante problema quello
della sopravvivenza.
