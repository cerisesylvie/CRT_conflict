Classificazione
TRASPORTI E VIABILITÀ
Impianti a fune



Oggetto del Consiglio n. 1034 del 16 dicembre 2004 - Resoconto
OGGETTO N. 1034/XII - Valutazione sulla localizzazione della
stazione di partenza della nuova funivia del Monte Bianco.
(Interpellanza)
Interpellanza
Richiamata la mozione approvata dal Consiglio regionale del
22 aprile 2004, che impegnava la Giunta regionale a condurre
un'approfondita valutazione sulla localizzazione della stazione di
partenza della nuova Funivia del Monte Bianco, soprattutto per
quanto riguarda le questioni di sicurezza ed incolumità
pubblica;
Ricordato che tale mozione impegnava la Giunta a giungere ad
una formale decisione in materia prima della conclusione della
procedura di approvazione dell'Accordo di programma;
Ricordato altresì, in occasione dell'audizione in III
Commissione, il 4 giugno 2004, l'Assessore regionale al Territorio
aveva comunicato che l'istituto delle valanghe di Davos (Svizzera)
era stato incaricato di effettuare uno studio rispetto agli
eventuali rischi della localizzazione ad Entrèves della stazione di
partenza della nuova funivia;
Evidenziato inoltre che, sempre in occasione della citata
audizione in III Commissione, il Direttore della Prevenzione dei
rischi idrogeologici, geologo Massimo Pasqualotto, aveva comunicato
che lo studio dell'istituto di Davos sarebbe stato realizzato nel
corso del mese di giugno 2004;
Richiamata l'interrogazione del Gruppo Arcobaleno discussa
nello scorso mese di ottobre;
Constatato, con sorpresa, che passano i mesi ma nessuna
determinazione è stata assunta dalla Giunta alla luce della perizia
e in merito alla localizzazione della stazione di partenza della
nuova funivia;
il sottoscritto Consigliere regionale
Interpella
l'Assessore regionale al Turismo e l'Assessore regionale al
Territorio per sapere:
1. se lo studio dell'Istituto delle valanghe di Davos è stato
ultimato e consegnato;
2. quali determinazioni la Giunta ha assunto o intende
assumere sulla base di tale studio ed in adempimento a quanto
richiesto con la mozione approvata dal Consiglio regionale il 22
aprile scorso.
F. to: Riccarand
Président - La parole au Conseiller Riccarand.
Riccarand (Arc-VA) - La questione che solleviamo con questa
interpellanza, e che non è nuova perché l'abbiamo già sollevata nei
mesi scorsi più volte, si riduce a due domande:
"se lo studio
dell'Istituto delle valanghe di Davos..."
- relativo alla zona
dove si vuole localizzare la partenza della nuova funivia per il
Monte Bianco -
"... è stato ultimato e consegnato"
; in
secondo luogo:
"quali determinazioni la Giunta ha assunto o
intende assumere sulla base di tale studio ed in adempimento a
quanto richiesto con la mozione approvata dal Consiglio regionale
il 22 aprile scorso"
.
Le due domande sono molto semplici, però occorre una premessa
per ricollocare le risposte, anche perché fra il momento in cui
abbiamo presentato l'interpellanza - il 2 dicembre - ed oggi è
successo un fatto nuovo che ci ha fortemente sorpreso: nel
frattempo la Giunta ha provveduto, con deliberazione del 6
dicembre, ad approvare il testo definitivo dell'accordo di
programma che, a quanto ci risulta - sentiremo le risposte -, non è
in linea con quanto approvato nella mozione del 22 aprile
scorso.
Torno allora alla questione iniziale. Sulla questione della
localizzazione della stazione di partenza della funivia per il
Monte Bianco vi erano state varie ipotesi, alla fine l'orientamento
della Giunta e del comune era andato sulla località Pontal a
Entrèves. Tuttavia, essendoci preoccupazioni rispetto al pericolo
del soffio della valanga di quella zona, il Consiglio regionale
aveva approvato il 22 aprile 2004 una mozione, che era stata
presentata su iniziativa del gruppo "Stella Alpina", poi ridiscussa
e alla fine sottoscritta dall'Assessore al turismo come primo
firmatario, che diceva testualmente:
"il Consiglio regionale
impegna la Giunta regionale a valutare, prima della conclusione
della procedura di approvazione dell'accordo di programma, se la
scelta della localizzazione della stazione di partenza ad Entrèves
rimanga la migliore, tenuto conto anche della sicurezza
dell'incolumità pubblica"
.
Dopodiché il 4 giugno 2004 abbiamo avuto in III Commissione
un'audizione dell'Assessore Caveri prima e dell'Assessore Cerise
poi; leggo dal verbale:
"L'Assessore Cerise specifica che la mozione del Consiglio
regionale impegnava la Giunta regionale a verificare l'esistenza
della massima sicurezza possibile, comunica che è stato contattato
l'Istituto delle valanghe di Davos al fine di effettuare uno studio
sulla zona, precisa altresì che, in caso di valutazione negativa
sulla realizzazione di partenza, dovrà essere valutata una diversa
localizzazione. Il Dott. Pasqualotto riferisce che lo studio sarà
realizzato nel corso del mese di giugno. Il Consigliere Riccarand
chiede che le valutazioni formulate dall'Istituto delle valanghe di
Davos vengano trasmesse alla commissione"
.
Dopodiché alla commissione non è più arrivato niente. Abbiamo
preso atto che il 19 luglio la Giunta ha approvato il testo
preliminare dell'accordo di programma, ma fin lì non eravamo in
contrasto con la deliberazione del Consiglio, perché parlava di
prima della conclusione, quindi eravamo in una fase preliminare.
Queste risultanze poi però non venivano fuori, per cui ad ottobre
abbiamo presentato due iniziative: prima un'interpellanza
all'Assessore Caveri e poi un'interrogazione all'Assessore Cerise;
la risposta che ci è stata data dall'Assessore Cerise era che:
"Le technicien n'a pas encore présenté son rapport"
. Poi non
abbiamo più saputo niente. Sapevamo che l'accordo di programma
doveva essere concluso, vi erano state le osservazioni e le
controdeduzioni, quindi si doveva arrivare all'approvazione del
testo definitivo, ma di questo studio affidato all'Istituto delle
valanghe di Davos si sono perse le tracce. Adesso arriviamo alla
conclusione che la Giunta ha provveduto ad approvare il testo
definitivo dell'accordo di programma e della valutazione rispetto
alla questione del rischio non vi è traccia, nel senso che ho letto
e riletto la deliberazione che avete approvato il 6 dicembre, ma di
questo impegno assunto in Consiglio che doveva tradursi in un atto
da parte della Giunta di valutazione delle risultanze da parte
dello studio non vi è traccia.
Ci troviamo quindi in una situazione che ci sembra molto strana;
vi è stato un impegno preciso assunto all'unanimità dal Consiglio
regionale di fare un approfondimento, questo approfondimento non
sappiamo se è stato fatto o meno, dello studio dell'Istituto delle
valanghe di Davos non sappiamo nulla, non sappiamo se sono emersi
dei problemi o se è tutto a posto e ci domandiamo come si sia
potuto deliberare il testo definitivo dell'accordo di programma in
assenza di un adempimento che era stato esplicitamente richiesto e
votato dal Consiglio, primo firmatario l'Assessore al turismo.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Avevo già avuto modo di specificare che "allo
stato dell'arte" l'Istituto delle valanghe di Davos non ha degli
elementi per potere stabilire che vi sono delle circostanze nuove
per le quali queste aree sono non più idonee per ospitare la
partenza della funivia. Gli accertamenti che l'Istituto di Davos ha
fatto confermano che tale zona è una zona immune da valanghe,
questo è il primo dato. Il rapporto penso che arriverà alla fine
del mese, il tecnico è dovuto andare negli Usa a fare una
"expertise" e sta ritardando la cosa. Stiamo attenti però che
questo è quanto ho già avuto modo di dire in risposta
all'interpellanza. Allora cosa abbiamo detto di fare, proprio
nell'ottica di dare una risposta in termini di sicurezza agli
impianti? Potevamo farlo noi, abbiamo detto di farlo loro, ma per
dare una risposta "terza" a questo Consiglio. Una cosa è la
presenza della valanga, che è assodato che non c'è, questo conferma
tutto quello che è stato fatto nell'ambito dell'individuazione
delle cartografie dei siti sottoposti a dissesto idrogeologico,
altra cosa è prendere in considerazione l'ipotesi della presenza di
un soffio di valanga, perché allora il problema è quello di capire
quali sono gli elementi da adottare o gli accorgimenti da adottare
nella realizzazione dell'impianto per neutralizzare definitivamente
questi possibili soffi.
Cosa stiamo aspettando dall'Istituto di Davos? Una simulazione
con la quale ci dica che nella peggiore delle ipotesi potrebbe
verificarsi un evento valanghivo eccezionale, del tipo di quelli
che è capitato nella Brenva, che potrebbe in quest'area - ma
peraltro in tutta Courmayeur perché è un soffio che non è che si
estingue lì - avere una determinata pressione. Quello che vogliamo
adesso conoscere è di quale portata può essere questo tipo di
pressione, ma siamo in un'ipotesi piuttosto remota. Resta comunque
confermato il fatto che l'area è immune da pericolo di valanghe,
l'immunità evidentemente deriva dalle conoscenze scientifiche che
oggi sono disponibili, quindi le revisioni dei catasti delle
valanghe, le conoscenze, le tracce che si possono trovare sul
territorio e quant'altro è possibile utilizzare per arrivare a
questo tipo di determinazioni. Sulla base di questa conferma, la
Giunta ha provveduto ad andare avanti con l'accordo di programma,
salvo, in sede di definizione delle tecniche realizzative della
funivia, adottare quegli accorgimenti. Non appena avremo questo
elemento, sarà cura di farlo presente in commissione o a chi ne
vorrà prenderne visione.
Président - La parole au Conseiller Riccarand.
Riccarand (Arc-VA) - Non siamo assolutamente soddisfatti della
risposta, ma non è un problema nostro, credo sia un problema di
tutto il Consiglio. Ci rivolgiamo anche al Presidente del Consiglio
e al Presidente della Regione, perché se esiste una votazione del
Consiglio regionale che dice una certa cosa, non si può fare
esattamente il contrario. Allora il Consiglio ha detto: "bisogna
che la Giunta faccia una valutazione, assuma delle determinazioni
prima della conclusione dell'accordo di programma". La conclusione
dell'accordo di programma è già avvenuta, perché la Giunta ha
deliberato il 6 dicembre senza apportare nessun elemento nuovo
rispetto a quelli che si conoscevano prima del 22 aprile, quando è
stata votata questa mozione. Non è possibile questo atteggiamento,
perché allora è inutile che veniamo a discutere, a concordare, a
votare, a fare delle mozioni in Consiglio...
Curtaz -
(fuori microfono)
... ma come non è così? Fateci
vedere questo studio!
Caveri -
(fuori microfono)
... non posso rispondere... ma
non è così...
Curtaz -
(fuori microfono)
... ci avete preso in giro,
avete preso in giro tutto il Consiglio!
Caveri -
(fuori microfono)
... voi "cavalcate" sempre
qualunque tipo di protesta ....
Curtaz -
(fuori microfono)
... lei è stato il primo
firmatario di quella mozione, si vergogni! Almeno taccia!
Presidente - Colleghi, per cortesia...
Riccarand (Arc-VA) - Assessore Caveri, ho qui il documento
corretto con le sue mani e c'è scritto:
"prima della conclusione
della procedura"
, firmato sotto Luciano Caveri...
Caveri -
(fuori microfono)
... ma, secondo lei, non lo
abbiamo fatto?
Riccarand (Arc-VA) - No! No che non lo avete fatto!
Curtaz -
(fuori microfono)
... ci porti lo studio! Ma
quali pareri regionali, ma non sa di cosa parla! Parlatevi, parlate
fra di voi...
Caveri -
(fuori microfono)
... lo studio è solo
integrativo...
Curtaz -
(fuori microfono)
... ma quale integrativo! Se
non ascolta neanche cosa dico...
Presidente - Colleghi del gruppo "Arcobaleno", per cortesia, c'è
un collega del vostro gruppo che sta sviluppando gli argomenti,
credo che avrete occasione di tornare sull'argomento. Chiedo al
Consigliere Riccarand di continuare.
Riccarand (Arc-VA) - Noi ci rivogliamo sia al Presidente del
Consiglio che al Presidente della Regione, perché il problema non è
del merito di questa questione, non è in discussione se va bene la
partenza lì o non va bene, la questione è un'altra.
È stata approvata una mozione in Consiglio regionale, che
diceva: "prima che si faccia l'approvazione definitiva dell'accordo
di programma, la Giunta deve fare una verifica e deve dire se, dal
punto di vista della sicurezza, sulla base di uno studio nuovo quel
posto va bene o meno". Una cosa per la garanzia di tutti: solo
questo si è chiesto! Invece dal 22 aprile ad oggi non è stato
prodotto un solo documento nuovo che dica: "lì va bene fare questo
impianto", si è approvato il testo definitivo dell'accordo di
programma e quindi si è fatto esattamente il contrario di quello
che avevamo concordato insieme, accettando la formulazione
dell'Assessore. Alla fine tutto questo non è servito a niente,
allora d'ora in poi se votiamo una mozione, sappiamo che tanto
quella è carta straccia, il giorno dopo si mette nel cassetto, non
conta nulla in realtà!
È per tale motivo che ci scaldiamo su questo, non è la questione
in sé, è una questione di carattere generale, dopodiché è chiaro
che qui vi è anche un problema, perché il problema che viene fuori
qual è? È chiaro che vi erano già le cartografie del comune, ma
queste vi erano prima del 22 aprile; è chiaro che vi erano le
perizie del Dott. Ceriani e degli altri già prima del 22 aprile ma,
siccome vi era una preoccupazione legata proprio al soffio della
valanga, si è detto: "facciamo un approfondimento specifico". Non
abbiamo indicato l'Istituto delle valanghe di Davos, lo avete
scelto voi, però questo studio dell'Istituto di Davos non è mai
arrivato e ce lo ha confermato l'Assessore, che ha detto che deve
essere ancora consegnato; ma allora come avete fatto ad approvare
l'accordo definito del programma se deve essere ancora consegnato!
Bisogna essere minimamente seri, quindi non è stato fatto
assolutamente quello che si doveva fare. A noi questo dispiace, ma
credo che in qualche modo bisogna porre rimedio a tale situazione,
perché ci preoccupa questo fatto.
A giugno in commissione ci avete detto che questo studio
dell'Istituto delle valanghe di Davos sarebbe stato consegnato a
luglio, ad ottobre ci avete detto che non c'era ancora, adesso ci
dite che arriverà a fine mese, però nel frattempo siete andati
avanti, ma sulla base di alcun elemento nuovo. Nella deliberazione
che avete fatto non avete fatto alcun riferimento, guardate che in
questa deliberazione che avete approvato il 6 dicembre vi sono
centinaia di documenti che sono citati nella premessa, l'impegno
non è mai citato e non è mai citato alcun documento che dica: "è
stato acquisito questo elemento, è stato acquisito quest'altro,
siamo tranquilli rispetto a quella collocazione". Non diciamo che
non vada bene quella collocazione, diciamo che dobbiamo avere
elementi certi e ci stupisce che si vada avanti da aprile ad
oggi... una cosa che si poteva fare in 2 mesi, si poteva chiudere
questa questione in 2 mesi acquisendo il documento, avendo tutte le
garanzie, eravamo tutti tranquilli, si diceva: "non c'è problema" e
si va avanti; invece arriviamo a fine anno, avete fatto tutto
l'iter dell'accordo di programma, preliminare, deduzioni,
approvazione definitiva e non abbiamo uno "straccio" di documento,
questa è la realtà!
