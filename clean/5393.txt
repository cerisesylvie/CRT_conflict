Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 285 del 9 maggio 1983 - Resoconto
OGGETTO N. 285/VII - COMUNICAZIONI DEL PRESIDENTE DEL
CONSIGLIO.
PRESIDENTE:
Colleghi Consiglieri, passo ora alle
comunicazioni, che saranno, numerose, anche perchè, trattandosi
dell'ultima seduta di questa legislatura, si sono accumulati alcuni
argomenti; soprattutto vi è stata un'intensa attività delle
Commissioni nonchè la presentazione di diversi disegni di legge,
già vistati, di cui vi devo però dare notizia per la regolarità del
funzionamento dell'Assemblea.
L'attività del Consiglio, dal 20 aprile in poi, riguarda, per
quanto concerne i disegni di legge presentati, i seguenti
provvedimenti:
Disegno di legge n. 523, presentato dalla Giunta il 22 aprile,
riguardante: "Interventi finanziari verso la Finaosta". E' già
iscritto all'ordine del giorno.
Disegno di legge n. 524, presentato dalla Giunta il 22 aprile,
riguardante: "Aumento della spesa annua per la concessione di
contributi per il funzionamento dell'Istituto Storico della
Resistenza". E' già iscritto all'ordine del giorno.
Disegno di legge n. 525, presentato dalla Giunta il 22 aprile,
riguardante la "Partecipazione della Regione alla lotta contro la
fame nel mondo e aiuto ai Paesi in via di sviluppo". E' stato
iscritto all'ordine del giorno.
Disegno di legge n. 526, presentato dalla Giunta in data 22
aprile, riguardante: "Concessione per un contributo alla SNAM per
la costruzione di un metanodotto nella Regione". E' iscritto
all'ordine del giorno.
Disegno di legge n. 527, presentato dalla Giunta il 22 aprile,
riguardante: "Sostituzione del 4° e 5° comma dell'articolo 46 della
legge regionale 15.7.1982 concernente la disciplina dei servizi di
trasporto collettivo di persone e cose". E' stato iscritto
all'ordine del giorno.
Disegno di legge n. 528, presentato dalla Giunta il 22 aprile,
concernente: "Modificazione e integrazione della legge regionale
11.8.1981, concernente concessioni di garanzia fidejussoria alla
MAXEL". E' già iscritto all'ordine del giorno.
Disegno di legge n. 529, presentato dalla Giunta in data 27
aprile, concernente: "Norme per la ristrutturazione dei servizi e
degli Uffici della Presidenza della Giunta regionale: modificazioni
della pianta organica". E' stato assegnato alla la Commissione.
Disegno di legge n. 530, presentato dalla Giunta in data 27
aprile, riguardante: "Norme per la ristrutturazione dei Servizi e
Uffici della Segreteria Generale". E' stato assegnato alla la
Commissione.
Disegno di legge n. 531, presentato dalla Giunta il 27 aprile,
concernente: "Ristrutturazione dell'Assessorato alle Finanze". E'
stato assegnato alla la Commissione.
Disegno di legge n. 532, presentato dalla Giunta, concernente:
"Modificazione della pianta organica dei posti del personale
dell'Assessorato all'Industria, Commercio, Artigianato e
Trasporti". E' stato assegnato alla la Commissione.
Disegno di legge n. 533, presentato dalla Giunta il 27 aprile,
concernente: "Ristrutturazione dell'Assessorato ai Lavori
Pubblici". E' stato assegnato alla la Commissione.
Disegno di legge n. 534, concernente: "Sottoscrizione di
capitale azionario della S.p.A. Centrale Laitière d'Aoste". E' già
iscritto all'ordine del giorno.
Disegno di legge n. 535, presentato dalla Giunta, concernente:
"Concessione di garanzia fidejussoria della Regione agli Istituti
di Credito per la concessione di prestiti e fido bancario a
favore
dell'Azienda Autonoma Agraria regionale". E'
stato iscritto all'ordine del giorno.
Disegno di legge n. 536, concernente: "Integrazione della
garanzia fidejussoria della Regione presso gli Istituti di Credito
e Aziende bancarie, per fido bancario, alla Cooperativa Produttori
Latte e Fontina della Valle d'Aosta".
Disegno di legge n. 537, presentato dalla Giunta regionale in
data 3 maggio, concernente: "Modifiche ed integrazioni alla legge
regionale 11.11.1977, n. 66, recante nuove norme all'ordinamento
sul funzionamento del Corpo Forestale Valdostano e sullo stato
giuridico del relativo personale". E' stato assegnato alla la
Commissione.
Disegno di legge n. 538, presentato dalla Giunta in data 3
maggio, concernente: "Realizzazione di un Presidio Distrettuale di
Pronto Soccorso e primo intervento traumatologico nel Distretto
socio-sanitario n. 1 dell'U.S.L. in Valle d'Aosta". E' stato
assegnato alla la e IVa Commissione.
Proposta di Regolamento n. 23, presentata dalla Giunta regionale
il 22 aprile 1983, concernente: "Modificazione del regolamento
regionale del 24.8.1982, applicazione della legge regionale
17.7.1981". E' iscritta all'ordine del giorno.
Vi do lettura dei disegni di legge vistati nel frattempo dal
Presidente della Commissione di Coordinamento:
Disegno di legge n. 477, concernente: "Rifinanziamento della
legge regionale concernente la costituzione di fondi di
rotazione".
Disegno di legge n. 474, concernente: "Concessione di contributo
al CREER".
Disegno di legge n. 475, concernente: "Modifica della pianta
organica dei posti del personale dell'Assessorato alla Pubblica
Istruzione".
Disegno di legge n. 471, concernente: "Disciplina della
formazione professionale".
Disegno di legge n. 476, concernente: "Modificazione delle norme
di ordinamento del Servizio di Archivio e Protocollo e
Spedizione".
Disegno di legge n. 490, concernente: "Rimborso forfetario alla
RAI dei costi sostenuti a tutto l'anno 1981 per la gestione degli
impianti attivati in Valle d'Aosta, per la ricezione dei programmi
televisivi dell'area culturale francese".
Disegno di legge n. 481, concernente: "Rifinanziamento delle
leggi concernenti l'adesione della Regione ai Consorzi garanzia
fidi fra gli Albergatori, Artigiani, Industriali, Commercianti e
Agricoltori della Valle d'Aosta".
Disegno di legge n. 482, concernente: "Integrazione e
finanziamento della legge concernente la costituzione di fondi di
rotazione per l'Artigianato, il Commercio e la Cooperazione".
Disegno di legge n. 488, concernente: "Approvazione di maggiori
spese per l'anno 1983 e seguenti, per l'erogazione della
sovvenzione ordinaria annuale all'organizzazione e rappresentanza
delle Soc. Cooperative della Valle d'Aosta".
Disegno di legge n. 483, concernente: "Aumento dell'assegnazione
annua di cui alla legge regionale 14.7.1982, n. 20 per le spese di
funzionamento all'IRRSAE".
Disegno di legge n. 484, concernente: "Aumento per l'esercizio
'83 dello stanziamento della legge regionale concernente i
contributi per la costruzione e ricostruzione di tetti in lose e
balconi tipici in legno".
Disegno di legge n. 478, concernente: "Potere e compiti degli
Agenti di Vigilanza e sanzioni amministrative in materia di
pesca".
Disegno di legge n. 479, concernente: "Proroghe delle garanzie
fidejussorie presso Istituti e Aziende bancarie per la concessione
di prestiti e fido bancario a favore della Cooperativa Produttori
Latte e Fontina".
Disegno di legge n. 480, concernente: "Proroga per l'anno '83
della legge regionale recante provvedimenti per favorire il credito
in agricoltura".
Disegno di legge n. 487, concernente: "Concessione di garanzia
fidejussoria della Regione presso l'istituto Federale di Credito
Agrario per il Piemonte, la Liguria e la Valle d'Aosta a favore del
Consorzio intercomunale di Roisan-Valpelline con sede nel Comune di
Valpelline".
Disegno di legge n. 486, concernente: "Norme per la concessione
di mutui con interesse agevolato a favore di privati nel settore
dell'edilizia agevolata".
Disegno di legge n. 472, concernente: "Nuove norme per lo
sviluppo e l'utilizzazione delle fonti di energia
idroelettrica".
Disegno di legge n. 500, concernente: " Modificazioni ed
integrazione alla legge regionale concernente norme sullo stato
giuridico ed economico del personale della Regione".
Disegno di legge n. 489, non vistato, concernente: "Ordinamento
della professione di maestro di sci e delle scuole di sci della
Valle d'Aosta". Ricorderete che tale disegno di legge è già stato
approvato dal Consiglio regionale ai sensi dell'ultimo comma
dell'articolo 31 dello Statuto nell'adunanza straordinaria del 4
maggio.
Non vi sono deliberazioni non vistate; non vi sono deliberazioni
vistate.
Le riunioni delle Commissioni sono state le seguenti:
l'Ufficio di Presidenza si è riunito 1 volta;
la I Commissione si è riunita 4 volte;
la IIa Commissione si è riunita 2 volte;
la IIIa Commissione si è riunita 2 volte;
la IVa Commissione si è riunita 3 volte;
la Va Commissione si è riunita 3 volte;
la la e la Va Commissione in seduta congiunta 2 volte.
In queste riunioni, che vi ho annunciato come convocate, sono
andate deserte: una riunione della IVa Commissione, due riunioni
della Va Commissione.
Infine, alcune considerazioni sui problemi che coinvolgono
l'attività del Consiglio regionale e la vita esterna del Consiglio
stesso.
Martedì 3 maggio è stato ferito nel corso di un attentato,
rivendicato dalle Brigate Rosse, il Prof. Gino Giugni, Ordinario di
Diritto del Lavoro all'Università di Roma. E' una personalità molto
conosciuta nel mondo del lavoro per aver provveduto alla stesura
dello Statuto del Diritto dei Lavoratori. Credo di interpretare i
sentimenti del Consiglio regionale nel rinnovare l'esecrazione nei
confronti dell'attività di violenza delle Brigate Rosse, e nel
porgere i sensi del più vivo augurio di una pronta guarigione al
Prof. Giugni.
In data 4 maggio il Presidente della Repubblica ha firmato il
decreto di scioglimento delle Camere. La data della consultazione
elettorale è stata fissata per domenica 26 giugno, data nella quale
si svolgeranno anche le elezioni per il rinnovo del Consiglio
regionale e dei Consigli comunali di numerosi centri del Paese.
Il comunicato della Giunta Militare Argentina, diramato giorni
addietro, nel quale si faceva presente che tutti i desaparecido,
migliaia di giovani, di cui molti di origine italiana, sequestrati
ed incarcerati dall'autorità di quel Paese, erano da considerarsi
morti, ha suscitato sdegno ed emozione nel Paese. Di questo sdegno
si è fatto interprete anche il Presidente della Repubblica. Penso
di esternare anche i sentimenti del Consiglio regionale associando
all'espressione del Presidente della Repubblica, la solidarietà del
Consiglio regionale della Valle d'Aosta.
In data 2 maggio 1983 è stata presentata alla Presidenza del
Consiglio, da parte dei Consiglieri Mafrica, Tonino, Bajocco,
Péaquin, Carral e Cout una petizione recante 1376 firme, tendenti
ad ottenere una legge regionale per intervenire con anticipazioni
regionali nel pagamento delle somme spettanti ai lavoratori in
Cassa Integrazione Speciale in attesa dei successivi pagamenti da
parte dell'INPS. L'Ufficio di Presidenza, che si era riunito nel
giorno stesso, ha dichiarato ricevibile la petizione e ha deciso di
trasmetterla immediatamente alla la Commissione consiliare
permanente per l'esame congiunto con la proposta di legge regionale
n. 491 concernente: "Costituzione presso la Finanziaria regionale
di un fondo speciale di anticipazione e di integrazione
salariale".
L'Ufficio di Presidenza ha altresì stabilito, stante
l'impossibilità per il tempo ristretto a disposizione di fare
l'istruttoria normale della petizione per la conseguente iscrizione
all'ordine del giorno del Consiglio prima del termine della
legislatura, che di questa petizione sia data comunicazione al
Consiglio, cosa che sto facendo, in apertura della presente
adunanza e, al momento della trattazione della proposta di legge n.
491 a cui può riferirsi, fra l'altro, lo stesso oggetto della
petizione, che è iscritta al punto 38 dell'ordine del giorno.
Colleghi Consiglieri, un'altra comunicazione. Il Prof. Cottino,
che era stato incaricato tempo addietro di redigere lo studio sulla
realizzazione della zona franca, ha consegnato la relazione alla
Presidenza, tramite il Presidente della la Commissione. Il
documento, che è già stato trasmesso ai componenti la la
Commissione che avevano seguito questo particolare
studio, è a disposizione di tutti i colleghi che fossero
interessati alla consultazione. I Consiglieri possono, quindi,
rivolgersi agli Uffici di Segreteria della Presidenza del
Consiglio.
In data 28 aprile '83 i Consiglieri regionali Mafrica e
Carlassare, designati dalla minoranza della Commissione Speciale di
Lavoro e di Coordinamento per il mantenimento dell'attività
industriale Châtillon, hanno rassegnato le dimissioni dalla
Commissione, lamentando una mancanza di coinvolgimento della
Commissione stessa da parte del Presidente della Giunta
nell'attività concernente le iniziative per ricercare attività
sostitutive nella vertenza e nella situazione di disoccupazione
venutasi a creare.
Infine, mi corre l'obbligo (sottolineerebbe il Presidente della
Giunta) di segnalare che i gestori del Luna Park estivo di Aosta
hanno fatto pervenire a questa Presidenza, quindi sono tenuto a
darvene notizia, un esposto nel quale si chiede il riesame del
provvedimento di trasferimento del parco di Via Mazzini alla
località Zambroni. La lamentela rivolta al Consiglio regionale
riguarda quindi lo spostamento della sede del Luna Park, ma mi
sembra di aver saputo dagli organi di informazione che il problema,
almeno per questo anno, è stato risolto. Quindi, nel darvene
comunicazione, annuncio anche che mi sembra che il problema non
esista più.
La Federazione Nazionale Lavoratori Metalmeccanici ha fatto
pervenire il testo di una lettera inviata a tutti gli Assessorati
regionali ai Trasporti, il cui solo contenuto è l'osservazione
sulla situazione del trasporto pubblico nel nostro Paese. Anche
questo documento è a disposizione dei Consiglieri che volessero
consultarlo.
Il Presidente del Comitato Valdostano F.I.S.I.-A.S.I.V.A. ha
fatto pervenire a questo Presidente e all'Assessore al Turismo una
lettera in cui lamenta la mancanza di informazione da parte del
settimanale sportivo "Sports Valdôtains" sugli sports invernali e
sull'attività agonistica, anche importante, del Comitato
FISI-ASIVA. Anche di questo sono tenuto a darvi comunicazione a
termine di Regolamento.
Infine, colgo l'occasione per comunicare che i rappresentanti
delle Regioni a Statuto Speciale e delle Province Autonome di
Trento e Bolzano, si sono riuniti a Palermo nell'importante
Convegno sul tema "La Sicilia e le altre Regioni a Statuto Speciale
davanti ai problemi delle autonomie differenziate" organizzato
dall'Assemblea regionale siciliana che, avevamo già detto, poteva
considerarsi un po' il "Saint-Pierre - trois", sui problemi dei
rapporti tra Regione e Regione e Regione-Stato.
Al Convegno ha partecipato il rappresentante del Consiglio
regionale Consigliere Piero Minuzzo ed un funzionario della
Presidenza del Consiglio. Il Convegno ha costituito l'ideale
proseguimento di quello tenutosi a Saint-Pierre e si è concluso con
l'auspicio e l'opportunità di un successivo momento di confronto e
di elaborazione comune, nella prospettiva della formazione di linee
convergenti per la rivitalizzazione delle autonomie speciali e per
la loro salvaguardia. Il Convegno auspica anche la costituzione di
una conferenza permanente dei Presidenti delle Giunte e dei
Consigli delle Regioni a Statuto Speciale.
Ed ecco, Signori, una notizia che comunque è nota, ma credo che
non ci possa lasciare indifferenti: è deceduto a Roma nel
pomeriggio di venerdì 6 maggio, il Sen. Tommaso Morlino, Presidente
del Senato della Repubblica. Pensando di interpretare i sentimenti
di questa Assemblea rinnovo alla famiglia dell'illustre scomparso e
alla Democrazia Cristiana le condoglianze del Consiglio regionale
della Valle d'Aosta.
Infine, ricorre oggi il V° anniversario del barbaro assassinio
dell'On.le Aldo Moro: proprio il 9 maggio 1978 giunse la notizia
del ritrovamento, in via Caetani, del corpo dell'illustre statista,
proprio nel momento in cui questo consesso, allora come oggi, era
riunito per la sua ultima riunione prima della fine della
legislatura. Ricordo che, anche in quell'occasione, grande fu lo
sdegno e l'emozione del Consiglio regionale della Valle d'Aosta.
Oggi, come allora, pensando di interpretare il pensiero di tutta
l'Assemblea, intendo ricordare, a 5 anni di distanza, la figura
dell'illustre statista, protagonista di primissimo piano della vita
democratica del nostro paese.
Infine, ancora notizie luttuose. In un tragico incidente
stradale sulla strada di Valpelline, hanno perso la vita giorni
addietro i carabinieri Antonio Calò ed Alessandro Rendina. Abbiamo,
inviato alle famiglie delle vittime e rinnoviamo oggi le più
sentite condoglianze di questo Consiglio.
All'età di 61 anni, infine, alla vigilia del pensionamento è
deceduto improvvisamente il Sig. Gal Battista, che per tanti anni
ha prestato servizio presso l'Amministrazione regionale e che voi
tutti conoscevate, perchè è stato presente ai lavori del Consiglio
per il servizio d'aula. Ho già provveduto ad esternare, a nome del
Consiglio, le condoglianze ai familiari dello scomparso,
condoglianze che, interpretando i sentimenti di tutti voi, rinnovo
in quest'aula che lo ha visto molte volte presente per svolgere la
sua attività.
Infine, una notizia che ho già anticipato per giustificare
l'assenza del Consigliere Maquignaz: è deceduto all'età di 82 anni,
Luigi Carrel, detto "Carrellino", la prestigiosa guida della
Valtournenche, di cui si svolgono stamattina i funerali. Penso di
interpretare, anche in questa occasione, il sentimento unanime del
Consiglio regionale nel rinnovare alla famiglia, al figlio, che è
il Presidente delle guide valdostane, i sensi del più profondo
cordoglio per la perdita di una delle figure più prestigiose
dell'alpinismo valdostano e di un uomo che è ormai passato alla
storia e alla leggenda per le sue imprese e per la sua estrema
vitalità.
Con questa comunicazione, sono terminate le comunicazioni del
Presidente del Consiglio. Chiedo se qualche Consigliere intende
prendere la parola. Nessuno prende la parola? La parola al
Consigliere Mafrica.
MAFRICA - (P.C.I.) -
Già nello scorso Consiglio, avevo
protestato, a nome del Gruppo Comunista, contro il modo di lavorare
della Giunta che ha costretto i Consiglieri e le Commissioni a un
metodo di lavoro disordinato. Dicevo allora che il 26 giugno ci
saranno le elezioni e non il giudizio universale, ma devo dire che
le approvazioni da noi fatte la volta scorsa sono rimaste
inascoltate. Semmai le cose sono andate ancora peggio.
La Giunta è stata presa in questo periodo da una incredibile
frenesia elettorale e ha presentato, in modo disordinato, al
Consiglio valanghe di disegni di legge che per mesi e per anni
erano rimasti nei cassetti. Per fare degli esempi: nel mese di
marzo la Giunta ha presentato 8 disegni di legge; nel mese di
aprile i disegni di legge presentati alle Commissioni sono stati
33.
Il Presidente del Consiglio, forse esperto di come vanno le cose
al termine della legislatura, aveva invitato la Giunta e i Gruppi
consiliari a presentare i disegni di legge entro il 31 marzo per
dare modo alle Commissioni di fare un esame approfondito. Entro il
31 marzo, appunto, disegni di legge ne sono arrivati pochi; sono
arrivati a partire da metà aprile, alcuni addirittura non hanno
potuto essere esaminati dalle Commissioni perchè sono stati
presentati nel mese di maggio. Le Commissioni hanno dovuto lavorare
in modo convulso, sono state riunite a ripetizione, e ovviamente, i
disegni di legge esaminati in questo modo possono prestare il
fianco a osservazioni, poichè molto spesso si tratta di disegni di
legge preparati in modo non perfetto ed affrettato e che gli stessi
Assessori hanno dovuto emendare in Commissione.
Noi critichiamo e protestiamo contro questo modus operandi. Per
fare un esempio del modo disordinato di lavorare dell'esecutivo,
voglio far presente, perchè non si facciano dei pagamenti indebiti,
che la Giunta il 28 marzo ha deliberato due oggetti identici, due
pagamenti di una parcella ad un tecnico, al n. 1795 e al n. 1797.
Si tratta di liquidazione di acconto al tecnico incaricato della
progettazione della costruzione di garage presso la casermetta
forestale di Villeneuve. Approvazione e finanziamento di spesa. Le
deliberazioni sono perfettamente identiche! Questo è un piccolo
esempio di cosa si possa fare quando non vale più alcuna regola e
si lavora sotto la spinta della fretta.
Noi crediamo che per la prossima legislatura sia opportuno
rivedere il Regolamento del Consiglio, soprattutto per ciò che
riguarda i lavori delle Commissioni. Si tratterà di stabilire delle
scadenze fisse per le riunioni delle Commissioni, in modo che le
stesse non possano essere sottoposte, in periodi particolari, a dei
veri e propri "tour de force". Si tratta di prevedere anche delle
modalità precise per l'iscrizione dei disegni di legge nell'ordine
del giorno delle Commissioni e di fare quanto in altre Regioni è
ormai attuato, cioè avere relatori di maggioranza e di minoranza
sui diversi disegni di legge, in modo che l'esame sia il più
possibile approfondito, oltre ad avere anche tempi più definiti per
l'esame di questi disegni di legge.
Noi, per questo modo di lavorare della Giunta, ci troviamo oggi
con un ordine del giorno sovraccarico. Nell'ordine del giorno ci
sono ben 27 disegni di legge presentati nel mese di aprile e
dovranno anche essere iscritti altri disegni di legge presentati
nel mese di maggio!
La Giunta avrebbe potuto sicuramente presentarli in periodi
precedenti: non l'ha fatto. Oggi ci troviamo di fronte a questa
situazione. In questo ordine del giorno ci sono dei provvedimenti
urgenti, importanti, che è opportuno che il Consiglio riesca ad
esaminare. Ci sono altri provvedimenti che richiederebbero una
discussione più approfondita, una consultazione con le forze
sociali, che sono stati presentati all'ultimo momento, tanto per
poter dire che gli Assessori avevano adempiuto ai loro compiti. Noi
non siamo dell'idea che si debbano rinviare provvedimenti
importanti ed attesi da categorie di cittadini perchè poi qualcuno
possa poter dire, durante la campagna elettorale: "Mah, io ho
cercato di presentare questo disegno di legge, poi non si è potuto
discutere". Se la Giunta è d'accordo, si può procedere in questo
Consiglio in modo ordinato; si può fare una selezione dei
provvedimenti che realmente sono importanti, che possono passare
con il consenso dei diversi gruppi. Altrimenti, ho l'impressione
che i lavori del Consiglio procederanno alla rinfusa e che magari,
alla fine, resteranno fuori degli affari importanti che avrebbero
potuto ricevere il voto di tutti.
Io, quindi, invito le altre forze presenti in Consiglio e la
Giunta stessa a prevedere, eventualmente, una riunione dei
Capigruppo per concordare un calendario dei lavori e un ordine del
giorno dei lavori più definito dell'attuale.
Questo ordine del giorno, così com'è, difficilmente potrà essere
esaurito e la responsabilità non è certamente dei gruppi di
opposizione, ma è di chi ha aspettato fino all'ultimo minuto per
presentare provvedimenti che potevano essere portati prima.
PRESIDENTE:
Altri che intendono prendere la parola sulle
comunicazioni del Presidente del Consiglio? Parli, Signor
Carlassare.
CARLASSARE - (Dem. Prol. - Nuova Sin.):
Nelle sue
comunicazioni il Presidente del Consiglio ha fatto riferimento al
grave atto della Giunta Militare Argentina, che ha dichiarato morti
i trentamila desaparecido, persone che sono state reclamate come
vive dalle madri nelle manifestazioni di Buenos Aires, a Plaza de
Mayo. Trentamila persone sparite: uno scandalo per l'intera
umanità! Va ricordato che tra queste trentamila persone, svariate
centinaia sono cittadini italiani, e parecchie migliaia erano di
origine italiana.
Mi permetto anche di ricordare che a suo tempo avevo
solleticato, in una interpellanza al Presidente della Giunta, di
procedere affinchè si accertasse se fra queste persone, abitanti in
Argentina, non ci fossero cittadini valdostani o di origine
valdostana. La risposta non mi è stata ancora data; presumo che non
ci fossero valdostani, nè di origine, nè di cittadinanza tra questi
trentamila. La cosa però non cambia e non mitiga la gravità di
quanto è accaduto.
Va anche precisato, che l'intervento estremamente tempestivo,
preciso, puntuale, del Presidente della Repubblica, ha determinato
una crisi diplomatica tra Italia e Argentina che potrebbe ancora
avere sviluppi in quanto questa presa di posizione del Presidente
Pertini ha avuto risonanza a livello mondiale, e mi pare che sia
stata applaudita, e in sede europea, e dalla popolazione
argentina.
Voglio anche ricordare che, nel nostro ordine del giorno, al
punto 21 ter), si prevede di intervenire per l'aumento della spesa
per la concessione di contributi per il funzionamento dell'Istituto
Storico della Resistenza, un istituto che ricorda e che deve
ricordare quella vicenda storica che ci ha consentito di abbattere
la dittatura fascista.
Nel punto 41, si discute una proposta di legge presentata dal
Partito Comunista, e al punto 21 bis), si discute un analogo
provvedimento presentato dalla Giunta per interventi in favore dei
Paesi in via di sviluppo, per affrontare in particolare il problema
della fame nel mondo. Io ritengo che il contributo nei confronti
dei Paesi del Terzo Mondo non debba limitarsi ad un intervento
finanziario per affrontare la fame, ma sia necessario un intervento
di carattere politico che serva e contribuisca a risolvere
situazioni estremamente gravi sul piano della democrazia.
Particolarmente importante, ritengo debba essere un intervento
nei confronti di un paese come l'Argentina dove tanta parte della
popolazione è legata a noi, e da vincoli di parentela, o perché
originari del nostro Paese.
Ritengo in questo senso che il Consiglio della Valle d'Aosta
debba intervenire sul piano politico con una precisa presa di
posizione in sostegno all'operato del Presidente della Repubblica,
e per questo preannuncio un ordine del giorno che presenterò appena
il Regolamento mi consentirà di farlo.
Sempre nell'oggetto precedente è stata data comunicazione delle
dimissioni del compagno Mafrica e mie dalla Commissione Speciale
per l'occupazione della Châtillon. Ritengo che queste dimissioni
debbano essere spiegate. La motivazione è che questa Commissione,
espressione del Consiglio, incaricata di affrontare questa
gravissima situazione che ha riflessi in tutta la situazione
sociale ed economica della Valle d'Aosta, è stata di fatto
esautorata e non ha avuto più nessuna possibilità di operare, in
quanto il Presidente della Giunta ha avocato a sè tutte le
iniziative: ha gestito in proprio la questione, relazionando anche
poco e male sulle cose che stava facendo, per cui questa
Commissione è assolutamente inutile, almeno a nostro giudizio, non
ha nessun senso tenerla in piedi.
Va ricordato che ci sono delle notizie estremamente
contraddittorie che riguardano la Châtillon e le sue evoluzioni. Va
ricordato anche che, mentre il Presidente considera iniziate le
trattative per l'acquisizione dello Stabilimento e dell'area dello
Stabilimento, il Presidente della Montefibre sostiene il contrario.
Questo è un elemento contraddittorio e importantissimo, perchè,
senza l'acquisizione dell'area dello Stabilimento non è
ipotizzabile nessuna soluzione positiva della grave crisi
occupazionale.
Va ricordato che le soluzioni che sono state fatte balenare a
noi e soprattutto ai lavoratori si sono dimostrate dei bluff, in
quanto l'Agnesi non ci sta, la Cirio è un grosso punto
interrogativo e altre soluzioni sono del tutto ipotetiche. In
effetti, la Commissione avrebbe potuto dare un contributo attivo e
fattivo per accertare situazioni di questo genere.
Il comportamento del Presidente della Giunta è stato
semplicemente reso inutile in quanto questa Commissione aveva
l'unica funzione, una volta ogni tanto su sollecitazione dei membri
stessi della Commissione, di riunirsi per essere informata, poco e
male, come dicevo prima, delle intenzioni e dell'operato del
Presidente Andrione.
Per questi motivi noi abbiamo dato le dimissioni e intendo, con
questo mio intervento, mettere al corrente il Consiglio della
gravità del comportamento del Presidente della Giunta stesso, che
in questo modo, probabilmente, vorrà farsi bello nei confronti dei
lavoratori se riuscirà a trovare qualche soluzione-tampone che
garantisca un certo numero di posti di lavoro; però sul piano
dell'operatività politica di questo Consiglio e sul modo in cui
dovrebbe essere impostata un'azione da parte dell'Amministrazione
Regionale per affrontare correttamente il gravissimo problema
occupazionale, sicuramente questo comportamento è da censurare e
non è accettabile.
PRESIDENTE:
E' iscritto a parlare il Consigliere Tonino;
ne ha facoltà.
TONINO - (P.C.I.):
Non ripeto le considerazioni fatte
prima dal compagno Mafrica e che io condivido. Voglio solo
sollevare una questione che è anche questa esemplare. Pochi giorni
fa è arrivato ai Consiglieri il disegno di legge n. 537 che la
Giunta ha presentato il 3 maggio 83, il quale riguarda: "Modifiche
alla legge sull'ordinamento del Corpo Fo restale Valdostano". Il
ritardo con cui arriva questo disegno di legge è emblematico del
disordine e della negligenza che la Giunta ha dimostrato in questo
ultimo periodo.
A me sembra che questo problema sia importante e giusto e debba
essere affrontato dal Consiglio prima della scadenza della
legislatura. Mi risulta che di questa modifica si discute nella
nostra Regione ormai da mesi, per cui il disegno di legge della
Giunta poteva essere presentato in tempo utile.
Per riprendere una questione sollevata dal Consigliere Mafrica è
necessario fare una scelta sui provvedimenti che sono urgenti e
proponiamo che questo di segno di legge, il n. 537, sia, se
possibile, esaminato dalla Commissione Affari Generali d'urgenza,
oggi o domani, e sia discusso e possibilmente approvato dal
Consiglio entro la giornata di domani.
PRESIDENTE:
Altri che intendono prendere la parola sulle
comunicazioni del Presidente del Consiglio? La parola al
Consigliere Tamone.
TAMONE - (U.V.):
Tonino non mi fa neanche ridere questa
mattina, perchè io non è che sia contrario a quel disegno di
legge.
L'altro giorno, in Commissione Affari Generali, si è votato
all'unanimità salvo il sottoscritto. Tutti erano d'accordo a non
discutere più niente in Commissione, salvo il sottoscritto che era
disposto a discutere qualunque cosa. Stamattina, stranamente, ci
sono stati dei ripensamenti.
PRESIDENTE
: La parola al Presidente della Giunta.
ANDRIONE - (U.V.):
Una prima considerazione: lasciamo al
prossimo Consiglio di stabilire come procederà nei suoi lavori.
La seconda questione riguarda il Consigliere Carlassare, che è
uscito: lasciamo l'Esecutivo ai suoi compiti.
la terza questione: man mano che andiamo avanti, se vi sono dei
problemi, accantoniamo i relativi disegni di legge. Si riuniscano i
Capigruppo, e se non ci sono problemi, procederemo, se ci sono
problemi, discutiamo. Inoltre noi non vogliamo che abbia
ripercussioni negative il fatto che in questa stagione saltano
quattro Consigli: uno a fine maggio, due di giugno, uno di luglio.
Visto che l'Italia è un Paese che si ferma sovente per le elezioni,
noi vorremmo che almeno la Valle d'Aosta si fermasse il meno
possibile.
PRESIDENTE:
Ci sono altri che chiedono la parola? La
parola al Consigliere Fosson.
FOSSON - (D.C.):
Ringrazio il Presidente del Consiglio e
tutto il Consiglio che ha voluto ricordare la figura di Aldo Moro a
cinque anni dalla sua scomparsa e la figura del Presidente del
Senato Tommaso Morlino.
MARTIN - (U.V.P.):
Aderendo alla proposta del Presidente
della Giunta, che se vi sono dei problemi i singoli argomenti
potranno essere trattati dai Capigruppo, e ricordando però che,
come diceva il Consigliere Tonino, un disegno di legge importante
non potrà andare in Consiglio se non avrà preventivamente il parere
della Commissione, io propongo, dopo aver fatto anche un rapido
giro di consultazioni con i miei colleghi, di convocare per questo
pomeriggio alle 15,30 la I^ Commissione per esaminare queste due
leggi. Poi sarà evidentemente il Consiglio che deciderà, nella sua
sovranità, se iscrivere l'argomento, o meno, alla discussione
quest'oggi stesso, questo pomeriggio, oppure nella seduta di domani
mattina.
Quindi, pregherei il Presidente di voler essere così cortese da
fare ufficialmente la comunicazione della convocazione della
I
-
Commissione alle 15,30 di questo pomeriggio.
PRESIDENTE:
La parola al Presidente della Giunta.
ANDRIONE - (U.V.):
D'accordo, va benissimo.
PRESIDENTE:
Come Presidenza ci siamo consultati su questo
ordine del giorno particolarmente carico. La proposta che va, in un
certo qual modo, ad affiancarsi a quella del Presidente della
Giunta e del Presidente della I
-
Commissione Martin, è
quella che, laddove le Commissioni lo ritengano, si riuniscano per
esaminare quei provvedimenti che sono valutati, unanimemente,
importanti ed urgenti. Alla fine dei lavori di questa prima
giornata si faccia in seguito un piccolo censimento del lavoro
svolto. Di quel che rimane da fare si procederà a selezionare gli
atti che sono da tutti ritenuti urgenti e validi e su cui forse non
ci sarà discussione. Si esaminerà, inoltre, la procedura da seguire
per gli altri atti.
Su questo modo di procedere ci sono obiezioni?
Allora passiamo alla trattazione dell'oggetto iscritto al n. 2
dell'ordine del giorno. Non ci sono comunicazioni del Presidente
della Giunta. Passiamo alla trattazione dell'oggetto n. 3.
