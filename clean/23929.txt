Classificazione
TRASPORTI E VIABILITÀ
Trasporti



Oggetto del Consiglio n. 2933 del 26 luglio 2007 - Resoconto
OGGETTO N. 2933/XII - Disegno di legge: "Incentivi regionali
per il rinnovo tecnologico del parco auto e moto circolante in
Valle d'Aosta" (Discussione generale e inizio della
votazione).
CAPO I
DISPOSIZIONI GENERALI
Articolo 1
(Oggetto e finalità)
1. La presente legge, nel quadro della politica comunitaria,
statale e regionale tesa allo sviluppo di una mobilità sostenibile
e al miglioramento della qualità dell'aria e dell'ambiente
attraverso la riduzione delle emissioni inquinanti, in conformità
alle previsioni del Piano regionale per il risanamento, il
miglioramento ed il mantenimento della qualità dell'aria per gli
anni 2007/2015, approvato ai sensi dell'articolo 3, comma 6, della
legge regionale 30 gennaio 2007, n. 2 (Disposizioni in materia di
tutela dall'inquinamento atmosferico ed approvazione del Piano
regionale per il risanamento, il miglioramento ed il mantenimento
della qualità dell'aria per gli anni 2007/2015), promuove, per
l'anno 2007, il rinnovo tecnologico del parco auto e moto
circolante in Valle d'Aosta mediante la concessione di incentivi
per l'acquisto di veicoli a basso impatto ambientale.
Articolo 2
(Definizioni)
1. Ai fini della presente legge, si intende per:
a) autovettura, un veicolo destinato al trasporto di persone,
avente al massimo nove posti, compreso quello del
conducente;
b) autocarro, un veicolo destinato al trasporto di cose e
delle persone addette all'uso o al trasporto delle cose
stesse;
c) motocarro, un veicolo a tre ruote destinato al trasporto
di cose;
d) motoveicolo per trasporti specifici, un veicolo a tre
ruote destinato al trasporto di determinate cose o di persone in
particolari condizioni e caratterizzato dall'essere munito
permanentemente di speciali attrezzature relative a tale
scopo;
e) ciclomotore, un veicolo a motore a due o tre ruote avente
le seguenti caratteristiche:
1) motore di cilindrata non superiore a 50 cm³, se
termico;
2) capacità di sviluppare su strada orizzontale una velocità
fino a 45 km/h;
f) motociclo, un veicolo a due ruote destinato al trasporto
di persone, in numero non superiore a due, compreso il
conducente.
CAPO II
INIZIATIVE AMMESSE A CONTRIBUTO
Articolo 3
(Rottamazione e acquisto di nuove autovetture)
1. La Regione concede un contributo di euro 1.300 per
l'acquisto di autovetture nuove immatricolate come Euro 4 o Euro 5,
che emettono non oltre 140 grammi di CO2/km, a fronte della
sostituzione, mediante demolizione, di altra autovettura
immatricolata come Euro 0, Euro 1 o Euro 2.
2. Se le autovetture di nuova immatricolazione sono dotate di
filtro antiparticolato (FAP o DPF), il contributo è di euro
1.500.
Articolo 4
(Rottamazione ed acquisto di nuove autovetture bifuel,
elettriche e ad idrogeno)
1. La Regione concede un contributo di euro 1.500 per
l'acquisto di autovetture nuove ed omologate dal costruttore per la
circolazione con alimentazione del motore, esclusiva o doppia, con
gas metano o GPL o con alimentazione del motore elettrica o ad
idrogeno, a fronte della sostituzione, mediante demolizione, di
altra autovettura immatricolata come Euro 0, Euro 1 o Euro
2.
2. Il contributo di cui al presente articolo non è cumulabile
con quello di cui all'articolo 3.
Articolo 5
(Rottamazione ed acquisto di nuovi autocarri)
1. La Regione concede un contributo di euro 1.300 per
l'acquisto di autocarri nuovi di peso complessivo non superiore a
3,5 tonnellate immatricolati come Euro 4 o Euro 5, a fronte della
sostituzione con altro autocarro avente sin dalla prima
immatricolazione la medesima categoria e peso complessivo non
superiore a 3,5 tonnellate ed immatricolato come Euro 0, Euro 1 o
Euro 2.
2. Se gli autocarri di nuova immatricolazione sono dotati di
filtro antiparticolato (FAP o DPF), il contributo è di euro
1.500.
Articolo 6
(Rottamazione ed acquisto di nuovi autocarri bifuel,
elettrici e ad idrogeno)
1. La Regione concede un contributo di euro 1.500 per
l'acquisto di autocarri nuovi ed omologati dal costruttore per la
circolazione con alimentazione del motore, esclusiva o doppia, con
gas metano o GPL o con alimentazione del motore elettrica o ad
idrogeno, a fronte della sostituzione, mediante demolizione, di
altro autocarro immatricolato come Euro 0, Euro 1 o Euro 2.
2. Il contributo di cui al presente articolo non è cumulabile
con quello di cui all'articolo 5.
Articolo 7
(Riconversione)
1. La Regione concede un contributo di euro 500 per la
riconversione dell'alimentazione di autovetture o autocarri
immatricolati come Euro 0, Euro 1 o Euro 2 da benzina a gas metano
o GPL.
2. Ai fini dell'ammissibilità a contributo, la riconversione
deve essere certificata da un'officina autorizzata e deve risultare
dalla carta di circolazione.
3. La Regione stipula apposita convenzione con le officine
autorizzate per l'installazione degli impianti a metano o
GPL.
Articolo 8
(Rottamazione ed acquisto di nuovi motocarri o nuovi
motoveicoli per trasporti specifici)
1. La Regione concede un contributo di euro 500 per
l'acquisto di motocarri nuovi immatricolati come Euro 2, a fronte
della sostituzione, mediante demolizione, di altro motocarro
immatricolato come Euro 0 o Euro 1.
2. La Regione concede un contributo di euro 500 per
l'acquisto di motoveicoli per trasporti specifici nuovi
immatricolati come Euro 2, a fronte della sostituzione, mediante
demolizione, di altro motoveicolo per trasporti specifici
immatricolato come Euro 0 o Euro 1.
Articolo 9
(Rottamazione ed acquisto di nuovi ciclomotori o nuovi
motocicli)
1. La Regione concede un contributo di euro 300 per
l'acquisto di ciclomotori nuovi immatricolati come Euro 3, a fronte
della sostituzione, mediante demolizione, di altro ciclomotore
immatricolato come Euro 0.
2. La Regione concede un contributo di euro 300 per
l'acquisto di motocicli nuovi immatricolati come Euro 3, a fronte
della sostituzione, mediante demolizione, di altro motociclo
immatricolato come Euro 0.
Articolo 10
(Attività di informazione e comunicazione)
1. La Giunta regionale promuove adeguate iniziative di
informazione, comunicazione e divulgazione delle finalità e dei
contenuti della presente legge, al fine di sensibilizzare la
collettività alle tematiche della salvaguardia ambientale e di
promuovere e incentivare una mobilità sostenibile, attraverso la
sostituzione di veicoli altamente inquinanti con altri a basso
impatto ambientale.
CAPO III
REQUISITI PER LA CONCESSIONE DEI CONTRIBUTI
Articolo 11
(Iniziative ammissibili a contributo)
1. I contributi di cui alla presente legge sono concessi, nel
rispetto della regola degli aiuti de minimis in conformità alla
normativa comunitaria vigente in materia, per le iniziative di
demolizione/acquisto o riconversione effettuate a far data dal 1°
luglio 2007 e fino al 31 dicembre 2007.
Articolo 12
(Soggetti beneficiari)
1. Possono beneficiare dei contributi di cui alla presente
legge:
a) i soggetti residenti in un Comune della regione;
b) gli enti religiosi e le parrocchie aventi sede in Valle
d'Aosta;
c) le cooperative e le associazioni iscritte all'albo
regionale delle cooperative di servizi sociali o all'albo regionale
degli enti ausiliari, che gestiscono, senza fini di lucro, in
convenzione con la Regione, un ente locale o l'Azienda USL,
strutture o servizi sociali per l'assistenza, la riabilitazione o
il reinserimento sociale di soggetti in situazione di
disagio;
d) le imprese individuali o le società, aventi sede legale e
fiscale in Valle d'Aosta e risultanti in attività presso il
registro delle imprese, e le imprese agricole aventi sede in Valle
d'Aosta, attive ma non iscritte presso il registro delle imprese ai
sensi dell'articolo 2, comma 3, della legge 25 marzo 1997, n. 77
(Disposizioni in materia di commercio e di camere di
commercio);
e) i consorzi di miglioramento fondiario costituiti ai sensi
del regio decreto 13 febbraio 1933, n. 215 (Nuove norme per la
bonifica integrale);
f) le organizzazioni non lucrative di utilità sociale (ONLUS)
di cui all'articolo 10 del decreto legislativo 4 dicembre 1997, n.
460 (Riordino della disciplina tributaria degli enti non
commerciali e delle organizzazioni non lucrative di utilità
sociale);
g) le società e le associazioni sportive dilettantistiche
costituite in Valle d'Aosta ed ivi operanti, affiliate ad una
federazione sportiva nazionale;
h) le associazioni, aventi sede in Valle d'Aosta, iscritte
nel registro regionale delle organizzazioni di volontariato e delle
associazioni di promozione sociale di cui all'articolo 6 della
legge regionale 22 luglio 2005, n. 16 (Disciplina del volontariato
e dell'associazionismo di promozione sociale. Modificazioni alla
legge regionale 21 aprile 1994, n. 12 (Contributi a favore di
associazioni ed enti di tutela dei cittadini invalidi, mutilati e
handicappati operanti in Valle d'Aosta), e abrogazione delle leggi
regionali 6 dicembre 1993, n. 83, e 9 febbraio 1996, n. 5).
2. I contributi di cui alla presente legge possono essere
concessi anche nel caso in cui l'acquisto sia effettuato dal
coniuge o da un parente entro il secondo grado del proprietario del
veicolo demolito, a condizione che anche questi sia residente in
Valle d'Aosta.
3. I contributi di cui alla presente legge possono essere
concessi a condizione che, alla data di presentazione della domanda
di cui all'articolo 13, i beneficiari ovvero, nel caso di cui al
comma 2, i loro coniugi o parenti entro il secondo grado risultino
proprietari da almeno un anno del veicolo da demolire; la proprietà
del veicolo deve risultare dal certificato di proprietà rilasciato
dal pubblico registro automobilistico.
Articolo 13
(Domanda per la rottamazione e acquisto di nuovo
veicolo)
1. I soggetti che intendono beneficiare dei contributi di cui
alla presente legge devono presentare alla struttura regionale
competente in materia di contingentamento apposita domanda,
corredata della seguente documentazione:
a) nel caso di demolizione e acquisto di un nuovo veicolo,
copia del contratto di acquisto o di locazione finanziaria o del
certificato di proprietà rilasciato dal pubblico registro
automobilistico, oltre alla domanda di cancellazione per
demolizione o copia del certificato di rottamazione rilasciato dal
pubblico registro automobilistico, relativi al veicolo demolito e
alla documentazione rilasciata dal venditore attestante le
caratteristiche tecniche del veicolo acquistato;
b) nel caso di riconversione dell'alimentazione dei veicoli,
copia della carta di circolazione attestante l'avvenuta
riconversione e copia della certificazione rilasciata dall'officina
autorizzata.
2. La documentazione di cui al comma 1, lettera a), se non
disponibile all'atto della presentazione della domanda, deve essere
prodotta alla struttura compente entro sei mesi dalla presentazione
della domanda, pena la mancata erogazione del contributo.
3. Per il ricevimento delle domande di contributo e per lo
svolgimento delle attività di comunicazione inerenti allo stato dei
relativi procedimenti amministrativi, la struttura competente può
avvalersi, in conformità alla normativa vigente, di soggetti
esterni all'Amministrazione regionale.
Articolo 14
(Rinvio)
1. La disciplina di ogni altro adempimento inerente al
procedimento preordinato alla concessione dei contributi di cui
alla presente legge è demandata alla Giunta regionale che vi
provvede con propria deliberazione, da adottare entro un mese dalla
data di entrata in vigore della presente legge.
Articolo 15
(Cumulabilità)
1. I contributi di cui alla presente legge sono cumulabili
con le agevolazioni previste per le medesime finalità dall'articolo
1, commi 224 e seguenti, della legge 27 dicembre 2006, n. 296
(Legge finanziaria 2007).
CAPO IV
DISPOSIZIONI FINANZIARIE E FINALI
Articolo 16
(Disposizioni finanziarie)
1. L'onere derivante dall'applicazione della presente legge è
determinato complessivamente in euro 1.000.000 per l'anno
2007.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2007 e di quello pluriennale per il triennio 2007/2009
negli obiettivi programmatici 2.2.1.09 (Ambiente e sviluppo
sostenibile) e 2.1.6.01. (Consulenze e incarichi).
3. Al finanziamento dell'onere di cui al comma 1 si provvede
negli stessi bilanci, mediante l'utilizzo per pari importo delle
risorse iscritte nell'obiettivo programmatico 3.1. (Fondi globali),
al capitolo 69000 (Fondo globale per il finanziamento di spese
correnti) a valere sull'apposito accantonamento previsto al punto
D.2.4. dell'allegato n. 1 ai bilanci stessi.
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'Assessore regionale competente in materia di bilancio
e finanze, le occorrenti variazioni di bilancio.
Articolo 17
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président -
La parole au rapporteur, le Conseiller
Lavoyer.
Lavoyer (FA) -
Il presente disegno di legge nasce e si
articola nell'ottica di un radicale rinnovo del parco veicolare
circolante nella nostra Regione accanto alla volontà di
sensibilizzare l'intera comunità a contribuire al miglioramento ed
al risanamento della qualità dell'aria. Si tratta di un'iniziativa
che si muove nella direzione già intrapresa dalla nostra Regione
con l'approvazione della legge regionale 30 gennaio 2007, n. 2
recante "Disposizioni in materia di tutela dall'inquinamento
atmosferico ed approvazione del Piano regionale per il risanamento,
il miglioramento ed il mantenimento della qualità dell'aria per gli
anni 2007/2015".
Con il disegno di legge oggi in discussione questo Consiglio
vuole dare il segnale che in prima linea nella lotta
all'inquinamento debbano esserci soprattutto le istituzioni e gli
enti pubblici. In questo senso sarà compito della Regione
individuare ulteriori interventi che possano, in un prossimo
futuro, contribuire al completo raggiungimento degli obiettivi che
si propone tale disegno di legge. La nuova disciplina prevede
l'individuazione di forme di contributi ed agevolazioni che tendono
al contenimento dell'inquinamento atmosferico e dei gas clima
alteranti. Infatti, la criticità della situazione della qualità
dell'aria in relazione alla presenza di elevate concentrazioni di
inquinanti e l'impatto che questi hanno sulla salute umana
impongono l'adozione di politiche che assicurino il rispetto dei
limiti delle emissioni inquinanti anche in Valle d'Aosta.
In particolare, con questo disegno di legge tendiamo a far sì
che la produzione di inquinanti possa essere ridotta attraverso due
strade: tramite lo sviluppo tecnologico, agendo sui combustibili ed
adottando opportuni accorgimenti tecnici nelle fasi di
alimentazione e combustione del motore (adozione di marmitte
catalitiche e filtri antiparticolato ad esempio); tramite la
definizione di norme anti-inquinamento con l'incentivazione
all'utilizzo di veicoli a basso impatto ambientale. In
quest'ottica, il disegno di legge intende dunque perseguire
principalmente le seguenti finalità: incentivare il rinnovo
tecnologico del parco auto e moto circolante mediante la
rottamazione dei veicoli a maggior impatto ambientale, cosiddetti
veicoli classificati come "Euro 0", "Euro 1" o "Euro 2", ed il
contestuale acquisto di veicoli meno inquinanti; promuovere
l'installazione negli autoveicoli di nuova immatricolazione di
filtri antiparticolato, FAP o DPF, appositamente studiati per
abbattere le emissioni inquinanti da polveri sottili dei motori
diesel; infine, sostenere la riconversione a metano o GPL
dell'alimentazione degli autoveicoli a maggior impatto ambientale,
qualora non fosse possibile per il beneficiario del contributo
procedere alla rottamazione del mezzo e all'acquisto di un nuovo
veicolo.
Infine, con una logica di coerenza rispetto all'obiettivo del
disegno di legge, si è ritenuto opportuno e quanto mai utile
avviare indagini e studi per l'insediamento nella Regione di nuove
aree di distribuzione di fonti alternative, quale ad esempio il
metano. L'intero quadro normativo che oggi si sottopone
all'approvazione del Consiglio, è stato pensato nel rispetto della
vigente normativa, statale e comunitaria, attualmente in vigore.
Per queste motivazioni invito il Consiglio ad approvare il
provvedimento.
Président -
Nous ouvrons la discussion générale.
La parole au Conseiller Sandri.
Sandri (GV-DS-PSE) -
È con piacere che vediamo questa
proposta di legge; l'avevamo richiesta con una mozione nel
settembre dell'anno scorso insieme ai colleghi della "Stella
Alpina", avevamo chiesto con più interpellanze e interrogazioni di
sollecitare i tempi per la presentazione... finalmente ci siamo
arrivati e credo che sia un dato positivo che condividiamo.
Abbiamo presentato una serie di emendamenti che lei avrà potuto
vedere, perché ci sono alcuni dati che nella fretta sono stati
forse sottovalutati, due, i principali: quello di porre una certa
attenzione al discorso delle auto nuove e delle auto usate, nel
senso che l'importante è che siano auto "Euro 4" e che emettano
meno di 140 gr. di CO2 per km.; dopodiché, se anche sono usate,
riteniamo che possono andare bene per migliorare la qualità
dell'aria e la sicurezza dei nostri concittadini. Da questo punto
di vista si consentirebbe alle persone con minori disponibilità
economiche di avere percentualmente un effetto molto maggiore del
nostro incentivo, perché significa andare ad intervenire su
autovetture "Euro 4" fino a 140 gr. di CO2 per km. del costo di
6-7.000 euro, quindi 1.500 euro su una percentuale nettamente
superiore.
Il secondo dato è quello di sfoltire tutte le tipologie, anche
perché di alcune abbiamo qualche difficoltà a capire se esistano,
cioè gli autocarri ibridi o ad idrogeno non so se sono una realtà
dell'oggi o una speranza per il domani, ma ho qualche difficoltà di
pensare che siano talmente rilevanti dal punto di vista della
realtà, che abbiano un effetto pratico. Allora qui si rischia di
fare una legge molto complessa con tante tipologie, quando forse
era meglio indirizzare i soldi in poche tipologie: quelle più usate
e quelle più inquinanti.
Ultimo dato essenziale che presento solo per la riflessione è
quello di consentire di aggiungere questo contributo a tutti coloro
che hanno acquistato una vettura con queste caratteristiche dal 1°
gennaio 2007. Non è un grande impegno per l'Amministrazione
regionale, credo però che sarebbe un'ingiustizia dividere coloro
che sono i sommersi, cioè quelli del 1° semestre, dai salvati, che
sono quelli del 2° semestre.
Président -
La parole au Conseiller Secrétaire
Venturella.
Venturella (Arc-VA) -
Crediamo che il disegno di legge n.
178 contenga degli indirizzi corretti, ne conveniamo, ma che vi
siano alcune criticità, che avevamo già espresso durante alcune
sedute del Consiglio regionale sul cosiddetto "affaire buoni
benzina".
Avevamo espresso le nostre perplessità, ora trasformatesi in
emendamenti che abbiamo presentato al disegno di legge n. 178, in
riferimento agli obiettivi che si vogliono raggiungere. Concordo
con il relatore, quando nella sua presentazione parla di "sviluppo
di una mobilità sostenibile", di "miglioramento della qualità
dell'aria", quando parla di "incentivi a far sì che il parco
autoveicoli, motoveicoli e autocarri venga rinnovato". Su questo
siamo d'accordo, e... chi, dotato di buon senso non lo sarebbe di
fronte a queste finalità? Crediamo che nella nostra Regione, dotata
di risorse finanziarie notevoli e comunque maggiori rispetto ad
altre realtà regionali, forse un po' più di coraggio politico,
amministrativo e legislativo questa Amministrazione poteva
dimostrarlo!
Riconosciamo all'Assessore La Torre la volontà, la tenacia nel
presentare e discutere questo disegno di legge, ma ci permetta di
dire che dal punto di vista dello sviluppo della mobilità
sostenibile forse questa legge inciderà poco... perché? Abbiamo
tutta una serie di articoli, mi riferisco a quelli relativi al Capo
II, che sono le iniziative ammesse a contributo. Il fatto che la
Regione conceda un contributo di 1.300 euro, aumentati di 200 euro
fino a 1.500, se il cittadino dotato di un auto "Euro 0", "Euro 1",
"Euro 2", compra un'auto nuova "Euro 4" e "Euro 5", ma con una
emissione di CO2 non superiore a 140, è sì una buona cosa, ma -
come avevamo spiegato nelle passate sedute - questo fa sì che il
bilancio energetico, l'impatto sull'ambiente del fatto che si vada
a rottamare un'auto che forse, ancorché "Euro 0", "Euro 1", "Euro
2", potrebbe funzionare benissimo, il bilancio è negativo. E qui
non vorrei fare un caso personale, ma faccio il caso del collega
Bortot, un'utilitaria "Euro 0" trattata abbastanza bene, ma vi sono
altri casi di utilitarie "Euro 0" che potrebbero benissimo essere
riconvertite a metano o GPL, con un impatto quasi zero, sia per
consumo di energia, sia per consumo di acqua per la produzione
dell'autovettura nuova, sia per produzione di rifiuto perché il
rottamato è comunque un rifiuto, quindi se calcoliamo il fatto che
per comprare un'auto nuova bisogna investire soldi, risorse, e se
andiamo a rottamare la vecchia auto, il bilancio sull'ambiente è
negativo. Produciamo rifiuto, consumiamo energia per produrre
un'auto nuova, quando l'auto "Euro 0", "Euro 1" e "Euro 2" con una
semplice riconversione potrebbe circolare comunque!
Ecco perché noi, in alcuni emendamenti che qualcuno troverà
provocatori, chiediamo che questa legge sia più che indirizzata
verso la rottamazione, il cambio dell'auto e l'acquisto di auto
nuova, lo sia verso la riconversione delle auto all'alimentazione a
gas metano o GPL. È questo che chiediamo, perché anche se le auto
che vengono acquistate nuove "Euro 4" e "Euro 5" qualcuno diceva
che costano intorno ai 10mila euro, ci sono alcune situazioni
familiari per le quali anche il contributo di 1.500 euro, sto
parlando di persone che hanno utilitarie "Euro 0", forse quel
contributo non è sufficiente per comprare un'auto nuova.
Ecco perché chiediamo, nell'ottica di un bilanciamento, perché
non potremmo dire solo sopprimiamo gli articoli 3 e 5, che
riguardano solo la rottamazione con l'acquisto di un'auto nuova, ma
sopprimiamo gli articoli 3 e 5 e, nel contempo, aumentiamo il
contributo di 500 euro per quelle auto che veramente sono
alimentate con combustibile alternativo - sto parlando delle
ibride, delle elettriche e delle future ad idrogeno quando verranno
- quindi diamo una vera spinta all'uso di carburanti che hanno
bassissime emissioni di CO2; soprattutto diamo alla riconversione -
parlo dell'articolo 7 - da benzina e gasolio, a metano, un
contributo che non sia più un contributo, ma il sostegno dell'onere
dell'impianto al netto del contributo statale. Facciamo sì che per
le famiglie che posseggono auto "Euro 0" e "Euro 1", e in alcuni
casi "Euro 2" per le quali il contributo non c'è, che non hanno
possibilità finanziarie, che sono quelle a cui questo Consiglio
dovrebbe porre più attenzione, la riconversione sia a totale carico
dell'Amministrazione. Mi pare che siano 8.000 le auto rispetto a un
parco circolante di 10 volte tanto; quindi crediamo che se ci
concentriamo sulla riconversione e sull'acquisto, aumentando il
contributo, di auto veramente ecologiche - sto banalizzando -,
forse riusciamo sul serio a raggiungere quegli obiettivi che il
relatore testè affermava.
Volevo poi introdurre un altro elemento di riflessione: il fatto
che il FAP (filtro antiparticolato), quello che qualcuno indica
come un dispositivo che ferma le polveri sottili, sta da circa 2
anni nel panorama scientifico subendo alcune critiche... perché? In
questo momento non trovo il riferimento, e me ne scuso; forse nel
prosieguo del dibattito potrò citare esattamente la fonte, ma
alcuni studiosi di questi filtri antiparticolato che ora sono
sostituiti da altri filtri più efficienti, mettono in dubbio che il
FAP sia così efficiente, nel senso che dicono: "le polveri totali
sospese, quelle che noi chiamiamo impropriamente "PM10" e "PM5", le
fermano, ma dubitano che questo filtro sia in grado di fermare le
cosiddette "nanopolveri", le polveri ultrasottili, anzi in alcuni
casi con tale filtro, quello che fa aumentare di 200 euro il
contributo da 1.300 a 1.500 per le auto dotate di tale filtro,
forse potrebbe essere ancora più critica la fase di generazione
delle polveri ultrasottili. Nell'adottare il principio di
precauzione e di prudenza, forse - noi indichiamo questa strada e
naturalmente siamo aperti a tutte le suggestioni - potremmo sul
serio deviare il corso di questo disegno di legge da una legge che
ha dei contenuti positivi, ma che contiene delle criticità, per cui
in alcuni casi - non è un'accusa che rivolgiamo all'Assessore, ma
una suggestione - potrebbe essere anche vista come un ulteriore
aiuto indiretto economico alle case automobilistiche e alle
concessionarie. È chiaro che far deviare questa impostazione verso
altre norme che sono molto più forti dal punto di vista della
tutela della qualità dell'aria, potrebbe essere questa una strada
che l'Amministrazione regionale potrebbe percorrere.
Termino con un piccolo riferimento al valore di 140 g/km
percorso di emissione di CO2. Vi è in Francia una discussione
sull'opportunità o meno di introdurre per tutte le auto
un'etichetta, una "maquette" che faccio vedere ai colleghi, così
come per gli elettrodomestici, classe "A", classe "B", classe "C";
il limite dei 140 g/km si pone nella classificazione francese sulla
"émission faible, mais moyenne"... insomma, è come se acquistassimo
un frigo da un rivenditore di elettrodomestici non di classe "A" o
"B", ma di classe "C". Credo che tutti noi di fronte a un
elettrodomestico in casa, quando abbiamo imparato che
l'elettrodomestico è meglio comprarlo di classe "A" perché molto
più efficiente, già acquistarlo in classe "C", vicino alla classe
"D", una delle meno efficienti, saremmo già un po' titubanti! Anche
solo un riferimento alle etichette francesi potrebbe essere utile,
naturalmente aggiungendo il fatto che la CE pone per il 2012
l'obiettivo di emissioni nel parco circolante - naturalmente è un
obiettivo e sa benissimo, Assessore, cosa significa porsi un
obiettivo, può essere un obiettivo per alcuni alto, per altri basso
- da parte di autovetture che siano almeno di classe "B", quindi da
101 a 120 g/km percorso.
È chiaro che noi, Valle d'Aosta all'avanguardia... vedi il piano
tutela dell'aria, delle acque... insomma, sappiamo ciò che i lanci
di agenzia e i giornali spesso riportano, potremmo dimostrare più
coraggio e anche noi puntare in alto. Ecco spiegato il perché di
questi emendamenti, che sono in alcuni casi soppressivi, in altri
aggiuntivi; in altri casi, invece, trasformano il contributo in
sostegno dell'intero onere per andare incontro alle persone che non
hanno disponibilità finanziaria per l'acquisto di una nuova
autovettura.
Si dà atto che, dalle ore 11,45, presiede il Vicepresidente
Lanièce.
Presidente -
La parola al Consigliere Ottoz.
Ottoz (GM) -
Credo che l'obiezione o la proposta - se
così è - del collega Venturella non sia sostanziata da un paragone
calzante, ossia quello degli elettrodomestici, in quanto gli
elettrodomestici sono classificati energeticamente non tanto in
base a un valore assoluto, quanto a un valore relativo, mentre la
quantità di emissioni non è un valore relativo, ma è un valore
assoluto.
Mi spiego: esistono enormi frigoriferi che possono essere di
classe "A++", cioè la più economica, in quanto consumano pochissima
energia e disperdono poco freddo all'esterno, ma in funzione della
quantità di volume di merce che sono in grado di raffreddare, non
perché in assoluto consumino meno corrente elettrica, e così è per
altri elettrodomestici... potrei parlare delle lavatrici, dove il
problema è ancora diverso; mentre quanto si parla di 140 grammi o
nanogrammi o 101, 120, le classi a cui ha fatto riferimento il
collega Venturella, in realtà si esprime un'emissione in peso
assoluto massimo possibile, quindi si va a definire anche la
dimensione del veicolo e il suo motore, ossia si fa una
discriminante fra i tipi di veicoli che si vogliono far circolare e
quelli che non si vogliono far circolare, una tesi cara al collega
Bortot, il quale è un po' contrario alla libertà di mercato. In
questo caso i 140 nanogrammi sono una soglia che sicuramente è
opinabile, sulla quale si può discutere, ma che probabilmente è
stata identificata in funzione di una forchetta che vuole, sì,
dissuadere dall'acquistare e dal far circolare veicoli troppo
grandi e che in assoluto disperdono grandi quantità di elementi
inquinanti, ma che si colloca in un punto in cui è identificata la
potenziale automobile della famiglia media, quindi della fascia di
popolazione che ha realmente bisogno dell'auto, non dimenticando
che qui il territorio ha caratteristiche per le quali certi veicoli
possono essere più utili e più necessari che altrove. Il fatto di
"mescolare" quindi le mele con le pere o con le banane, cioè una
scala assoluta con una scala relativa, non aiuta a comprendere e ad
approfondire il problema.
Si dà atto che, dalle ore 11,51, riassume la presidenza il
Presidente Perron.
Presidente -
La parola al Consigliere Segretario
Venturella.
Venturella (Arc-VA) -
Collega Ottoz, apprezzo sempre la
sua capacità di argomentare, però mi permetta che non è una
corrispondenza biunivoca fra peso dell'auto e cilindrata, c'entra
anche il tipo di alimentazione. Lei sa benissimo che alimentazione
a benzina e a gasolio con le nuove motorizzazioni fanno sì che
l'alimentazione a gasolio dal punto di vista della CO2 sia molto
più rispettosa del limite delle "étiquettes", quindi non è troppo
vero, mi permetta di correggerla! Fra l'altro non ho presentato un
emendamento sul valore dei 120 g/km. perché ho anche stampato
l'elenco dei modelli di autovetture nuove raggruppati per marca,
che mi pare sia un dato aggiornato di "Quattroruote", con tutte le
caratteristiche tecniche, ma soprattutto le emissioni di CO2 ed ho
riconosciuto all'Assessore La Torre il fatto che la maggioranza
delle auto presenti in questo elenco non rientra nel valore 140,
questo è chiaro! Infatti non ho presentato alcun emendamento
chiedendo che da 140 si riducesse il limite a 120, che è il famoso
obiettivo CE per il 2012!
È vero che la classe di efficienza energetica degli
elettrodomestici è diversa... era un confronto non sicuramente per
omogeneizzare il tutto, ma per analogia, per omologazione, era una
suggestione, assolutamente non volevo "mischiare pere con
mele"!
Presidente -
Se nessun altro chiede di intervenire in
discussione generale, dichiaro chiusa la discussione generale.
La parola all'Assessore alle attività produttive e politiche del
lavoro, La Torre.
La Torre (FA) -
Come prima cosa, credo che sia doveroso
ringraziare il lavoro delle commissioni che, in tempi veramente
brevi, hanno visionato e dato il parere positivo a questa
legge.
Credo comunque che un merito che sta emergendo è quello - già
detto forse negli interventi che mi hanno preceduto - che il
confronto ha prodotto un risultato nei tempi e nei modi su cui ci
eravamo impegnati. Non a caso sul discorso della rottamazione si
era intervenuti già lo scorso anno e ci si era presi, tutti
insieme, all'interno del Consiglio, senza cercare dei ruoli
particolari, l'impegno di portare una legge sulla rottamazione e
riconversione delle auto entro giugno 2007. Siamo alla fine di
luglio e questo mi dà molta soddisfazione, perché credo che aver
chiuso nei tempi che ci eravamo dati e di presentare questa legge
all'approvazione del Consiglio sia un motivo di orgoglio per tutto
il Consiglio, per dimostrare anche ai cittadini che questo
Consiglio non solo dibatte e litiga, ma è capace - quando ci sono
argomenti importanti come questo - di trovare delle soluzioni e di
portare a compimento delle leggi che sono utili alla nostra
collettività... quindi un grazie a tutto il Consiglio! Devo dire
che la legge voi la conoscete bene, perché ne abbiamo discusso
nelle commissioni; in realtà è una legge di contributi, senz'altro,
ma è una legge che dimostra la volontà precisa della nostra Valle,
di questo Consiglio e di questa Giunta di procedere, con decisione,
verso una tutela dell'ambiente e dell'aria che stiamo esprimendo in
varie fasi e attraverso varie azioni che portiamo avanti in modo
congiunto nei diversi Assessorati.
Questa proposta di legge può quindi essere identificata come un
tassello di un quadro più generale, che vede impegnato sia
l'Assessore Cerise con il piano dell'ambiente e della difesa
dell'aria, sia l'Assessore Pastoret con le azioni che sta portando
avanti intervenendo sul trasporto pubblico. Ecco che questa legge,
come un tassello, si va a incastonare in un percorso che dobbiamo
portare avanti tutti insieme, percorso che inizia da questo momento
e vedrà successivamente, attraverso delle fasi che andremo a
concordare e su cui ci confronteremo, portare avanti delle
successive iniziative.
Una legge come questa ha bisogno anche di finanziamenti e come è
stato detto in commissione i finanziamenti sono arrivati,
certamente non molto corposi, io stesso sono il primo a
riconoscerlo perché i 500mila euro più i 500mila euro che vengono
assegnati, quindi il milione di euro nel suo complesso non è
sufficiente. D'altronde ci siamo posti anche una domanda di tipo
operativo, su cui nessuno, qui, ha fatto una riflessione: noi
abbiamo un parco auto di circa 8.000 automezzi che devono essere
rinnovati, dobbiamo fare in modo che questo avvenga con una certa
gradualità, perché non possiamo pensare di creare una rincorsa alla
rottamazione delle auto... ci troveremmo compressi dal numero delle
auto che dovremmo rottamare, non siamo attrezzati in tal senso, e
allo stesso tempo non siamo neppure attrezzati per le
riconversioni, non tanto per le riconversioni legate alle
autofficine che si stanno preparando - ne discuteremo poi
all'interno della legge - e che saranno incentivate a fare, ma
anche per le opportunità di carburanti, cioè quando parliamo di GPL
e di metano, dobbiamo pensare che indirizziamo gli utenti verso un
utilizzo di questi prodotti, ma in realtà dobbiamo metterli in
condizione di trovare delle fonti di rifornimento a cui poter
accedere con le loro auto. Tutto questo rientra allora in un
disegno che parte da oggi e che vedrà con il 2008 - in questo
rispondo a uno degli emendamenti fatti dal collega Sandri - un
ulteriore finanziamento, quindi questa legge dovrà ancora
continuare nel 2008, per mettere in condizioni anche attraverso
quegli aggiustamenti che potrebbero essere necessari eventualmente,
per ancora indirizzare i nostri cittadini verso una riconversione,
una rottamazione di un parco auto vecchio e di cui in qualche modo,
in Valle d'Aosta, si sente maggiormente il peso. È un discorso che
era già emerso quando si era parlato dei buoni benzina e di quella
che è una situazione particolare legata alla Val d'Aosta, dove
esiste un parco auto procapite più alto rispetto al resto d'Italia,
dove esiste un consumo procapite di quintali di benzina più alto
rispetto al resto d'Italia, quindi è evidente che questo deve
vedere da parte nostra un impegno particolare, per procedere con
chiarezza in una situazione del genere.
Questa legge che volutamente vuol essere molto semplice propone
dei contributi per una rottamazione guidata, ma soprattutto una
rottamazione intelligente, anche perché abbiamo voluto prevedere
all'interno di questa legge non solo gli "Euro 0" e gli "Euro 1",
ma anche gli "Euro 2", mettendo le mani avanti rispetto a quello
che hanno fatto le altre Regioni, quindi anche lì abbiamo dato un
primo segnale di novità. Ci siamo spinti anche in termini economici
più avanti rispetto a quello che è stato fatto in altre Regioni,
perché parliamo di 1.300-1.500 euro; è evidente che la cifra può
sempre essere discutibile, 2.000 sarebbero stati meglio, ma abbiamo
anche detto che la rottamazione deve essere pilotata, quindi il
contributo deve essere equilibrato e che, rispetto agli importi
stanziati in altre Regioni, è ragguardevole e, in molti casi,
superiore a quello di altre Regioni.
A questo punto credo che questa legge rappresenti un solido
pilastro, su cui costruire anche attraverso altre azioni come
quella dell'individuazione che stiamo facendo insieme all'ENI di
distributori adibiti alla distribuzione di metano e di GPL, così
come il discorso che stiamo portando avanti con i trasporti di
indirizzare le flotte del trasporto pubblico verso il metano, così
come il discorso che stiamo facendo con l'Assessorato all'ambiente
di fare dei censimenti delle emissioni delle caldaie e collegarli
alle emissioni delle polveri sottili e cose del genere, così come
gli interventi che stiamo facendo all'interno delle più importanti
aziende valdostane per ridurre l'impatto ambientale e
l'inquinamento; credo che questo tassello si vada perfettamente a
incastrare e getta quelle basi solide per una politica di tutela
ambientale e di qualità dell'aria. Le cifre che indichiamo sono
cifre - ripeto - anche proporzionate agli importi economici che la
legge ha a disposizione, quindi nessuno vieta per gli anni
successivi di andare a portare importi superiori che potrebbero
incentivare la forza di questa legge.
Abbiamo voluto prevedere anche una distinzione fra le macchine
"Euro 4" e "Euro 5" e i dispositivi FAP. È vero che c'è qualche
discussione in merito all'utilizzo del FAP, ma noi dobbiamo anche
uniformarci alle direttive europee e italiane, dove il FAP viene
riconosciuto come un filtro antiparticolato importante, quindi noi,
recependo le normative europee e statali, abbiamo voluto inserirlo
dando quella possibilità in più con quei 200 euro di riconoscere il
merito a chi compra una macchina in tal senso.
Un'altra cosa importante che abbiamo voluto portare avanti è
stata quella di non limitarci solo alle autovetture, ma andare a
prevedere gli stessi incentivi per gli autocarri e i motocarri. Per
gli autocarri il ragionamento è parallelo, non abbiamo voluto
privilegiare la macchina rispetto all'autocarro, abbiamo voluto
prevedere i 1.300 e i 1.500 euro equiparandoli, mentre per i
motocarri - e per motocarri intendiamo le Api - abbiamo voluto dare
un riconoscimento alla storia della mobilità della Val d'Aosta,
dove l'Ape da sempre è un veicolo tradizionale delle nostre
vallate, quindi ci sembrava doveroso riconoscere anche per quegli
autoveicoli un contributo di 500 euro che permettesse a chi voleva
cambiare questi motocarri di dotarsi di autocarri nuovi meno
inquinanti.
Il ragionamento che abbiamo svolto anche sulle moto è molto
semplice. I 300 euro che abbiamo previsto per le moto sono in
funzione di due obiettivi che ci siamo dati, sulla moto c'è
qualcosa di più che il discorso dell'inquinamento. Abbiamo pensato
che oggi molte persone hanno dei motoveicoli che sono datati e che
non solo inquinano, ma sono più pericolosi per l'uso stesso delle
persone che li adoperano; quindi riteniamo importante aver
introdotto anche questo contributo di 300 euro per incentivare il
rinnovo del parco dei motoveicoli anche per motivi di sicurezza, in
quanto riteniamo che la sicurezza sia uno degli elementi
fondamentali che c'è nel momento in cui andiamo a introdurre il
concetto di cambiare le auto e moto. E questo perché le auto più
moderne sono anche quelle dotate di dispositivi tecnologici più
adeguati e più sicure; per noi diventa fondamentale avere un parco
auto meno inquinante e più sicuro, a tutela degli stessi
proprietari.
È stata fatta qualche osservazione in merito alle emissioni.
Credo che il collega Ottoz, lo ringrazio, abbia espresso la mia
opinione; abbiamo dovuto tener conto non solo dei parametri statali
che sono il 140 di emissione di CO2, ma anche di un concetto di
equità sociale, perché è evidente che non è che dobbiamo finanziare
chi vuole cambiare le auto da 80mila euro, mi sarebbe sembrato
immorale! Mi sembrava invece corretto andare a prevedere per quella
che può essere definita la "macchina media della famiglia italiana"
il contributo e concentrarlo in quella direzione; visto che il
contributo non è molto, lo abbiamo concentrato nella direzione
della famiglia media italiana e abbiamo individuato, in quello che
è il limite imposto dallo Stato dei 140, la fascia su cui vogliamo
intervenire. D'altronde, aver riconosciuto il limite dello Stato
permette anche la cumulabilità dei due contributi, quindi i 1.500
euro possono essere cumulati con gli 800 euro dello Stato; pertanto
il contributo 1.500 più 800 diventa 2.300 euro e diventa più
significativo. In questo andiamo a calmierare una circolazione di
veicoli pesanti, perché le auto più piccole alleggeriscono il
traffico e la circolazione.
Un'altra cosa che mi è stata detta - forse dal collega Ottoz - è
una suggestione, è interessante il ragionamento degli
elettrodomestici di classe "A++"; è sicuramente un ragionamento
che, parlando in riunioni che abbiamo svolto con altre Regioni che
si occupano della tutela ambientale, sta emergendo anche in merito
alla rottamazione degli elettrodomestici. Nelle famiglie italiane
molti degli elettrodomestici presenti sono elettrodomestici che...
altro che classificazione... non so qual è l'ultimo... il "D"? Lì
saremo alla "Z", perché assolutamente il concetto del risparmio di
energia sull'elettrodomestico sta emergendo adesso. Anche su questo
il Consiglio dovrebbe ragionare, se può valere la pena pensare una
campagna di rottamazione di certi tipi di elettrodomestici, ma
anche qui dovremmo ragionare su come rottamarli, perché non
dobbiamo creare un impatto ambientale della rottamazione che è una
delle preoccupazioni che ho avuto nelle macchine. Se infatti mi
trovo poi con 5.000 auto tutte insieme da rottamare, ho pensato che
non posso poi creare un problema ambientale per la rottamazione. Da
qui una gradualità - come dicevo - negli interventi e un impegno a
crescere negli interventi, ma traguardando il 2008 e il 2009,
perché dobbiamo sempre pensare con i piedi per terra a come gestire
le cose, e non solo all'impatto emotivo... emotivamente, certo, uno
vorrebbe che tutte le 8.000 macchine fossero cambiate domani! Un
ragionamento che potrebbe essere innescato, anche sulle vostre
suggestioni, ad una rottamazione degli elettrodomestici: per questo
ritengo utile il contributo che avete dato al dibattito.
I benefici della legge evidentemente li abbiamo individuati dal
1° luglio, anche perché la legge comporta una serie di vincoli e di
obblighi per chi rottama le auto; non dimentichiamo che
tendenzialmente quando si parla di "contributi" si parla di soldi,
c'è sempre un meccanismo alle spalle di queste cose quando vanno
sul mercato che può indurre delle persone a cercare di speculare.
Questo non possiamo permettercelo, perché questi sono soldi della
collettività che devono rientrare alla collettività in termini di
benefici, non sono soldi destinati alla speculazione, quindi i
benefici della legge partono dal 1° luglio con norme e vincoli
precisi, con la necessità di dimostrare che l'auto da rottamare è
posseduta da certi termini, quindi non esclude né privilegia
nessuno, ma rispetta delle tempistiche e dei comportamenti che
devono essere a tutela dei soldi della collettività che vengono
investiti.
Un'altra cosa che credo possa essere importante e che mi era
stata posta - non ricordo se dal Consigliere Venturella o dal
Consigliere Sandri - era il discorso dell'incentivazione dei mezzi
particolari. Io questo lo ritengo giusto; certo, l'idrogeno è un
discorso tutto da venire, viene messo in modo più coreografico che
reale, ma quando si parla di "mezzi bifuel" e di "mezzi elettrici"
penso che si parli di qualcosa di concreto, che è già nei listini
di vendita di tutte le più grandi case automobilistiche. Non c'è
alcuna difficoltà a trovare i mezzi, qualcuno dice che non ci sono,
ma non è vero: la "FIAT" ne ha nei suoi listini di vendita, altre
case giapponesi sono già su quella linea, basta richiedere il
prodotto e questo è disponibile sul mercato. Forse il contributo
che diamo in questa direzione è poco, ma con la stessa logica che
prospettavo prima, non escluso che nel 2008, rifinanziando la
legge, si possa intervenire in questo senso, perché è una politica
che deve essere portata avanti, quella del bifuel e dell'elettrico,
non quella dell'idrogeno. Con questo ragionamento abbiamo tolto
dalla legge in commissione - dove credo di aver recepito alcuni dei
suggerimenti che mi sono stati dati - la possibilità di dare i
contributi agli enti pubblici, credo dietro un suggerimento
intelligente delle commissioni, perché è vero che siamo partiti dal
presupposto di metterlo nella legge per dare l'esempio, ma è anche
vero che parlando fra di noi non abbiamo bisogno, come enti
pubblici, del contributo per dare l'esempio. Noi l'esempio lo
dobbiamo dare senza il contributo; pertanto voglio recepire il
suggerimento della commissione - mi consulterò poi con il
Presidente al riguardo - nel senso di emanare una normativa
all'interno dell'apparato regionale, per indurre al cambiamento dei
mezzi "Euro 0", "Euro 1", "Euro 2" con mezzi più moderni, e questo
come ordine di servizio e impegno operativo dell'Amministrazione
senza bisogno di contributo, quindi abbiamo tolto dalle
incentivazioni la disponibilità per gli enti pubblici, perché non
aveva senso, potendolo, noi, fare anche senza incentivi.
Un'altra cosa che in commissione è emersa, la troverete in un
mio emendamento, è la possibilità di fare delle convenzioni con gli
installatori: questo è giusto, perché finalizzato a calmierare la
possibilità di far lievitare i prezzi in funzione di un mercato che
si apre e, al tempo stesso, facilita le procedure per i cittadini
che privilegiano il discorso della riconversione, che è un
ragionamento molto democratico. Non tutti vogliono o hanno la
possibilità di cambiare l'auto, qualcuno potrebbe cambiarla, ma
solo decidere di non farlo, quindi credo che democraticamente
dobbiamo rispettare queste scelte e la riconversione diventa un
elemento importante. La riconversione parte un po' in sordina,
perché nella riflessione che ho fatto dopo aver presentato la
legge, i 500 euro per la riconversione mi sono sembrati pochi;
però, tenendo conto del ragionamento che ho fatto ad alta voce, che
in questo momento non abbiamo ancora una rete di distributori,
diventa di nuovo un obiettivo nel 2008, dotandoci della rete di
distributori su cui stiamo lavorando, di andare a spingere di nuovo
in quella direzione. I due elementi che individuiamo di rilancio
sono il discorso elettrico e il bifuel e il discorso del potenziare
la riconversione. Resta da dire che in questo settore presento
questo emendamento perché potrà dare l'opportunità alla Regione di
stabilire delle convenzioni con gli installatori, nell'ottica che è
stata evidenziata da parte delle commissioni: per facilitare al
cittadino la possibilità di accedere alla riconversione.
Per gli altri numerosi emendamenti... capisco che rientrino nel
gioco delle varie posizioni. Devo dire che c'è un emendamento...
non so adesso se riteniamo di sospendere, ma forse potremmo non
sospendere e con una brevissima discussione ad alta voce risolvere,
qui, la questione degli emendamenti, perché l'obiettivo di tutto il
Consiglio credo sia quello di approvare la legge. Non ho dubbi in
merito, perché ho visto l'atteggiamento molto positivo nelle
commissioni. Gli emendamenti li ho visti, c'è una visione anche
diversa di fondo, ma io devo fare la mia parte di Assessore, quindi
devo impostare la mia visione e confrontarla con voi; devo però
anche tener fede a quanto vi presento e ho una mia linearità che mi
induce a respingere la maggior parte dei vostri emendamenti, ma uno
di questi mi ha colpito ed è l'emendamento n. 4 del Consigliere
Sandri che recita:
"All'articolo 9, comma 1, è aggiunta la
seguente frase: tale contributo è aumentato a € 500 nel caso di
ciclomotori nuovi a propulsione elettrica".
Questo lo trovo
attinente, perché avendo previsto 1.300 e 1.500 per le auto a
seconda del FAP o del bifuel, o altro, avendo previsto le due
opportunità, nei ciclomotori dove il ciclomotore elettrico è una
realtà attualissima, il fatto di aver previsto i 300 euro per il
ciclomotore normale e non aver previsto il premio per chi va verso
l'elettrico, forse mi sembra una cosa corretta introdurla, quindi
mi sento di dire che l'emendamento n. 4, a titolo personale, è un
emendamento molto ragionevole e mi sento di proporre di
accoglierlo.
Per gli altri emendamenti, con l'onestà intellettuale che mi
riconoscete, pur nella logica politica che vi ho spiegato e anche
con l'accoglimento dei suggerimenti che mi fate, mi sento di dire
che non li accolgo.
Vi ringrazio.
Presidente -
Passiamo all'esame dell'articolato, ricordo
che votiamo sul nuovo testo predisposto dalla IV Commissione.
La parola al Consigliere Frassy, sull'articolo 1.
Frassy (CdL) -
Come dichiarazione di voto
sull'articolato.
Il nostro gruppo voterà a favore del disegno di legge, come
peraltro abbiamo espresso voto positivo in commissione. Alcune
riflessioni più compiute, però, in sede di votazione, vorremmo
farle: la coscienza ambientale, che l'Assessore La Torre per certi
versi ha scoperto o forse riscoperto, è stata stimolata da quella
coincidenza della pronuncia della Commissione europea sul sistema
dei buoni benzina. Ricordiamo tutti come, nel momento in cui la
Commissione europea sollevò quel problema, la prima reazione che
l'Assessore La Torre ebbe dal punto di vista politico fu quella di
dire: cerchiamo di dimostrare che i buoni benzina non sono
un'incentivazione all'inquinamento. Difatti nel luglio della scorsa
estate inibì il cosiddetto "supplemento di erogazione" sui motori
"Euro 0" e noi, in quella circostanza, avevamo detto: "Assessore,
va bene tutto, ma non va bene fare una politica di tipo
punitivo"...
Caveri (fuori microfono) -
... però il TAR ti ha dato
torto...
Frassy (CdL) -
... a me il TAR non ha dato torto, perché
non ho fatto alcun ricorso al TAR, né come professionista, né come
cittadino...
Caveri (fuori microfono) -
... no, ti ha dato torto, nel
senso che la Giunta non poteva regolare questa materia...
Frassy (CdL) -
... sì, ma sappiamo anche che il TAR della
Valle d'Aosta ha una lunga tradizione e dal punto di vista
statistico sappiamo che è filogovernativo, è il TAR più atipico fra
i TAR italiani come giurisprudenza; poi sarà merito delle
amministrazioni pubbliche che qui sono più brave che ad altre
latitudini, ma forse altri dati ci dicono che non è così quanto a
capacità amministrativa.
A parte questa parentesi, avevamo espresso la preoccupazione
politica che si riuscisse ad andare al di là dell'aspetto punitivo,
avevamo invitato l'Assessore ad individuare delle strade che
tenessero conto anche dell'incentivazione a superare il mezzo
inquinante, anche perché non tutti hanno auto storiche, molte di
quelle 8.000 auto erano auto semplicemente vetuste con il problema
di chi aveva difficoltà economica di sostenere l'onere di un cambio
di autovettura più moderna e dunque meno inquinante. Questo disegno
di legge ha il merito di aver recepito quella riflessione politica,
ma è un disegno di legge che può far fare un primo passo, ma non
penso che sia esaustivo rispetto alla problematica, anzi su questo
aspetto sarebbe bene capire la Giunta e la maggioranza che idee
hanno rispetto alla scadenza del 31 dicembre in relazione alla
pronuncia della Commissione europea sui buoni benzina. Penso che
questo provvedimento sia un primo passo, ma poi il ragionamento
deve essere più ampio ed è auspicabile che venga fatto non
all'ultimo momento sotto la minaccia o la procedura di infrazione
della Commissione europea.
Sull'entità dei contributi qualche perplessità l'abbiamo...
perché? E poi vedremo se queste perplessità saranno confermate dai
dati a fine anno. I contributi sono poca cosa, ma sono poca cosa
rispetto a quel mercato ormai parallelo che esiste nel Terzo Mondo
e negli ex Paesi dell'area socialista, dove le auto che qui
inquinano, di là sono ancora considerate signore macchine. Allora
questi contributi che noi andiamo ad erogare in alcuni casi
rischiano di essere inferiori al contributo che il concessionario
dà a chi compra l'auto nuova...
(interruzione dell'Assessore La Torre, fuori
microfono)
... non è sommabile, e le spiego il perché: perché se devo dare
il certificato di rottamazione, non posso dare l'autovettura al
concessionario, cioè se il concessionario mi fa l'offerta di
ritirarmi l'autovettura a 2.000 euro, e oggi 1.500-2.000 euro con
tutte le campagne che vengono fatte dalle case automobilistiche e
dai concessionari sono la cifra media standard sulla quale si
attesta il cambio autovettura nuova, ritiro dell'usato che vale 0
contro 1.500-2.000 euro - questi sono i valori delle varie campagne
che vengono fatte -, in questo caso è ovvio che è più interessante
per il cittadino aderire a quell'offerta piuttosto che fare la
rottamazione della vettura e incassare il contributo regionale.
Forse avremmo dovuto valutare meglio l'entità del contributo, la
seconda perplessità... la prima è un primo passo, va bene, però non
basta; la seconda perplessità è che i contributi rischiano di
essere poco incentivanti rispetto ad altri contributi che stanno
sul mercato, perché ormai queste auto il concessionario non le
rottama più, ma le vende su altri mercati con dei valori per lui
interessanti.
Ritenevamo fosse opportuno fare queste riflessioni e, pur con
queste riflessioni, ribadiamo il nostro voto positivo.
Presidente -
La parola al Consigliere Rini.
Rini (FA) -
L'importante provvedimento che stiamo per
approvare è già stato illustrato in modo puntuale dal relatore,
dall'Assessore e da alcuni interventi di vari Consiglieri, per cui
non avrò molto da aggiungere a quanto già detto e mi limiterò ad
alcune brevi considerazioni.
Il problema dell'inquinamento atmosferico è un problema reale e
condiviso da tutti noi, tanto che alcuni gruppi - come anche il
sottoscritto - avevano manifestato la preoccupazione con delle
iniziative consiliari, accolte dall'intero Consiglio, per le quali
l'Assessore aveva preso precisi impegni. Credo che in quel momento
fra l'altro non c'entrasse molto il problema dei buoni benzina.
All'epoca avevo manifestato la volontà di tornare sull'argomento
nel caso in cui l'Assessore non avesse mantenuto le promesse.
Devo ammettere che l'Assessore le promesse le ha mantenute, pure
in un momento di relativa difficoltà economica ha trovato il
finanziamento utile per poter partire con l'iniziativa. Sappiamo
che purtroppo il rilevamento della qualità dell'aria anche nella
nostra Regione presenta ancora situazioni critiche per quanto
riguarda alcuni inquinanti, che frequentemente superano i limiti
imposti dalla normativa comunitaria e che una concausa è dovuta ai
mezzi non provvisti di sistemi di depurazione adeguati. Era già
stato ricordato che migliaia di veicoli circolano ancora con classi
ambientali non più accettabili e che i provvedimenti quali
circolazione a targhe alterne, blocco della circolazione, bollini
blu, erano stati dei semplici palliativi che hanno sempre prodotto
soprattutto disagi, senza risolvere in modo significativo il
problema.
Con questo provvedimento andremo a risolvere in parte questo
problema, ma con altre iniziative già adottate un bel passo avanti
in questo settore sarà fatto; come ha detto anche l'Assessore è
stato messo un primo importante tassello, altri ne seguiranno. In
questo settore non bisogna mai accontentarsi e ulteriori sforzi
andranno fatti, come bisognerà prendere sul serio l'inquinamento da
riscaldamento degli edifici, continuare nell'ammodernamento delle
flotte per il trasporto pubblico, continuando con l'inserimento di
mezzi adatti alle strade e soprattutto all'effettivo utilizzo...
sovente vediamo mezzi di 50 posti che viaggiano semivuoti e tante
volte vuoti! Bisognerà cercare di ridurre le tasse automobilistiche
per i mezzi non inquinanti, incentivando ulteriormente la
sostituzione di quelli obsoleti. Qui bisognerà vedere se la cosa è
fattibile, adesso non vedo l'Assessore Marguerettaz, ma credo che
sarà un suo compito. Bisognerà incentivare, come so che è
intenzione dell'Assessore, lo sfruttamento delle fonti energetiche
rinnovabili.
Per finire vorrei far notare che l'acquisto di mezzi nuovi
porterà nelle casse della Regione anche i 9/10 dell'IVA; non
sarebbe male che una parte di queste entrate venissero versate su
un capitolo apposito a sostegno di provvedimenti già adottati e per
nuove iniziative che potremo e, forse, saremo obbligati a mettere
in atto. Non dimentichiamoci mai che anche il nostro Paese ha
ratificato il "Protocollo di Kyoto" per la riduzione delle
emissioni in atmosfera di gas inquinanti e che si potrebbe fra
l'altro incorrere nelle pesanti sanzioni previste, ma questo ultimo
aspetto pur essendo da considerare secondo me è ininfluente
rispetto alla buona qualità dell'aria, che significa maggiore
salute per tutti i cittadini, un ambiente migliore e un forte
risparmio anche a livello di cure per malattie da inquinamento.
Termino, convinto della bontà del provvedimento, pur consapevole
che in questo settore tantissimo rimane da fare. Ringrazio la
Giunta, in modo particolare l'Assessore per aver mantenuto le
promesse e dichiaro il voto convinto della "Federazione
Autonomista" su tutti gli articoli e sulla legge nel suo
complesso.
Presidente -
La parola al Consigliere Sandri.
Sandri (GV-DS-PSE) -
Qui, al primo articolo, c'è un
emendamento del nostro gruppo che toglie la dizione per l'anno
2007.
L'Assessore ha fatto una bellissima illustrazione degli
intendimenti e delle riflessioni che hanno portato ad un
determinato testo, ma dopo si è contraddetto, nel senso che lei
dice, giustamente: qui non possiamo pensare ad un provvedimento di
legge che dura 4 mesi, dobbiamo fare un ragionamento negli anni per
evitare la corsa alla rottamazione, ma... se lei limita al 2007
questo provvedimento di legge, siamo capo a prima! Togliere le
parole
"per l'anno 2007"
diventa quindi fondamentale, perché
tanto sappiamo già che questa cosa deve rimanere per evitare che il
29 dicembre - non so se è un giorno feriale... è un lunedì - tutti
i Valdostani vadano, tutti, dal concessionario dopo questa
legge!
Credo che sia un dato di cui tenere conto, che consentirebbe fra
l'altro tutte quelle manovre di modularità da lei illustrate e che
sono vere. Lei ha detto: "questo, sì, è per abbellimento, abbiamo
messo l'idrogeno...", eccetera... casualmente mentre lei parlava
l'ascoltavo, ma sfogliavo anche il giornale: "È Piaggio il primo
scooter ibrido". Io non lo sapevo, sennò avrei messo elettrico o
ibrido, e in effetti poi spiega che siamo ancora in fase di
sperimentazione pre-industriale, ma sicuramente nei prossimi anni
tutta una serie di passi in avanti verranno fatti. Questa legge,
quindi, pian piano si adatterà all'evoluzione tecnologica e
commerciale, perché ci saranno offerte. Le auto ibride fino a 3-4
anni fa erano una cosa molto rara; oggi stanno diventando una
realtà anche nella nostra città, dove ce ne sono alcune che girano
di marca "Toyota". Di macchine a metano non ce ne sono, perché non
esiste il distributore, ma di auto a GPL ce ne sono: qui bisogna
riprendere anche le riflessioni che ha fatto il collega Frassy, ci
sono alcuni incentivi di alcune marche che superano questi, quindi
è da tarare, ma sta di fatto che fare una legge solo per un anno
credo sia riduttivo del grande impegno che tutto il Consiglio ha
messo.
Quello che chiedevo è pertanto di togliere le parole
"per
l'anno 2007"
; naturalmente nella finanziaria che andremo ad
approvare assieme al bilancio a fine anno, metterete le
modificazioni per adattare per l'anno prossimo il provvedimento di
legge alle esigenze dell'anno prossimo, e così per tutti gli anni a
venire.
Presidente -
La parola all'Assessore alle attività
produttive e politiche del lavoro, La Torre.
La Torre (FA) -
Per maggior scrupolo, anche il Presidente
in questo momento è andato a parlare con gli uffici finanziari,
perché è un problema di copertura finanziaria, come dicevo prima,
cioè c'è la volontà di rifinanziarla per il 2008 e di fare un
aggiornamento. Adesso sto verificando con lo scrupolo che lei mi
conosce, però il problema era questo. La volontà della legge di
proseguire c'è, però è anche un problema di finanziamento.
Presidente -
La parola al Presidente della Regione,
Caveri.
Caveri (UV) -
Questo è un problema di compatibilità
finanziaria, nel senso che - come sapete - una parte di questi
fondi li abbiamo trovati a fronte di uno sforzo di finanziamento di
questa legge. Attualmente, per rispetto agli obblighi di finanza
pubblica, noi, avendo una copertura finanziaria che si limita al
2007, dobbiamo scrivere anche per il 2007. L'impegno è quello di
estendere sul prossimo triennale l'impegno economico, e quindi fin
da ora, nel chiedere al collega Sandri di ritirare l'emendamento,
che non potremmo accettare perché non avrebbe copertura
finanziaria, quindi anche sulla legittimità eventuale di togliere
"2007"
ho qualche dubbio, in quanto secondo me ha una
copertura finanziaria, quindi come tale avrebbe dovuto avere la
copertura da parte delle finanze... lo invito a ritirarlo, non
perché non ci sia l'intenzione di rendere più stabile questa
iniziativa, ma perché essendo un'iniziativa che è maturata negli
ultimi mesi, per oggi possiamo solo assicurare la copertura per
l'esercizio 2007.
Presidente -
La parola al Consigliere Sandri.
Sandri (GV-DS-PSE) -
Mi permetto di insistere, perché
vado a leggere la disposizione finanziaria. Giustamente, al Capo
IV, Disposizioni finanziarie e finali, si dice:
"L'onere
derivante dall'applicazione della presente legge è determinato
complessivamente in euro 1.000.000"
... è questa la garanzia per
il 2007, dopodiché se non accettiamo l'emendamento, succede che nel
bilancio 2008 dovete fare una legge che va a inserire questo
emendamento nella finanziaria, per cui non ha alcun senso. È
evitare un ulteriore lavoro dal punto di vista tecnico, perché la
copertura finanziaria è dell'articolo 16, commi 1, 2, 3 e 4, per il
2007 e fra l'altro trova copertura - lo dice con precisione al
comma 2 - l'onere di cui al comma 1 è previsto anche nel
pluriennale per il triennio 2007-2009. Mi permetto di chiedere
un'ulteriore verifica perché la copertura finanziaria con
l'articolo 16 è ampiamente documentata e questo permetterebbe di
evitare di tornarci sopra nella prossima finanziaria con un'altra
"Omnibus".
Presidente -
La parola al Presidente della Regione,
Caveri.
Caveri (UV) -
Non si tratta di alcuna "Omnibus", perché
questa è una norma da mettere nel cuore della finanziaria, cioè
nella parte di articolato della finanziaria. Questo non è un
capriccio della Giunta, la Giunta, quando viene scritta una legge
di questo genere, la fa sulla base di una copertura finanziaria che
viene garantita dall'Assessorato alle finanze.
Visto che questa legge ha una copertura finanziaria assicurata a
valere sul 2007, visto che dobbiamo legiferare avendo la copertura
finanziaria e, come lei sa perfettamente, lo stesso suo emendamento
avrebbe dovuto avere, comportando una spesa, perché fra l'altro,
lei, togliendo il riferimento al 2007, potrebbe anche dare
l'impressione che un intervento di questo genere che per
antonomasia è un intervento limitato nel tempo, possa durare
"sine die"
, mentre credo che anche lei sia d'accordo che un
tale intervento non possa durare
"sine die"
... Allora oggi
c'è scritto
"2007"
; le ho detto che l'impegno assunto dal
Governo regionale è, visto che dovrà essere messo sul triennale,
nel mettere la copertura sul triennale avremo la garanzia di
mettere nella parte ordinamentale della legge finanziaria una norma
che precisi la durata di questa legge, perché la durata della legge
non potrebbe essere a tempo indeterminato o trovarsi di fronte a
una legge che non ha copertura finanziaria e quindi diventa una
legge fasulla.
La invito a riflettere sulla necessità di ritirare
l'emendamento, avendo assunto l'impegno che almeno sul prossimo
triennale questo provvedimento verrà coperto, ritenendo però che il
semplice togliere
"2007"
rischierebbe di farci votare una
legge che finirebbe per non avere nessuno spazio nel tempo o
profondità, ma diventerebbe una profondità a tempo
indeterminato.
Presidente -
La parola al Consigliere Sandri.
Sandri (GV-DS-PSE) -
Mi ha convinto la questione del
tempo indeterminato, nel senso che effettivamente è vero che questa
legge deve durare un certo numero di anni per consentire un ampio
intervento sul parco macchine, 2, 3 o 4 anni... però non può essere
a tempo indeterminato.
Per questo motivo e per l'impegno che lei ha preso, insieme con
l'Assessore, ma bastava già quello dell'Assessore "ad abundantiam",
ritiro l'emendamento.
Presidente -
L'emendamento n. 1 del collega Sandri è
ritirato, ne do lettura per il verbale:
Emendamento
All'articolo 1 le parole ", per l'anno 2007," sono
abrogate.
Pongo in votazione l'articolo 1:
Consiglieri presenti, votanti e favorevoli: 33
Il Consiglio approva all'unanimità.
Presidente -
Pongo in votazione l'articolo 2:
Consiglieri presenti, votanti e favorevoli: 33
Il Consiglio approva all'unanimità.
Presidente -
All'articolo 3 vi sono gli emendamenti n. 1
del gruppo "Arcobaleno" e n. 2 e n. 2bis del collega Sandri.
La parola al Consigliere Segretario Venturella.
Venturella (Arc-VA) -
Per spiegare brevemente, in linea
con l'intervento in discussione generale e per plaudere alle parole
dell'Assessore, che vanno nella direzione da noi indicata, nel
senso che lei dice: è vero, questo disegno di legge contiene delle
cose positive e anche noi lo riconosciamo, ma un conto è la teoria,
un altro è la pratica, perché se io ho l'intenzione di dare spazio
all'interno del parco automobilistico alla riconversione, come lei
ha detto, e all'acquisto delle vetture a doppia alimentazione, è
chiaro che da un lato non è appetibile neppure per gli
automobilisti che possiedono auto da "Euro 0" a "Euro 2" entrare
nell'avventura di riconvertire il proprio impianto di alimentazione
pensando che esiste in Val d'Aosta un solo impianto a GPL, che è
quello dell'area in Regione Amérique. Ad esempio, nella media Valle
o nell'alta Valle devono comunque scendere ad Aosta, quindi
sappiamo che se le persone non sanno dove far rifornimento, è
difficile pensare che di queste 8.000 auto anche solo una
percentuale minima di persone si possa avventurare a riconvertire
la propria auto, perché dice: "sì, però c'è solo un impianto"... e
lei, in commissione, ha detto che è in progetto la costruzione di
impianti a metano e GPL, autostrada... ma quando?
(interruzione del Presidente della Regione, fuori
microfono)
... non dicevo questo. Ad esempio, il fatto dell'impianto a
metano e a GPL, quello che servirà la SVAP e forse altri mezzi
pubblici, non solo quelli della SVAP, fra l'altro abbiamo già
approvato con l'"Omnibus" e con la finanziaria perché vi era la
rinuncia da parte della SVAP ad acquistare nuovi mezzi a benzina,
dicendo però, che era un'ipotesi quella della costruzione
dell'impianto. Il fatto che questo impianto, il secondo a gas, GPL
o metano che sia, non possa essere aperto ad autovetture private,
anche questo è un impedimento a far sì che l'articolo 7 sia
effettivamente applicato. Qui notiamo una preponderanza per
l'acquisto autovetture e autocarri nuovi con 1.300-1.500 euro di
contributo. È chiaro che è unidirezionale, ecco perché abbiamo
chiesto che le risorse finanziarie siano spostate sull'acquisto di
vere auto ecologiche, quelle ibride o ad idrogeno ancora a venire o
elettriche, e sulla riconversione, pensando anche ai motocicli,
agli autocarri e alla categoria degli artigiani.
È un emendamento provocatorio, perché credo che poi il problema
di copertura finanziaria non vi sia, perché togliendo o
aggiungendo... è questa la nostra provocazione: siamo sicuri che le
finalità contenute in questa legge siano alla fine dei conti,
facendo un bilancio di energia, un bilancio idrico, un bilancio dei
consumi, un bilancio della produzione di rifiuti per rottamazione,
sia veramente perseguito con questa legge, che è insita nella
stessa contingenza, nella realtà dei fatti, sarà solo indirizzata
dagli stessi consumatori verso l'articolo 3 o verso l'articolo 5,
perché non vedranno nessun'altra possibilità? Oppure ci vuole un
po' di coraggio, come ha avuto il collega Bortot, e pensare di
trasformare il proprio impianto di alimentazione a benzina o a
gasolio in un impianto a gas, pensando che c'è un solo
distributore? Ecco perché l'emendamento n. 1 e tutti gli altri li
manteniamo, anche se sappiamo che il destino degli emendamenti è
quello della chiusura totale da parte del Governo.
Presidente -
La parola all'Assessore alle attività
produttive e politiche del lavoro, La Torre.
La Torre (FA) -
Tenendo conto che è l'una meno un quarto,
volevo chiedere l'opposto ai proponenti degli emendamenti, sia il
Consigliere Venturella che il Consigliere Sandri, quello di
ritirarli... perché? Proprio perché questa legge sta passando
all'unanimità con il vostro voto, e vi ringrazio, mi sembra
opportuno che su una base di questo passo che abbiamo definito
importante, ma forse primo, ci siano delle posizioni dove votiamo
contro i vostri emendamenti, anche perché le cose che lei ha detto
sono solo parzialmente vere quando parla dei distributori. Io sono
molto più avanti concretamente di quello che sembra, perché abbiamo
già contattato l'ENI, abbiamo già fatto una verifica sul territorio
della Regione, abbiamo già un elenco preciso dei distributori, sono
state contattate le case proprietarie di distributori per
verificare i tempi, sono stati individuati 3 distributori, 2
autostradali, quello della "Tamoil", ne stanno individuando altri,
uno sta per essere aperto a distribuzione della rete pubblica e
sapete lo sforzo che abbiamo fatto in "Omnibus" per permettere di
arrivare a questo, allora credo che questa sia una volontà palese,
anche se con quelle che sono le problematiche del quotidiano.
In questo senso vi chiedo di ritirare gli emendamenti, vista
anche l'ora, perché non ha senso che su una legge in cui abbiamo
trovato l'unanimità, ferme restando le proprie posizioni, si vada
ad esprimersi, di volta in volta, con un voto contro su un
emendamento e un voto favorevole sulla legge... mi sembrerebbe
ridurre la portata del risultato che abbiamo raggiunto, che è un
buon risultato rispettoso delle posizioni di questo Consiglio.
Chiedo il ritiro degli emendamenti.
Presidente -
L'articolo 1 è ritirato? Chiedo che i gruppi
proponenti gli emendamenti diano una risposta alla proposta del
collega La Torre.
La parola al Consigliere Venturella.
Venturella (Arc-VA) -
Proprio per venire incontro alla
richiesta, chiediamo come gruppo, con il gruppo "DS", 5 minuti di
sospensione per decidere in merito.
Presidente -
Sospendiamo i lavori e riprendiamo puntuali
alle 15,30.
La seduta è tolta.
---
La seduta termina alle ore 12,52.
