Classificazione
MINORANZE ETNICHE E MOVIMENTI MIGRATORI
Movimenti migratori
TRASPORTI E VIABILITÀ
Trasporti



Oggetto del Consiglio n. 1522 del 25 maggio 2022 - Resoconto
OGGETTO N. 1522/XVI - D.L. n. 62: "Norme urgenti in materia
di utilizzo dei mezzi pubblici di trasporto da parte dei profughi
provenienti dall'Ucraina e dei richiedenti asilo o titolari di
protezione internazionale, e di iscrizione al ruolo dei conducenti
di veicoli adibiti ad autoservizi pubblici non di linea".
Bertin (Presidente) -
Passiamo al punto n. 10 dell'ordine
del giorno. Si esamina il testo predisposto dalla IV Commissione,
composto di quattro articoli. Sono stati depositati due emendamenti
da parte del consigliere Manfrin. Il relatore di questo disegno di
legge è il consigliere Padovani, che si è prenotato e a cui passo
la parola.
Padovani (FP-PD) -
Il presente provvedimento reca una
disposizione urgente in materia di utilizzo dei mezzi pubblici di
trasporto da parte dei profughi provenienti dall'Ucraina e da parte
delle persone straniere richiedenti asilo e titolari di protezione
internazionale presenti in Valle d'Aosta. Reca inoltre una
modificazione a una norma regionale relativa all'iscrizione al
ruolo dei conducenti di veicoli adibiti ad autoservizi pubblici non
di linea, di cui al capo 3 della legge regionale 9 agosto 94 n.
42.
La prima disposizione prevede l'introduzione della gratuità per
l'utilizzo dei mezzi pubblici di trasporto regionali da parte dei
profughi provenienti dall'Ucraina e da parte delle persone
straniere richiedenti asilo e titolari di protezione internazionale
presenti in Valle d'Aosta. A oggi sono alcune centinaia le persone
straniere richiedenti asilo e titolari di protezione internazionale
già presenti sul territorio regionale, comprese circa quattrocento
persone provenienti dall'Ucraina, che hanno lasciato il loro paese
in seguito all'invasione da parte della Federazione russa del 24
febbraio 2022. Si evidenzia che nelle more dell'approvazione del
presente disegno di legge, le aziende del trasporto pubblico locale
su gomma si sono sin da subito rese disponibili a concedere
l'accesso gratuito per queste persone ai mezzi di trasporto
pubblico, anticipandone gli oneri connessi.
La modificazione alla legge regionale 42 del 1994 intende
sopperire alla carenza di autisti di autoveicoli fino a un massimo
di nove posti, che si registra ormai da anni nel settore.
Attualmente i soggetti che intendono iscriversi al ruolo dei
conducenti di veicoli adibiti ad autoservizi pubblici non di linea
fino a nove posti devono sostenere una prova di esame. Nell'ultimo
biennio caratterizzato dall'emergenza pandemica, non solo il numero
delle sessioni di esame è stato particolarmente esiguo, ma anche
quello dei candidati è stato assai limitato. Analogamente
all'intervento normativo effettuato nel 2019 in favore degli
autisti di autobus alle dipendenze delle aziende che noleggiano i
suddetti veicoli, con il presente provvedimento si intende
consentire l'iscrizione di diritto al predetto ruolo ai dipendenti
delle imprese autorizzate, ai sensi dell'articolo 3 della legge
regionale 22 luglio 2005 n. 17, purché in possesso della patente B,
che siano stati assunti con il profilo di autista e all'esito di un
percorso formativo di almeno otto ore.
Il presente provvedimento si compone di quattro articoli.
L'articolo 1 al comma 1 contiene la norma che consente per il 2022
ai profughi di guerra provenienti dall'Ucraina e alle persone
straniere richiedenti asilo e titolari di protezione internazionale
presenti in Valle d'Aosta, l'utilizzo gratuito dei bus e dei treni
regionali con oneri a carico della Regione, prevedendo al comma 2
che la Giunta regionale individui le relative modalità
applicative.
L'articolo 2 reca modificazioni all'articolo 12bis della legge
regionale 42 del 1994, inserendo due commi dopo il comma 3. La
prima, relativa all'introduzione del comma 3bis, consente
l'iscrizione di diritto al ruolo dei conducenti di veicoli adibiti
ad autoservizi pubblici non di linea, di cui all'articolo 8 della
predetta legge regionale 42 del 1994, per i dipendenti delle
aziende che si occupano di noleggio di autobus, ai sensi
dell'articolo 3 della legge regionale 17 del 2005, assunti con il
profilo di autista, a condizione che essi siano dotati di patente B
e che effettuino un idoneo percorso formativo di otto ore. La
seconda modificazione aggiunge il comma 3ter, che prevede la
cancellazione dal predetto ruolo in caso di cessazione del rapporto
di lavoro.
L'articolo 3 contiene le disposizioni finanziarie per
l'applicazione dell'articolo 1, il cui onere complessivo è stimato
in 60 mila euro per il 2022.
L'articolo 4 reca infine la dichiarazione di urgenza.
Il provvedimento ha visto l'espressione favorevole dei soli
membri di maggioranza della IV Commissione.
Presidente -
Dopo la relazione del consigliere Padovani,
apriamo la discussione generale. Si è prenotato il consigliere
Manfrin, ne ha facoltà.
Manfrin (LEGA VDA) -
Analizziamo questo testo che, come
giustamente ha ricordato il collega Padovani, ha visto l'astensione
da parte dei nostri commissari della Lega in IV Commissione e
analizziamo quello che questo testo predispone in materia di
gratuità, che poi è oggetto di quelli che sono i nostri
emendamenti.
Bisogna fare, prima di entrare nel merito, un ragionamento. Il
disegno di legge originario prevedeva che la gratuità per i mezzi
di trasporto venisse disposta ai profughi di guerra proveniente
dall'Ucraina temporaneamente accolti in Valle d'Aosta. Rispetto
all'emendamento che è stato poi presentato in IV Commissione e che
è stato poi integrato nel nuovo testo della IV Commissione, a
questa originaria fattispecie si sono aggiunte altre due tipologie,
ovvero le persone straniere richiedenti asilo e i titolari di
protezione internazionale presenti in Valle d'Aosta.
Secondo me, dobbiamo cominciare da questo per comprendere la
fattispecie e la tipologia di cui parliamo. Parliamo infatti di tre
tipologie di accoglienza differenti. Nel primo caso abbiamo una
tipologia, che peraltro è anche abbastanza complessa da analizzare.
Abbiamo una definizione rispetto a quelli che sono i profughi di
guerra provenienti dall'Ucraina, i quali non è che abbiano una loro
fattispecie giuridica, perché con questa premessa sostanzialmente
si dice che non hanno ancora ottenuto lo status di rifugiato, ma
chiaramente sono stati portati qui dalle organizzazioni umanitarie,
quindi si sa bene da dove provengono, qual è il loro percorso e si
è certi che arrivano da questo tipo di conflitto. Su questo, come
penso sappia tutta quest'aula e anche al di fuori, abbiamo sempre
dichiarato di essere assolutamente favorevoli a questo tipo di
accoglienza e al sostegno e al supporto di chi scappa dalla
guerra.
Bisogna però poi analizzare anche le altre due fattispecie,
ovvero le persone straniere richiedenti asilo e i titolari di
protezione internazionale, che probabilmente qualcuno può associare
nella stessa tipologia, ma in realtà sono due fattispecie
giuridiche molto diverse. I richiedenti asilo sono coloro i quali
hanno presentato una richiesta che è all'esame delle commissioni
deputate a valutare qual è la tipologia di rischio o pericolo da
associare a queste persone. Quindi possiamo avere in questo caso
ancora altre tipologie: queste persone potrebbero vedersi
riconosciuto lo status di rifugiato, potrebbero riconoscere la
protezione chiamiamola umanitaria, oppure potrebbero vedersi
riconosciuto lo status di protezione speciale - questa tra l'altro
è una fattispecie che esiste soltanto nel nostro Paese - o ancora,
quarta fattispecie, potrebbero vedersi rifiutare il diritto di
poter permanere nel nostro Paese, cosa che come sappiamo avviene
nella grande maggioranza dei casi. Poi ci sono i titolari di
protezione internazionale. Costoro effettivamente hanno
riconosciuto lo status di rifugiato, quindi in questa terza
fattispecie che presenta questa proposta di legge c'è il
riconoscimento dello status di rifugiato.
Ho fatto queste differenze per dire una cosa molto semplice: per
quanto riguarda i primi, i profughi provenienti dall'Ucraina, e per
quanto riguarda i terzi, quelli che si sono visti riconoscere la
protezione internazionale, è evidente che uno status è chiaro e
riconosciuto. Come giustamente ha detto anche il Presidente in
apertura di seduta, sappiamo che le persone che sono provenienti
dall'Ucraina hanno in gran parte beneficiato di un'assistenza da
parte delle famiglie e dei privati, quindi in capo ai privati sono
anche tutti i costi di quella che è la gestione e l'accoglienza.
Riteniamo giusto e assolutamente necessario e opportuno sostenere e
supportare, per lo meno anche soltanto banalmente negli
spostamenti, queste persone che sono state accolte.
La terza fattispecie prevede invece una cosa abbastanza curiosa,
cioè le persone che hanno ottenuto lo status di rifugiato. Nella
concezione giuridica che il nostro Paese dà allo status di
rifugiato, la persona che è in attesa dell'esito della richiesta di
asilo, quindi della risposta della commissione, viene ospitata con
i bandi che conosciamo. Mentre invece i titolari di protezione
internazionale, quelli che ottengono lo status di rifugiato,
vengono espulsi dal sistema d'accoglienza; gli viene riconosciuto
lo status, ma non gli viene riconosciuto nient'altro. Quelli che
effettivamente risultano essere pienamente nello status di
rifugiato e che effettivamente fuggono dalla guerra e hanno
necessità di accoglienza, vengono effettivamente espulsi dal
sistema di accoglienza, a meno che non ci siano lodevoli iniziative
private, non vengono più sostenuti e quindi riteniamo che anche in
questo caso sia assolutamente opportuno intervenire.
Nella categoria di mezzo, la seconda, sappiamo che queste
persone vengono ospitate nelle strutture: in alcuni casi nelle reti
che vengono definite SAI, in alcuni casi in quelli che sono i
famosi CAS, quindi l'accoglienza con i bandi del Ministero. Sono
bandi del Ministero entrambi, solo che i progetti SAI sono quelli
di accoglienza integrata, invece i CAS sono quelli di accoglienza
speciale, con appunto i famosi bandi che vengono fatti e conosciamo
le cooperative che ospitano. Per questi casi noi facciamo
riferimento a quello che il manuale operativo per l'attivazione e
la gestione di servizi di accoglienza integrata in favore di
richiedenti e titolari di protezione internazionale e umanitaria
disciplina; in questa disciplina viene detta una cosa importante. A
pagina 39 c'è tutto un elenco di quelli che sono i servizi e i
generi da garantire, ed è scritto: "Altri generi da garantire" -
quindi questo è già previsto nelle gare - e fra i punti c'è
scritto: "l'abbonamento al trasporto pubblico urbano o extraurbano,
al fine di garantire l'accesso ai servizi e/o ai luoghi di
socializzazione".
A pagina 40, l'ultima parte, si disciplina la parte del
pocket money
e anche qui troviamo un'indicazione rispetto ai
trasporti, perché viene scritto: "Il pocket money consiste in un
contributo di denaro da corrispondere a ogni beneficiario,
commisurato al numero dei componenti, e destinato alle piccole
spese personali e ulteriori rispetto a beni e servizi, trasporto,
scheda telefonica e vitto. Qui si dice che il trasporto viene già
garantito nelle gare e quindi il pocket money viene utilizzato per
altro; poi è chiaro che se viene concesso il pocket money, uno lo
utilizza come meglio crede, ma viene confermato che il servizio di
trasporto viene già concesso.
Sulla base di questo abbiamo poi approfondito quelli che sono i
bandi che la Regione ha erogato e ha pubblicato nel tempo. In uno
degli ultimi, nella stima dei costi medi di riferimento dei servizi
d'accoglienza che la Regione autonoma Valle d'Aosta ha fatto, fra i
vari elenchi, al punto 5 "Servizio di trasporto" viene previsto:
"Listini di riferimento di convenzioni stipulate da centrali di
committenza regionale e riferiti al servizio di noleggio con
conducente, ipotizzando numero dodici viaggi per migrante all'anno
di circa 30 chilometri ciascuno", quindi qui viene ipotizzato un
primo servizio di trasporto.
In secondo luogo, viene detto al punto 10: "Fornitura di pocket
money"; il famoso di cui abbiamo parlato. Ma la cosa più importante
è, secondo me, quella che troviamo a pagina 4: "Strutture di cui
all'articolo 1 comma 2 lettera A", cioè come viene calcolata la
composizione dei famosi 35 euro al giorno, eccetera. Nel calcolo
che poi formula la cifra finale della proposta, troviamo la voce
"Servizio di trasporto, euro 0,60", cioè viene calcolato che per il
servizio di trasporto ogni giorno, vengono erogati 0,60 centesimi
al soggetto che si occupa di questo tipo di accoglienza. Per quanto
riguarda invece il pocket money che abbiamo detto prima, che è
quello che deve servire ulteriormente per il trasporto, alla voce
"Altro" troviamo, per esempio: materiale didattico, trasporto
scolastico e quant'altro. Tutto questo contribuisce a fare la cifra
finale della gara. Questa quota è già ricompresa nel trasporto.
Infine, nella convenzione per la messa a disposizione di posti
straordinari per la prima accoglienza dei cittadini stranieri
temporaneamente presenti sul territorio - questo è l'allegato A e
questo viene scritto dalla Regione autonoma Valle d'Aosta - nelle
forniture di beni viene scritto "Erogazione del pocket money nella
misura di euro 250
pro capite pro die
, fino ad un massimo di
euro 750 per nucleo familiare, da erogare sotto forma di buoni
spendibili in strutture ed esercenti convenzionati e di carte
prepagate da utilizzare a seconda della decisione degli ospiti" e
c'è l'elenco, tra cui i biglietti per il trasporto pubblico. Quindi
viene erogato già un pocket money per l'erogazione e per l'utilizzo
del trasporto pubblico.
A fronte di tutta questa documentazione che noi abbiamo potuto
analizzare, riteniamo che prevedere di erogare questo tipo di
contributo ai richiedenti asilo, possa rappresentare un problema,
perché ad oggi vengono trasferiti già dei fondi, e sono fondi
pubblici, a coloro i quali si occupano di questo tipo di
accoglienza. Garantire anche la gratuità farebbe sì che questi
fondi vengano trasferiti con una finalità, ma a quel punto non
vengano più erogati, e rimangano quale spesa ulteriore che a questo
punto le aziende, le imprese, le cooperative, i gruppi che si
occupano di questo tipo di accoglienza, non spenderebbero e
terrebbero per sé. Quindi questo credo che rappresenti un
problema.
Ecco perché su questo e da questo punto di vista abbiamo deciso
di presentare due emendamenti. Il primo è quello che ritengo di
aver, mi auguro, illustrato nella maniera più esaustiva possibile,
proprio ad evidenziare un rischio di quello che sarebbe
l'approvazione di questa legge, cioè di concedere una gratuità
quando già vengono erogati dei soldi.
L'altro emendamento, lo illustro adesso, è molto semplice ma
sicuramente anche questo importante, perché nella formulazione del
testo, come avete letto, nei vari documenti che la Regione ha
presentato c'è scritto "temporaneamente presenti sul territorio";
questo per quanto riguarda l'accoglienza. Il problema della
formulazione "titolari di protezione internazionale presenti in
Valle d'Aosta", significa che chiunque sia titolare di uno status
di rifugiato e sia presente in Valle d'Aosta, può richiedere un
abbonamento gratuito ai mezzi. Questo va benissimo e, ripeto, chi è
giustamente titolare dello status di rifugiato, è opportuno che
possa avervi diritto e accesso. Il problema è nel calcolo dei
costi, perché sulla base di questa formulazione, tutti coloro i
quali sono titolari di uno status di rifugiato, se anche
arrivassero un giorno in Valle d'Aosta, prendiamo il caso di un
gruppo di persone, una trentina di persone, che dal Piemonte si
spostano in Valle d'Aosta e vogliano poi usufruire dei mezzi,
potrebbero andare a richiedere questa gratuità e probabilmente i
fondi che sono stati stanziati a supporto di questi, potrebbero non
essere sufficienti.
Questo è sicuramente un rischio, perché concedere la gratuità
per persone che magari non sono residenti sul territorio valdostano
e che arrivano magari soltanto per un giorno, potrebbe far sì che
queste risorse venissero drenate dalle persone che arrivano magari
soltanto per un giorno o due e lasciare senza quelli che invece su
questo territorio risiedono. Da questo punto di vista, quest'altro
emendamento che presento adesso ma che eventualmente potremmo poi
chiarire ancora più tardi, cambia semplicemente la dicitura da
"presenti" a "residenti in Valle d'Aosta", che riteniamo sia più
centrato rispetto a quella che è la formulazione di questo
testo.
Queste sono delle correzioni che riteniamo opportune per le
valutazioni che abbiamo voluto fornire, che non hanno alcuna
valutazione politica, ma sono valutazioni tecniche di questa norma
che evidenziano alcune carenze che, purtroppo, magari non si è
fatto a tempo ad approfondire, giustamente anche per una certa
urgenza di approvare questo testo, questo è quello che è stato
detto in Commissione, e che riteniamo di voler mettere a
disposizione dell'aula per poter formulare quelle che sono le
valutazioni del caso.
Presidente -
Il consigliere Restano si è prenotato, ne ha
facoltà.
Restano (GM) -
Solo per chiedere, se possibile, una breve
sospensione per confrontarci sulla questione.
Presidente -
Sono le ore 10:43: approfitterei della
sospensione anche per arieggiare i locali.
La seduta è sospesa dalle ore 10:43 alle ore 11:16.
Bertin (Presidente) -
Possiamo riprendere i lavori.
Stavamo affrontando il disegno di legge 62 e siamo tutt'ora nella
discussione generale. Altri vogliono intervenire? Si è prenotata la
consigliera Minelli, ne ha facoltà.
Minelli (PCP) -
Abbiamo ascoltato sia l'illustrazione del
disegno di legge, che peraltro avevamo visto anche in Commissione,
sia anche l'illustrazione degli emendamenti da parte del collega
Manfrin. Diciamo subito che la nostra posizione, riguardo alla
prima versione del disegno di legge, quella arrivata in
Commissione, che di fatto prevedeva soltanto il trasporto pubblico
gratuito per i profughi ucraini, sarebbe stata più critica e con
delle perplessità, invece con la correzione apportata in
Commissione, che inserisce anche gli altri soggetti che oggi sono
nell'articolo di legge, ci convince di più. Riguardo invece agli
emendamenti, che di fatto riportano un passo indietro quel disegno
di legge, noi siamo contrari. Si distingue in quegli emendamenti
tra richiedenti asilo e rifugiati, come ha sottolineato il collega
Manfrin, cioè tra coloro che hanno fatto la richiesta e coloro che
invece hanno già la protezione internazionale. Di fatto gli
emendamenti vanno a escludere i richiedenti asilo, che sono coloro
che si trovano in una posizione di maggiore difficoltà, proprio
perché in attesa anche di definire il loro status.
Io ricordo che il diritto di asilo viene riconosciuto a persone
che nel proprio paese di origine hanno subito o rischiano di subire
torture fisiche o psicologiche o pene ingiuste, per motivi legati
alla razza, alla religione, all'appartenenza a un gruppo sociale e
politico. La definizione che è stata data di asilo politico e di
rifugiato ha le sue radici nell'articolo 10 della nostra
Costituzione e nell'articolo 14 della Dichiarazione universale dei
diritti umani dell'ONU del 1948. Il nostro articolo 10 della
Costituzione recita: "Lo straniero, al quale sia impedito nel
proprio paese, l'effettivo esercizio delle libertà democratiche
garantite dalla Costituzione italiana, ha il diritto di asilo nel
territorio della Repubblica". L'articolo 14 della Dichiarazione
universale dei diritti dell'uomo dice che: "Ogni individuo ha il
diritto di cercare e di godere in altri paesi dell'asilo dalle
persecuzioni".
Noi riteniamo che quei due emendamenti vadano a stravolgere
quello che è stato invece l'intento della Commissione, di aprire
questo piccolo aiuto, che però per qualcuno può essere molto
importante, della gratuità dei mezzi pubblici.
Tra l'altro, si parla di residenti e non di presenti in Valle
d'Aosta, ma a un richiedente asilo non è sempre possibile prendere
la residenza, anzi, è quasi impossibile, peraltro è molto difficile
anche per degli stranieri che sono comunque riusciti ad avere un
lavoro, ma che non riescono a trovare una casa, e sappiamo che
questa è una delle condizioni importanti.
È stato poi detto che ci sono già degli aiuti in questo senso.
Sono coperti coloro che stanno in una struttura SAI, quelli che
sono invece in una CAS non hanno nessuna agevolazione per il
trasporto pubblico. Le cooperative non comprano i biglietti a
queste persone. Tra l'altro sappiamo di molti giovani che non
riuscivano nemmeno ad arrivare in città ad Aosta per fare i corsi
d'alfabetizzazione, i corsi di italiano, perché non avevano i soldi
per il biglietto. Mi sembra poi preoccupante che si pensi di
trattare in modo diverso persone che hanno comunque all'origine le
stesse difficoltà. Diventa molto difficile stabilire chi non è in
una condizione tale da poter essere ritenuto in regola con le
richieste e chi no.
Noi riteniamo che i due emendamenti siano non ricevibili e siamo
invece favorevoli al testo di legge che era uscito dalla
Commissione.
Presidente -
Consigliere Manfrin si è prenotato per il
secondo intervento, ne ha facoltà.
Manfrin (LEGA VDA) -
Ringrazio la collega Minelli per la
lezione di diritto costituzionale, che peraltro avevo già superato
diversi anni fa e quindi ricordavo in maniera abbastanza precisa.
Il punto è questo, collega Minelli: lei vuole dare, e la comprendo,
una coloritura politica a questi tipi di emendamento. Ma questi
tipi di emendamento non hanno colore politico, non si distingue tra
le persone che arrivano da una parte o che arrivano da un'altra,
che hanno un certo tipo di provenienza o che non ne hanno.
Lei ha fatto una grossa confusione fra richiedenti asilo e
rifugiati, che sono due categorie completamente diverse. I
richiedenti asilo possono, come dimostrano le statistiche anche a
livello valdostano, vedersi rifiutare il diritto di asilo o vedersi
riconoscere uno diverso che non è quello di rifugiato. I rifugiati,
quelli che hanno ottenuto lo status, hanno tutt'altro percorso;
come lei saprà, visto che ha parlato di residenza, saprà anche che
quando viene riconosciuto lo status, viene concesso un documento
che deve necessariamente riportare anche la residenza, perché
altrimenti non è un documento. Quindi, quando viene riconosciuto e
concesso un documento, evidentemente la residenza viene
riconosciuta. Ecco semplicemente il principio per il quale si
chiede di inserire la residenza.
Detto questo, collega Minelli, io mi auguro che chi poi dovrà
scegliere su questi emendamenti rifletta bene. Il problema non è
fare un discrimine fra chi ha diritto e chi no. Il problema è che
attualmente i fondi statali che vengono erogati, sia per
l'accoglienza SAI che per l'accoglienza dei CAS, su cui anche lei
ha fatto differenza ma non c'è differenza, riconoscono già le quote
relative al trasporto. Oggi, sia i centri di accoglienza SAI che i
centri di accoglienza CAS, prevedono da una parte un gestore che è
pubblico, quindi l'amministrazione locale nel caso dei SAI, e i
progetti SAI hanno un massimo del 95 percento di spese coperte dal
Ministero, mentre invece nel caso del CAS la copertura delle spese
è al 100 percento. Con questi fondi viene riconosciuta tutta una
serie di servizi, tra cui anche il trasporto. Che cosa significa?
Che oggi il Ministero eroga dei fondi per dei bandi pubblici e
questi fondi vanno alla cooperativa o l'amministrazione che paga
quello che è previsto nel manuale che le ho letto prima, quindi
l'abbonamento al servizio trasporto.
Il punto sarà: se qualcuno intenderà andare avanti su questa
formulazione, quando arriveranno i fondi alle cooperative o alle
amministrazioni che si occupano di questo tipo di accoglienza, che
sono soldi comprensivi, come ho descritto nello specifico 0,60
centesimi al giorno per il trasporto, quei soldi saranno per
fornire un servizio che è già erogato dalla Regione. Il problema
sarà, secondo me, anche un problema di Corte dei conti, perché noi
stiamo fornendo gratuitamente un servizio che dovrebbe essere
erogato invece, per cui è già pagato, e lo stiamo fornendo con i
soldi regionali. È un problema di fondi, non è un problema di
caratterizzazione, nazionalità, identità, provenienza. No, è un
problema semplicemente di questo tipo.
Se lei, come immagino culturalmente ritiene che i progetti SAI
siano migliori rispetto a quelli CAS, e quindi dice che nei
progetti SAI - siccome lei li sostiene - funziona così, funziona
tutto, mentre nei CAS non funziona niente, quindi nei progetti CAS,
i centri di accoglienza speciale, non viene fornito il servizio di
trasporto perché i giovani, come dice lei, hanno problemi a
raggiungere il centro, sappia collega Minelli che se lei ha
ricevuto notizia di questo, dovrebbe andare in Procura e
informarla. Perché questo è un servizio per il quale la Regione ha
bandito una gara, nella quale c'è ricompreso il fatto che tu debba
fornire tutta una serie di servizi: i pasti, l'ospitalità notturna,
la vigilanza, i corsi di italiano, tutto quello che vuole, tra cui
i trasporti.
Se lei sa di centri di accoglienza speciale che non erogano i
trasporti, la invito, collega, a rivolgersi alla Procura della
Repubblica. Ma questo non toglie che quella è una responsabilità
del singolo, quindi di chi non fornisce questo servizio, mentre
invece se noi forniamo gratuitamente o paghiamo con i soldi dei
valdostani un servizio che è già pagato con i fondi dello Stato, si
crea un conflitto evidente. Per prevenire questo conflitto, in
maniera precauzionale noi forniamo quest'emendamento, che chiede
semplicemente di dire che chi ha già riconosciuto il servizio non
ne ha diritto, e chi invece non ce l'ha riconosciuto, il diritto ce
l'ha. Mi sembra un ragionamento così elementare da risultare quasi
banale, eppure è così.
La invito ancora, collega Minelli, se lei conosce delle realtà,
dei centri di accoglienza speciale che non erogano il servizio di
trasporto, vada a denunciare; non parli qui in Consiglio, vada a
denunciare, perché vengono pagate per fornire quel servizio.
Immagino che per lo meno sappia che i pasti vengono forniti nei
centri di accoglienza ancorché speciale. Se, come sa e mi conferma,
i pasti vengono forniti, vorrei vedere se la Regione facesse una
legge nella quale bisogna fornire un servizio di
rider
che
porti i pasti a domicilio gratuito a spese della collettività
regionale, quando in realtà i pasti sono già riconosciuti; oppure
faccia una convenzione con dei
bed & breakfast
che
debbano fornire ospitalità quando in realtà l'ospitalità è già
prevista dal bando. É la stessa identica cosa, non ci sono
differenze.
Proprio per evitare che ci siano dei problemi in questo senso,
abbiamo ritenuto opportuno presentare quest'emendamento e ci
auguriamo che quest'aula lo accolga senza alcun colore politico,
non c'è distinzione politica, non c'è distinzione di colore, di
razza, l'articolo 3, l'articolo 10. No: c'è chi riceve già un
servizio e chi non lo riceve. Siamo favorevoli a riconoscere questo
servizio a chi non lo riceve, riteniamo che sia un problema
fornirlo a chi già lo riceve; e se non lo riceve, non lo riceve
perché il bando che lo prevede non viene rispettato, allora lì è
materia della Procura. Tutto qui.
Presidente -
Altri interventi in discussione generale?
Non vedo prenotazioni. La discussione generale è chiusa. Per il
Governo replica il presidente della Regione Lavevaz, ne ha
facoltà.
Lavevaz (UV) -
Una breve replica per una discussione che
comunque è stata breve. Questo è un disegno di legge che aveva due
finalità, ambedue contingenti. La prima, quella di dare la
possibilità a categorie disagiate, per diversi motivi, di avere la
gratuità dei trasporti, in via eccezionale per quest'anno. La
seconda, per una situazione contingente di cui abbiamo parlato
tante volte in quest'aula, la difficoltà di reperire autisti anche
per i mezzi più piccoli. Questo disegno di legge, come è stato ben
illustrato dal relatore che ringrazio, come ringrazio la
Commissione per il lavoro che è stato fatto, dà la possibilità in
qualche modo di semplificare questo passaggio almeno per una
fattispecie, quindi per i mezzi per i quali è necessaria la patente
B.
Riguardo alla discussione di oggi e agli emendamenti, ho fatto
qualche verifica anche con gli uffici e vi do anche qualche numero.
Al momento sono presenti e sono ospitate in Valle d'Aosta circa
cinquantasette persone nei centri di accoglienza, che sono trentuno
nei CAS e ventisette nei SAI. Un dato molto più complesso, invece,
è quello dei richiedenti asilo, perché è un dato molto fluido che è
in continua evoluzione, anche perché una volta ottenuto lo status
le persone possono spostarsi, quindi è un dato che anche in
Questura non è presente come numero puntuale ad oggi.
Riguardo alla questione dei trasporti e del costo, che ha
sollevato il collega Manfrin e per il quale è stato presentato
anche l'emendamento, è in parte corretto, da quello che mi dicono
gli uffici, nel senso che c'è una parte di
pocket money
che
è riservato ai trasporti, 60 centesimi al giorno. Cosa diversa però
è quello che proponiamo qua, perché se mi immagino una persona
ospitata a Saint-Rhémy-en-Bosses, diventa difficile ipotizzare che
con 60 centesimi al giorno possa spostarsi, ad esempio, ad Aosta
per attività di studio, di formazione, o di altre cose; o anche di
lavoro, perché anche su questo ci facevamo dei ragionamenti, anche
quando si è presentato l'emendamento. Sono ragionamenti che poi
nella delibera attuativa o nelle delibere attuative dovremo andare
a definire in modo corretto, perché anche una persona che è
inserita in un CAS o in un SAI, e in questo caso sono i
cinquantasette che sono residenti all'interno delle strutture, come
prevede la norma, nel momento in cui questi riescono a ottenere lo
status, oppure vengono inseriti nel mondo del lavoro, è chiaro che
su questi vanno definiti dei criteri che poi nella delibera
attuativa dovranno essere inseriti, perché se uno lavora, ha anche
la possibilità di pagarsi il trasporto, quindi diventa una
specifica che anche nella delibera dovremo andare a definire in
modo corretto.
Allo stesso modo credo che, partendo dal fatto che i 60
centesimi al giorno non sono sicuramente sufficienti per gli
spostamenti in Valle d'Aosta, vista anche le distanze che in
generale ci sono dalle vallate, questo in particolare per le
vallate laterali, penso sempre a Saint-Rhémy-en-Bosses, perché
quale sindaco che ha seguito in prima persona tutta la procedura e
la conosce molto bene, diventa abbastanza impossibile pensare che
ci sia la possibilità per queste persone di avere sufficientemente
denaro per potersi spostare. La proposta che viene fatta qua è
diversa, cioè di dare la possibilità di avere un abbonamento, così
come viene dato nella proposta agli ucraini.
Rimane il fatto - condivido quanto detto dal collega - che nel
momento in cui si ha la gratuità, il ragionamento sui 60 centesimi
vada fatto, nel senso che questo nella delibera attuativa, secondo
me, è un aspetto che bisognerà in qualche modo affrontare e
destinare quei fondi, nel momento in cui uno ha diritto ad avere
l'abbonamento gratuito, in modo diverso, perché non è corretto che
ci siano doppie spese pubbliche su uno stesso servizio.
Rispetto al primo emendamento, facendo qualche verifica, nel
caso in cui venisse approvato così come proposto, si rischierebbe
di escludere una serie di soggetti che anche oggi sono presenti
all'interno dei CAS e dei SAI. Quindi i due emendamenti, così come
proposti, seppure il secondo non sposti di tanto il quadro, da
un'analisi che abbiamo fatto sia tecnica che all'interno della
maggioranza, non li accoglieremmo, quindi ci asterremo sui due
emendamenti.
Sul resto, ringrazio la Commissione per il lavoro che è stato
svolto e credo che sia comunque, seppur nella sua assoluta
semplicità, un disegno di legge che dà delle risposte comunque
importanti in un momento di difficoltà per molte persone.
Presidente -
Vi sono dichiarazioni di voto? Consigliera
Minelli ne ha facoltà.
Minelli (PCP) -
Ringrazio anche il presidente Lavevaz per
i dati precisi che ha fornito e che è sempre utile avere.
Replico brevemente al collega Manfrin: io ho fatto una
valutazione generale sulla situazione che a me risultava dei due
tipi di centri di accoglienza. Rilevo però che, oltre a chi è lì -
come ha detto anche il Presidente -, c'è un numero di cui non
abbiamo contezza e che è estremamente fluttuante che riguarda
coloro che sono in attesa, quindi i richiedenti asilo, e non
abbiamo i numeri precisi. Tutte queste persone sono quelle che, a
mio avviso, hanno ancora più bisogno di un sostegno in questo
senso.
Poi sul dato che ricordava il Presidente degli 0,60 centesimi:
io abito in una valle laterale, so che cosa costa alle persone
spostarsi con i mezzi pubblici, quindi una persona in difficoltà,
che deve partire da Gressoney e deve arrivare ad Aosta per fare
qualsiasi attività propedeutica al fatto di avere poi il
riconoscimento del suo status, spende all'incirca 15,50 euro
giornalmente.
15,50 euro con i mezzi pubblici credo che non possano essere
coperti nemmeno dalle cifre che lei diceva; è un costo,
chiaramente, che sarà a carico dell'Amministrazione, però con un
biglietto del treno che vale 8,40 andata e ritorno, più l'autobus
per scendere, questi sono i costi.
Di conseguenza, se pensiamo che sia corretto che queste persone
regolarizzino la loro posizione, frequentando i corsi di italiano e
facendo altre attività, credo che sia giustificato in pieno questo
intervento legislativo.
Presidente -
Consigliere Manfrin per dichiarazione di
voto.
Manfrin (LEGA VDA) -
Ringrazio ovviamente il Presidente
Lavevaz per aver confermato quanto abbiamo esposto, ovvero
l'esistenza di una voce che evidentemente già considera il
trasporto, è già conteggiata e quindi crea sicuramente un problema
per il quale il Presidente ha detto che prende un impegno di
risoluzione rispetto alle delibere attuative e ne prendiamo
atto.
Io credo però, Presidente, che sia opportuno anche richiamare la
sua attenzione rispetto a un'altra cosa: nell'elenco dei costi medi
- che peraltro è una stima dei costi medi, quindi è stata fatta una
valutazione e non è detto che poi sia questo quello che viene
erogato - lei ha detto che lo 0,60 che viene erogato è ricompreso
nel Pocket Money. Questo però non corrisponde a verità, perché il
servizio di trasporto è slegato dal Pocket Money, quindi questo
significa che gli 0,60 centesimi, che vengono erogati
quotidianamente, sono il totale per il servizio di gestione centri
accoglienza, con strutture messe a disposizione dall'ente gestore,
e rientrano in questo, nei beni immobili e nella fornitura di
trasporto e consegna beni; tutta questa cifra fa poi il totale, che
è di euro 28,47.
A completamento di questo viene scritto "totale" e c'è scritto
"Pocket Money e altro" e nell'altro c'è anche il trasporto
scolastico, che viene considerato 1,80 euro.
Questo significa che non c'è la cifra di 0,60, ricompresa nel
Pocket Money, ma ci sono due cifre diverse: la prima per il
trasporto, la seconda è aggiuntiva del Pocket Money, quindi non è
solo 0,60. Questo credo che sia opportuno dirlo.
Oltre a questo credo che ci sia un altro chiarimento da fare: si
è, secondo me, fatta confusione - come ha fatto la collega Minelli
- nuovamente fra richiedenti asilo e titolari di protezione
internazionale. Sono due categorie differenti, i richiedenti asilo
sono in attesa e sono quelli che sono oggetto della presente gara;
invece i titolari di protezione internazionale hanno già ottenuto
lo status e non sono più in capo all'accoglienza. Sono due cose
completamente diverse, quindi per chi ha ottenuto lo status, non
viene riconosciuto niente. Gli viene dato un documento che riporta
la residenza, come giustamente è stato riconosciuto, e basta; Le
strutture di accoglienza quindi sono diverse - che siano esse SAI,
che siano esse CAS - da quelli che hanno ottenuto lo status di
rifugiato. Cosa significa? Significa che la rete CAS e SAI deve
sottostare ai costi elencati nelle gare, mentre invece i rifugiati
hanno un altro percorso, perché, come ho detto prima, assurdamente
vengono presi ed espulsi dal sistema di accoglienza dal momento in
cui gli viene riconosciuto lo stato di rifugiato, quindi si
ritrovano, nella peggiore delle ipotesi, senza una casa, o meglio
hanno la residenza perché hanno il documento ma non sanno bene dove
andare, non hanno lavoro, non hanno niente.
Sono due fattispecie diverse, ecco perché specificare la
residenza, perché altrimenti il rischio è che appunto ci siano
numerose persone che possono arrivare qui e possono chiedere la
gratuità.
Oltre a questo aggiungo un pezzo, perché c'è un altro problema:
nel manuale che vi ho letto prima, fra gli obblighi, e non
"Potenzialmente si può fare", fra gli obblighi che sussistono in
capo al gestore delle strutture vi è scritto: "Altri generi da
garantire" e al secondo punto vi è "L'abbonamento al trasporto
pubblico urbano o extraurbano al fine di garantire l'accesso ai
servizi e/o ai luoghi di socializzazione"; questo è un obbligo che
è ricompreso nel manuale operativo per l'attivazione e la gestione
di servizi di accoglienza integrata in favore di richiedenti
titolari di protezione internazionale e umanitaria. Quindi questo è
un obbligo, se non viene riconosciuto è un problema.
A chiusura di tutto, io comprendo anche ragionamento su
Saint-Rhémy-En-Bosses si è detto, però come sappiamo tutti - come
saprà lei, Presidente, e come saprà anche la collega Minelli - non
tutti sono residenti a Saint-Rhémy-En-Bosses, ci sono anche quelli
che sono residenti sul Comune di Aosta o in zone limitrofe, che
magari di quel trasporto chiaramente non hanno così bisogno, come
in quel caso.
Se vogliamo affrontare una legge che affronti tutto, dobbiamo
affrontare tutto guardando l'insieme.
Quindi per quanto riguarda il gruppo che mi onoro di
rappresentare, se verranno accolti gli emendamenti, voteremo
favorevolmente per questa legge altrimenti ci asterremo.
Presidente -
Ci sono altre dichiarazioni di voto? Non
vedo altre richieste. Passiamo ora all'analisi dell'articolato
della legge, ovviamente stiamo analizzando il testo della IV
Commissione. All'articolo n. 1 vi sono gli emendamenti n. 1 e n. 2
del consigliere Manfrin. Mettiamo in votazione l'emendamento n. 1,
credo che non sia necessaria l'illustrazione. La votazione è
aperta. La votazione è chiusa.
Presenti: 35
Votanti: 21
Favorevoli: 11
Astenuti: 14 (Baccega, Barmasse, Bertschy, Carrel, Caveri,
Chatrian, Jordan, Lavevaz, Marquis, Restano, Rollandin, Rosaire,
Sapinet e Testolin).
Contrari: 10
L'emendamento non è approvato.
Anche l'emendamento n. 2 del consigliere Manfrin è collegato
all'articolo n. 1, pertanto mettiamo in votazione il secondo
emendamento del consigliere Manfrin. La votazione è aperta. La
votazione è chiusa.
Presenti: 35
Votanti: 18
Favorevoli: 11
Contrati: 7
Astenuti: 17 (Baccega, Barmasse, Bertschy, Carrel, Caveri,
Chatrian, Grosjacques, Jordan, Lavevaz, Marguerettaz, Marquis,
Marzi, Restano, Rollandin, Rosaire, Sapinet e Testolin).
L'emendamento non è approvato.
A questo punto mettiamo in votazione l'articolo n. 1. La
votazione è aperta. La votazione è chiusa.
Presenti: 35
Votanti: 20
Favorevoli: 20
Astenuti: 15 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Marquis, Perron, Planaz, Rollandin,
Sammaritani e Spelgatti).
L'articolo n. 1 è approvato.
Mettiamo in votazione l'articolo n. 2. La votazione è aperta. La
votazione è chiusa.
Presenti: 34
Votanti: 20
Favorevoli: 20
Astenuti: 14 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Perron, Planaz, Rollandin,
Sammaritani e Spelgatti).
L'articolo n. 2 è approvato.
Passiamo ora alla votazione dell'articolo n. 3. L'emendamento n.
1, che abbiamo votato in precedenza, decade, non essendo stato
approvato, pertanto votiamo l'articolo 3 come da testo della
Commissione. La votazione è aperta. La votazione è chiusa.
Presenti: 35
Votanti: 20
Favorevoli: 20
Astenuti: 15 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Marquis, Perron, Planaz, Rollandin,
Sammaritani e Spelgatti).
L'articolo n. 3 è approvato.
Articolo n. 4, la votazione è aperta. La votazione è chiusa.
Presenti: 35
Votanti: 20
Favorevoli: 20
Astenuti: 15 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Marquis, Perron, Planaz, Rollandin,
Sammaritani e Spelgatti.
L'articolo n. 4 è approvato.
Mettiamo ora in votazione la legge nel suo insieme. La votazione
è aperta. La votazione è chiusa.
Presenti: 35
Votanti: 20
Favorevoli: 20
Astenuti: 15 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Marquis, Perron, Planaz, Rollandin,
Sammaritani e Spelgatti).
Il disegno di legge è approvato.
