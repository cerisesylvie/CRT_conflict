Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 3436 del 4 aprile 2008 - Resoconto
OGGETTO N. 3436/XII - Interpellanza: "Potenziamento del
reparto di oncologia".
Interpellanza
Preso atto che dal giugno 2007 i reparti di nefrologia e di
oncologia sono stati fisicamente aggregati, portando a una netta
riduzione i posti letto disponibili per il reparto di oncologia che
sino ad allora godeva di tutta un'ala del terzo piano dell'Ospedale
di viale Ginevra;
Constatato che la disponibilità per il reparto oncologico di
alcuni posti letto presso la R.S.A. di Piazza della Repubblica non
ha sanato il disagio provocato dalla riduzione dei posti letto
operata con l'accorpamento sopra menzionato;
Evidenziato che le patologie tumorali mantengono una notevole
rilevanza e che grazie alle nuove scoperte scientifiche sempre più
terapie possono essere applicate al fine di contrastare quella che
è stata chiamata "la malattia del secolo" e che ciò è testimoniato
dall'imponente mole di lavoro cui fa fronte sia il reparto che il
Day Hospital oncologici;
Ricordato che la struttura complessa di oncologia non ha
ancora goduto dell'attribuzione di un responsabile dopo il
pensionamento del Dott. Di Vito;
Il sottoscritto Consigliere regionale
Interpella
L'Assessore per conoscere se intenda:
1) prevedere l'attribuzione di un numero adeguato di posti
letto alla struttura complessa di oncologia;
2) trovare soluzioni più confacenti dal punto di vista umano
e logistico alla disponibilità di letti presso la R.S.A. di Piazza
della Repubblica;
3) richiedere all'U.S.L. della Valle d'Aosta l'immediata
attuazione delle procedure concorsuali per la nomina del
responsabile di struttura complessa.
F.to: Sandri
Presidente
- La parola al Consigliere Sandri.
Sandri (PD)
- Questa è una metà di una interpellanza che
avevo fatto già lo scorso Consiglio, nel senso che nello scorso
Consiglio mi ero "divertito" ad illustrare il disagio della
situazione delle malattie infettive, che a causa di una scelta
errata da parte dell'amministrazione dell'USL evidentemente
concordata con la Regione, era stata punita insieme ai reparti di
Nefrologia e Oncologia per fare spazio a dei reparti chirurgici. La
cosa grave è che con lo stesso provvedimento del giugno 2007 si è
andati a toccare l'Oncologia, portando una netta riduzione dei
posti letto disponibili in questo strategico settore e cercando di
compensare questo tipo di scelta, attribuendo dei posti letto per
malati ovviamente in condizioni estremamente precarie presso la RSA
di Piazza della Repubblica ad Aosta. È dimostrato dall'esperienza
di questi mesi che questo esperimento è stato un fallimento dal
punto di vista sia umano che logistico, perché le persone che sono
purtroppo interessate da queste contingenze abbisognano di
un'assistenza che presso la RSA non è possibile garantire e
soprattutto c'è un'enorme pressione sulle maestranze, sul personale
medico e paramedico del reparto di Oncologia, che si trova a
correre come una trottola fra l'Ospedale regionale e la RSA per
cercare di dare sollievo e l'assistenza necessaria a questi
pazienti.
Volevamo capire, va bene, è stata fatta questa scelta, ci sono
stati questi risultati, c'è l'intendimento di raddrizzare la
prospettiva e quindi di ritrovare intanto dei posti letto alla
struttura di Oncologia, di trovare soluzioni più confacenti per i
pazienti che abitualmente venivano trasferiti presso la RSA e
soprattutto dare della prospettiva a questo reparto. Ricordo che
questo reparto è uno dei tanti che ha avuto la sospensione dei
concorsi da parte dell'Assessorato per il tramite
dell'amministrazione dell'USL, perché qualche reparto dovrà essere
declassato da unità complessa a unità semplice, a qualcun altro
bisogna dar spazio per fargli credere che dopo le elezioni sarà
ancora lui il Primario e qualche altra parte per altre ragioni; in
questo caso, credo che un reparto di Oncologia con un primario di
ruolo vincitore di un concorso avrebbe la possibilità di difendere
meglio le proprie ragioni, di quanto non possa farlo un reparto
gestito da un incaricato. Credo che questo sia il destino che ha
interessato le malattie infettive e forse questa è la volontà della
Direzione dell'USL, cioè là dove si vuole mortificare i lavoratori,
lasciarli anche nel precariato della conduzione. Spero che
l'Assessore sia in grado di smentire queste nostre valutazioni.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Già abbiamo parlato delle esigenze che
hanno portato ad accorpare alcuni reparti, secondo noi per
migliorare, infatti il reparto di Oncologia è passato da 17 a 13 e
poi a 11 posti, mettendo insieme i malati oncologici e i malati
nefrologici, ma i malati nefrologici sono spesso malati tumorali.
Questo anche perché la media delle degenze era molto più ampia di
quella prevista in altre Regioni, per cui si imponeva comunque una
riorganizzazione del servizio. Servizio che è stato rivisto, ma...
come dicevo, per le malattie infettive siamo per la flessibilità
dei posti letto, per cui a giugno di quest'anno si andrà a fare un
bilancio della situazione che è molto positivo. A giugno di
quest'anno ci sarà l'attivazione dell'hospice, 8 posti letto
rifatti al "Beauregard" dove questi malati terminali avranno
un'assistenza non solo oncologica, ma come prevista dai livelli
dell'hospice. L'UAP, l'assistenza prolungata creata al "Festaz" con
6 posti letto, quindi agli 11 si aggiungono questi 6 e poi si
aggiungeranno gli 8 del "Beauregard". Noi abbiamo dei risultati
molto positivi, perché il "Festaz" è una struttura che permette,
pur nella correttezza qualitativa medica, la possibilità di seguire
questi malati, una situazione di rapporti con le famiglie che, sui
malati, con un'assistenza prolungata, sono necessari.
Sull'ultimo punto sono stupito, quando lei mi dice di fare il
concorso in Oncologia, che la Direzione sanitaria vuole sapere...
perché con deliberazione del 3 luglio 2007, 9 mesi fa, è stato
nominato il Primario di Oncologia come struttura complessa, ha
vinto un concorso e si chiama dr. Numico. Già la competenza di
questo Primario sta riorganizzando tutto il servizio, quindi che
lei ponga tutte queste domande e alla fine mi dica di fare un
primario, che abbiamo già fatto 9 mesi fa, mi fa pensare che lei
non conosca bene la situazione! In questo caso, visto che ha fatto
un'interpellanza di questo tipo senza sapere che il Primario è già
stato nominato 9 mesi fa, siamo noi che ci divertiamo un po'
vedendo che lei non conosce bene la situazione!
Presidente
- La parola al Consigliere Sandri.
Sandri (PD)
- La situazione di Oncologia credo che non
possa sperare di avere delle grandi possibilità di migliorare,
visto l'atteggiamento dell'Assessore che continua a credere che sia
una cosa intelligente far correre il personale dell'Oncologia non
più solo fra l'Ospedale di Viale Ginevra e la RSA di Piazza della
Repubblica, ma adesso anche con il "Beauregard" e con l'hospice.
Bene, abbiamo questi medici itineranti che su delle macchine
scassate dell'USL in cui si sono anche trovati svariate volte fermi
per strada, nella necessità di doversi recare urgentemente al
"Beauregard", si troveranno a passare più tempo a guidare delle
auto piuttosto che a fare i medici! Credo che questo non sia un
modo intelligente di utilizzare delle professionalità di così alto
livello e credo che questo sia il senso che i posti letto che sono
stati evidenziati in ospedale, sono del tutto insufficienti e
quindi si conferma la necessità che questo settore debba andare
avanti in modo del tutto diverso. Credo sia grave questo tipo di
atteggiamento, perché c'è un trattamento di questo settore come se
fosse un settore marginale dell'attività. Bisogna tener conto che
il tumore è una delle principali cause di morte, è stata
considerata nel XX secolo come "la malattia del secolo", è una
malattia che comporta un enorme impegno da parte dei professionisti
che ci si applicano, c'è anche un'enorme emotività, un enorme
problema umano che viene collegato... mi sembra che, trattarlo come
è stato trattato oggi, sia molto grave!
L'informazione che mi era stata data... questa è
un'interpellanza che è stata costruita su informazioni che avevamo
preso, ci ha portato a un errore, è stata consegnata all'ultimo
minuto perché è l'ultima interpellanza del Consiglio, non avevamo
potuto fare le opportune verifiche. Resta il fatto che tutta una
serie di primariati che lei sa bene di aver bloccato per interessi
non certo legati alla qualità del servizio dell'ospedale, sono un
problema aperto che spero che chi la sostituirà nell'Assessorato
che adesso ricopre, riuscirà a gestire meglio di quanto lei non sia
riuscito a fare in questi 5 anni!
Si dà atto che, dalle ore 11,24, presiede il Vicepresidente
Tibaldi.
