Classificazione
ENTI LOCALI
Comuni
Comunità montane - Unité des communes



Oggetto del Consiglio n. 1115 del 26 marzo 2015 - Resoconto
OGGETTO N. 1115/XIV - Proposta di legge: "Nuove disposizioni
in materia di indennità di funzione e gettoni di presenza degli
amministratori dei Comuni e delle Unités des Communes valdôtaines
della Valle d'Aosta".
Presidente
- Punto 30.01 all'ordine del giorno. La parola
al relatore Farcoz.
Farcoz (UV)
- Merci Président.
Con la presente proposta di legge regionale, si disciplina
ex
novo
l'attribuzione dei compensi agli amministratori dei Comuni
e delle
Unités des Communes valdôtaines
della Vallée
d'Aoste. Le nuove disposizioni tengono anche conto delle novità in
materia di funzioni associate, introdotte dalla legge regionale n.
6 del 2014, "Nuova disciplina dell'esercizio associato di funzioni
e servizi comunali e soppressione delle Comunità montane", che ha
disposto in particolare la soppressione delle Comunità montane e
l'istituzione delle
Unités des Communes valdôtaines
, nonché
dalla legge regionale n. 1 del 2015, "Elezione diretta del sindaco,
del vice sindaco e del consiglio comunale", e dalla legge regionale
n. 54 del 1998 "Sistema delle autonomie in Valle d'Aosta", che
oltre ad un significativo intervento di modifica del sistema
elettorale ha rideterminato il numero dei componenti dei consigli e
delle giunte comunali.
Veniamo ora al testo della proposta di legge, che ricordo essere
la sintesi delle diverse sensibilità politiche presenti all'interno
di questo Consiglio regionale, escluso il Movimento Cinque Stelle,
e che lo stesso è stato approvato a larga maggioranza in seno
all'assemblea del CPEL (lo ricordo: cinquanta a favore e sei
contrari). Per i sindaci, oltre all'attribuzione dell'indennità
mensile lorda di funzione, è associata una diaria mensile quale
contributo forfetario per le spese di esercizio del mandato di
funzione, determinando così le seguenti cifre massime: 1.250 euro
più 500 di diaria per popolazioni sino a 1.000 abitanti, 1.500 più
600 euro di diaria per popolazione da 1.001 a 3.000, 2.200 più 700
di diaria per popolazione da 3.001 a 5.000, 3.030 più 700 di diaria
con popolazione da 5.001 a 15.000 e infine 4.300 più 1.200 di
diaria con popolazione superiore a 15.000 abitanti. Inoltre
l'indennità mensile lorda di funzione dei sindaci verrebbe
incrementata del 10 percento per i comuni la cui percentuale sia
superiore a 1,5. Questa percentuale viene determinata dalla Giunta
regionale al fine di quantificare i trasferimenti finanziari
secondo i criteri di cui all'articolo 11 della legge regionale 48
del '95, "Interventi regionali in materia di finanza locale".
Relativamente ai sindaci che da lavoratori dipendenti non hanno
richiesto il collocamento in aspettativa, l'indennità massima
attribuibile è ridotta nella misura del 20 percento. Al vicesindaco
dei comuni con popolazione fino a 15.000 abitanti è attribuita
un'indennità mensile lorda di funzione non superiore al 55 percento
dell'indennità di funzione attribuibile al sindaco; per il
vicesindaco dei comuni con popolazione superiore a 15.000 abitanti,
per Aosta, è attribuita una indennità mensile lorda di funzione non
superiore all'80 percento di quella del sindaco.
Agli assessori dei comuni con popolazione inferiore ai 15.000
abitanti è attribuita una indennità mensile lorda di funzione non
superiore al 40 percento dell'indennità di funzione attribuita al
Sindaco, mentre per gli assessori di comuni con popolazione
superiore a 15.000 abitanti è attribuita una indennità mensile
lorda di funzione non superiore al 75 percento dell'indennità di
funzione del sindaco. Ai consiglieri dei comuni con popolazione
fino a 15.000 abitanti è attribuito un gettone di presenza per la
partecipazione ad ogni seduta del consiglio comunale, il cui
ammontare lordo non può essere superiore al 5 percento
dell'indennità di funzione attribuibile al sindaco. Per i
consiglieri dei comuni con popolazione superiore ai 15.000 abitanti
è attribuita una indennità mensile lorda di funzione non superiore
al 20 percento dell'indennità di funzione attribuibile al sindaco.
In conclusione, al sindaco che riveste la carica di presidente
della corrispondente
Unité
, oltre all'indennità di funzione
e alla relativa diaria del sindaco, è attribuita un'ulteriore
diaria mensile pari a euro 600.
Volevo semplicemente ringraziare il percorso politico che ci ha
portati alla definizione di questo testo e ringraziare ovviamente i
sindaci e coloro che nel CPEL hanno portato avanti questo
provvedimento legislativo. Grazie.
Presidente -
La parola al collega Ferrero.
Ferrero (M5S)
- Grazie Presidente.
Quando si va ad intervenire sulla riduzione dei costi della
politica - in questo caso la riduzione media, come risulta dalla
relazione del Consiglio permanente degli enti locali, è del 21,84
percento - non si può che essere quantomeno soddisfatti. C'è però
da fare una considerazione di tipo politico. Avete, e dico avete,
perché il Movimento Cinque Stelle si è tirato fuori da questa
legge, non perché nel principio non siamo d'accordo - ci
mancherebbe: è uno dei nostri cavalli di battaglia! - ma perché si
è trovato il tempo di ridurre gli stipendi ai sindaci e ai
consiglieri comunali, si è trovato il tempo per approvare le
mozioni che andavano a ridurre il salario dei dirigenti, ma guarda
caso non avete - e dico avete - trovato il tempo di approvare
subito una disposizione di legge che riducesse gli stipendi dei
consiglieri regionali. Tanto è vero che nella stessa relazione nel
Consiglio permanente degli enti locali, leggo testualmente:
l'assemblea del consiglio "chiede quindi che l'adozione di tale
provvedimento legislativo - cioè quello di riduzione degli stipendi
dei consiglieri comunali e dei sindaci - sia accompagnato da
analoghi provvedimenti atti ad assicurare il contenimento della
spesa, anche per gli altri livelli istituzionali organizzativi",
quindi Regione, enti pubblici e società partecipate. Il Consiglio
permanente degli enti locali ha detto: siete tanto bravi a
diminuirci gli stipendi, ma non avete toccato i vostri.
Qui sinceramente, colleghi, sfioriamo veramente il ridicolo,
perché non c'è stata la volontà: si continua a parlare di un
provvedimento organico, dovremo esaminare tutto, dovremo vedere i
vitalizi, dovremo vedere gli stipendi, dovremo vedere le
liquidazioni e tutto quanto, si continua a rinviare questo e si
trova invece tranquillamente il tempo per mandare avanti la
proposta di legge regionale che taglia lo stipendio degli altri.
Direi che qui veramente ci tiriamo fuori da questo provvedimento,
che va sicuramente nella direzione giusta, a parte il fatto che poi
bisogna vedere se i 5.300 euro del sindaco di Aosta vengono
ritenuti congrui o meno: per noi si poteva fare uno sforzo in più
per ridurre lo stipendio. Per carità, un primo sforzo, ma come al
solito avete dimostrato - mi spiace: questa volta tutti quanti - di
andare a vedere a casa degli altri, prima di fare i conti a casa
vostra.
Presidente
- Siamo in discussione generale. La parola al
collega Donzel.
Donzel (PD-SIN.VDA)
- Grazie Presidente.
Il collega Ferrero si è smarcato da questo provvedimento a cui
avrebbe potuto contribuire con le sue idee, che fra l'altro non ho
capito quali erano: è favorevole alla riduzione dei costi della
politica e avrebbe tagliato anche di più, per esempio, su Aosta; lo
apprendiamo in quest'aula. Poteva essere a quel tavolo, nessuno lo
ha mandato via, poteva venire a dire in quali comuni bisognava
tagliare di meno e in quali magari operare con una forbice
maggiore. Rispetto all'idea base che bisognava in qualche modo
operare in un contesto che riguardasse anche il Consiglio
regionale, guardi che questa cosa l'hanno espressa tutte le forze
politiche che sono qui: l'UVP, l'ALPE, il PD hanno detto
chiaramente che questa legge doveva essere accompagnata da un
provvedimento che riguardasse i tagli anche ai consiglieri
regionali. Continuiamo a ribadirlo e abbiamo anche votato insieme
degli emendamenti in sede di legge finanziaria, che si deve operare
anche in questo contesto, nonostante i tagli del 2012 e nonostante
- andando a verificare, perché adesso ci si dimentica del passato -
la situazione di oggi sia profondamente diversa in termini di
pensioni e quant'altro, rispetto a quella che c'era ante 2008.
La situazione è profondamente cambiata, ma non in modo
sufficiente, quindi sicuramente questo non è un provvedimento che
non va bene, per noi, però è un provvedimento incompleto. Quando
lei dice "avete tagliato agli altri", io vorrei farle capire che
noi del Partito Democratico funzioniamo forse in modo diverso da
voi Cinque Stelle. Questo provvedimento è stato portato in una
direzione del Partito Democratico in cui gli amministratori del
partito stesso si sono autotagliati: ci siamo autoridotti lo
stipendio come Partito Democratico! Ci sono dei nostri
amministratori - fra l'altro, per smentire questa battuta che
circola, secondo cui le norme le votano quelli che non ci sono più
-che sono ricandidati e che sono persone stimate sul territorio, i
quali probabilmente saranno rieletti con una retribuzione
inferiore, quindi in qualche modo c'è una consapevolezza della
gravità della situazione che sta vivendo la Valle d'Aosta.
Tengo poi a precisare che si arriva a una situazione di questo
tipo, perché ci sono delle scelte politiche a monte che non possono
essere nascoste. Noi abbiamo cercato di spiegare alcune delle
ragioni per cui bisognava accorpare dei comuni: insieme abbiamo
condiviso di difendere l'entità del piccolo comune e di creare un
lavoro di convenzioni, di collaborazione, eccetera. Quindi anche la
retribuzione di un singolo sindaco va vista come quella di un
amministratore che opera in collaborazione con altri sindaci: noi
la leggiamo così. Noi leggiamo che su un territorio dove c'è una
convenzione che mette quattro comuni assieme, ci sono quattro
sindaci che hanno quattro retribuzioni e che lavorano su quel
territorio.
(Interruzione dell'amplificazione audio in aula)
Mi scuso se non si sente, ma non sono io: purtroppo è un
problema tecnico. Aspetto indicazioni dalla Presidenza del
Consiglio. Provo a parlare ad alta voce, ma spero che capiate che
lo faccio non per fare un comizio, anche se oggi in quest'aula
siamo...
Presidente
- Chiedo all'aula un po' di silenzio, in modo
da poter sentire meglio.
Donzel (PD-SIN.VDA)
- Grazie Presidente.
Siamo in campagna elettorale e chiarisco che il tono non è
legato al fare un comizio: lascio ad altri questo compito; li farò,
se ne avrò l'occasione, nelle piazze e ritengo che qui ci si occupi
dei provvedimenti e non dei comizi elettorali.
Per quanto riguarda questo provvedimento, ripeto che mi è
dispiaciuto che non ci sia stato l'apporto di idee del Movimento
Cinque Stelle. Ho cercato in qualche modo di provare a trasmettere
all'esterno delle idee e adesso devo spiegare quali sono i
ragionamenti che sono stati dietro. Non c'è una volontà di dire:
qui si taglia ad altri prima che a noi. Anzi, noi abbiamo ribadito
la volontà che bisogna operare in un contesto di riduzione dei
compensi anche del Consiglio regionale, e oggi questa legge non
fornisce più alibi! Penso che i consiglieri regionali voteranno
questa legge, in cui non abbiamo tagliato ad altri, ma abbiamo
insieme tagliato ai nostri amministratori, attraverso percorsi
interni alle forze politiche che non sono stati facili: questo lo
diciamo chiaramente. Però c'è una consapevolezza che, di fronte a
bilanci sempre più ridotti, un segnale forte doveva arrivare in
questa direzione.
E poi, mi consentirete di usare un po' di polemica nei confronti
dei colleghi di maggioranza, perché a differenza dell'operazione
che è stata fatta sul Consiglio regionale e che ogni volta ci
rinfacciate - tagliatevi lo stipendio, autoriducetevelo e
quant'altro - qui si è operato invece per legge, cioè si è usato il
metodo che noi chiediamo sia scelto anche per i consiglieri
regionali. Questo metodo che ci siamo applicati per gli Enti
locali, io vorrei che fosse tenuto presente, perché qui non si è
detto: tengo alta la retribuzione e poi ogni sindaco se la
autoriduca. Qui si è proprio detto: te la riduco tantissimo! Poi,
se qualche sindaco vorrà autoridursela, non è vietato, eh! Ma non
c'è quella norma specifica: tengo alto e tu autoriducitela. Come
mai? Perché si opera esattamente con quel principio che noi avevamo
chiesto di applicare al Consiglio regionale e che voi invece avete
bypassato
, trasmettendo all'esterno con gli organi di stampa
e inculcando nella gente che si tengono alte le retribuzioni, poi
ogni singolo deve dare splendido esempio di moralità. Qui in questo
caso invece non si operato in quella direzione, ed è per quello che
noi sosteniamo questo provvedimento.
È difficile, perché sappiamo che anche nel più piccolo comune
essere amministratore o essere sindaco implica delle responsabilità
personali enormi. Quindi, se qualcuno ancora pensa che magari
nell'ambito del Consiglio regionale sia agevole fare politica, di
fronte a questo tipo di realtà si renderà conto che oggi chi fa
politica in molte piccole comunità della Valle d'Aosta lo farà con
spirito di assoluto servizio, perché la retribuzione prevista è
assolutamente lontana da quello che comporta in termini di
responsabilità, oggi, amministrare un comune. Di questo bisogna
essere coscienti. Io spero che prima o poi, al di là delle
boutade
che si continuano a fare sulla politica - è tutto un
disastro e quant'altro - qui si approva un provvedimento che, dal
punto di vista dell'entità dei compensi degli amministratori, dice
che qui veramente chi andrà ad occupare quelle sedie difficili, in
un momento particolarmente difficile, lo farà davvero con uno
spirito di servizio alla propria comunità. Lo facevano già e noi lo
abbiamo detto agli amministratori comunali, tant'è che noi abbiamo
sostenuto che è assurdo ridurre il numero dei consiglieri comunali,
quando già sono tutti volontari: è tutta gente che opera con
spirito di volontarietà all'interno dell'amministrazione. E dico
che le indiscrezioni arrivate all'esterno tra i cittadini, rispetto
a questo provvedimento, hanno fatto sì che molte persone dicessero:
beh, se si guadagna soltanto questa cifra, io non mi candido
neanche a sindaco, io non faccio neanche l'assessore. Questa è una
presa di coscienza del fatto che è un provvedimento serio, il quale
naturalmente - su questo condivido pienamente la posizione del
collega Ferrero - avrà pienezza di serietà nel momento in cui
seguirà il provvedimento che riguarderà anche noi consiglieri
regionali. Ma su questo spero che nessuno vorrà tentare dei passi
indietro, visti gli impegni che ci sono stati anche in sede di
lavoro di gruppo su questo primo pezzo.
L'accelerazione che c'è stata su questo provvedimento è legata
al fatto che il 10 aprile scadono i depositi delle liste, ed era
giusto e corretto che persone che si assumono la grandissima
responsabilità di guidare un comune fossero coscienti di che cosa
comporta. Molti sono i dipendenti che devono mettersi in
aspettativa e rinunciare la propria attività lavorativa; chi fa
politica sul territorio o un sindaco che ha una famiglia deve
sapere se con questo compenso può vivere, può lavorare, può
esercitare la sua vita. Quindi, ecco l'accelerazione che spiega
sicuramente questa legge e trascina a catena il provvedimento anche
sui consiglieri regionali.
Qualcuno può dirmi che gli importi per i sindaci potevano essere
più elevati. Probabilmente è un passaggio che non è stato facile e
c'erano anche sensibilità diverse, ma le abbiamo messe insieme e
credo che il voto del Consiglio permanente degli enti locali, cioè
il voto dei sindaci stessi, conforti questo provvedimento. Con chi
lo dobbiamo decidere noi un provvedimento? Se fosse, qualcuno dice,
una imposizione dei consiglieri regionali: ma guardate che questo
provvedimento ha avuto una larghissima approvazione da parte del
Consiglio permanente degli enti locali. Io credo che ci sia piena
consapevolezza di chi sta sul territorio, del momento che viviamo.
Va dato merito a loro di aver capito prima - prima! - di noi
consiglieri regionali, quanto è importante dare questo segnale alla
popolazione e io penso che questo favorirà anche una maggiore
attenzione dei cittadini alle elezioni comunali, riavvicinerà dei
cittadini alle elezioni comunali, farà capire che non è una corsa
alle carriere, alle poltrone, come si va dicendo, ma è davvero una
corsa alle responsabilità. Questo lo si è capito: se qualcuno va
sul territorio a fare delle liste, si rende conto della realtà che
stiamo vivendo. Non è solo un semplice allontanamento dalla
politica, ma si prende coscienza di quali responsabilità ci sono a
gestire una amministrazione comunale, di quali difficoltà ci sono.
Non ci sono più quei programmi di "ti asfalto la strada" o "ti
faccio il piano regolatore su misura"; è tutt'altro il tenore,
almeno quello che percepisco io dagli amministratori del Partito
Democratico e della Sinistra.
Quindi un provvedimento delicato, difficile, che ci impegna a
dare seguito anche in Consiglio regionale a un atto analogo.
Ringrazio davvero anche i colleghi del gruppo di lavoro, alcuni
anche molto esperti nelle questioni comunali, che hanno permesso a
tutti di approfondire e comprendere meglio questo tipo di
provvedimento che consente di proseguire sulla strada delle riforme
istituzionali, almeno quella, devo dire, un po' meno accidentata di
altre norme in quest'aula.
Presidente -
Grazie collega Donzel.
È pervenuto a firma dei colleghi Chatrian, Laurent Viérin,
Donzel e Gerandin un emendamento. Ricordo che gli emendamenti
devono arrivare entro le 9 e 30, altrimenti l'aula deve essere
unanimemente d'accordo a fare una deroga, anche perché questa
Presidenza in altre occasioni ha giustamente fatto rispettare il
regolamento, in base al quale gli emendamenti devono essere
proposti entro le 9 e 30 della prima giornata. Se l'aula è
d'accordo di accogliere questo emendamento al dibattito, lo
accogliamo, altrimenti non può essere accolto. C'è qualcuno che è
contrario? Nessuno contrario? L'emendamento viene accolto nella
discussione.
Siamo sempre in discussione generale, chi chiede la parola?
Prego collega Bertschy.
Bertschy (UVP) -
Posso capire se i microfoni possono
ritornare in funzione? Mi sembra di essere...  Prendiamo
cinque minuti di pausa e capiamo se c'è da mettere all'opera un
elettricista. Anche per noi, sarà mica il sistema di lavorare!
Presidente
- Bertschy, le comunico quello che è già stato
detto. I microfoni funzionano in sala stampa, nella sala sopra e si
sente su internet. Il problema è un collegamento in aula che va e
che viene. Se volete fermare i lavori perché ritenete che non
riusciamo a parlarci tra di noi...  Siamo sempre in
discussione generale. Non ho avuto richieste contrarie ad
accogliere la discussione di questo emendamento, che quindi viene
distribuito ai colleghi. L'emendamento è stato integrato con la
firma di Farcoz e Borrello. La parola al collega Gerandin.
Gerandin (UVP
) - Merci Président.
Noi abbiamo fatto parte del gruppo di lavoro e per quello che
riguarda i contenuti della legge, prima di entrare nello specifico,
noi ci teniamo a ribadire che per noi questo provvedimento
sull'indennità degli amministratori locali è un seguito della legge
sulla riorganizzazione degli Enti locali, sulla gestione associata,
per cui è un prosieguo che dovrà continuare con altri disegni di
legge, vedi quelli sul discorso delle sedi di segreteria e
quant'altro. Parlo di un prosieguo, perché comunque si va nella
logica che noi abbiamo condiviso: per noi il Comune rimane un
presidio, l'ente più vicino al cittadino, un ente da conservare e
che soprattutto deve esercitare quell'azione amministrativa più
vicina al cittadino, quella di prossimità. Il giorno in cui noi
abbiamo deciso che i comuni erano una risorsa per il sistema Valle
d'Aosta, per il sistema delle autonomie in Valle d'Aosta, la
conseguenza è stata di mettere poi mano anche al discorso delle
indennità. Sul concetto di indennità concluderò poi il mio
intervento, dicendo qual è l'opinione dell'UVP.
Sui contenuti io parto da una battaglia, che per anni è stata
fatta all'interno del Consiglio permanente degli enti locali e del
CELVA, per sganciare l'indennità degli amministratori locali da
quella dei consiglieri regionali. Noi per anni abbiamo cercato di
svincolarci da questo rapporto e di portare avanti una battaglia
per noi fondamentale, per veder riconosciuto a livello di Enti
locali il discorso della diaria quale rimborso spese, proprio
perché noi non abbiamo mai pensato che il sindaco fosse una
professione, bensì l'essere al servizio dei cittadini, essere il
servizio più vicino ai cittadini e soprattutto che in quest'ottica
fosse importante, all'interno di questo servizio svolto a favore
della cittadinanza, un riconoscimento legato ad un rimborso spese.
Penso che questi due obiettivi siano stati raggiunti e proverò ad
entrare un po' nei contenuti.
Per quello che riguarda la determinazione dell'indennità, siamo
partiti dal quadro nazionale, confrontandoci poi con delle realtà
molto più vicine a noi, vedi le Province autonome di Trento e
Bolzano. Devo dire che alla fine è emersa una proposta che ritengo
equilibrata. Non colpisce gli amministratori locali, anche se è
indubbio che c'è un abbassamento, però io ci tengo a sottolineare
un percorso che in questi anni è già stato fatto: per gli Enti
locali, con tanto senso di responsabilità, dal 2013 al 2015 c'è già
stata un'autoriduzione di oltre l'11 percento. Questa riduzione,
vista nel complesso, sarà circa un altro 10 percento. È un segnale
importante, laddove tutti dovremmo fare questo tipo di sacrificio e
dirò poi in conclusione qual è il nostro pensiero in merito.
Per quel che riguarda i testi - l'abbiamo detto in Commissione e
lo ripeteremo - noi siamo dell'idea che comunque alcune
osservazioni pervenute dal Consiglio permanente degli enti locali
siano accoglibili, come quella della tabella di riferimento per la
popolazione fluttuante, la realtà turistica. Noi pensiamo che non
sia un grosso problema, eventualmente se si è d'accordo, di far
riferimento alla tabella della 48, quella riferita alla popolazione
fluttuante, quella che riguarda la realtà turistica. Basta cambiare
tabella e cambiare percentuali: io penso che se siamo tutti
d'accordo su questo potremmo modificare il testo e fare riferimento
alla tabella più specifica, quella delle ricettività e non quella
di carattere generale come è in questo momento. È una richiesta che
riteniamo sensata.
Abbiamo condiviso anche il discorso dell'emendamento che è stato
presentato dai componenti il gruppo di lavoro, perché riteniamo che
per le ineleggibilità dei dipendenti degli enti andremo incontro
anche a eventuali interpretazioni che potrebbero essere di
carattere diverso, poiché adesso abbiamo un'organizzazione diversa,
con le convenzioni obbligatorie e con le
Unités
.
Probabilmente avremo anche delle interpretazioni un po' diverse sul
riferimento a essere dipendente. L'interpretazione, peraltro molto
garantista, che ci è stata data dal dipartimento degli Enti locali,
dice di riferirsi esclusivamente al dipendente dell'Ente, per cui
non fa riferimento alle convenzioni e alle
Unités,
e non
vorremmo che magari poi ci fosse qualche contenzioso più avanti e
che magari i pronunciamenti della magistratura o di chi farà
ricorso siano differenti. Noi riteniamo che questa proposta di
emendamento, che fa riferimento al fatto che qualcuno abbia
l'obbligo di andare in aspettativa non retribuita, sia "salvo che
prestino servizio presso altri enti". Noi vorremmo chiarire che
cosa intendiamo con questo: per noi può significare anche un
discorso di comando; non significa essere per forza messi in
mobilità presso un altro ente. Noi pensiamo che sia sufficiente che
l'aula dia questo tipo di interpretazione: che sia sufficiente
anche un distacco, eventualmente a tempo determinato.
Detto questo, non voglio entrare troppo nel merito del contenuto
di questa legge e torno al discorso delle indennità. Ricordiamo che
questo disegno di legge avrà efficacia dopo la prossima tornata
elettorale ed ecco il motivo di questa urgenza di chiarire quali
sono le regole, quali saranno le indennità e le diarie che verranno
riconosciute ai nuovi amministratori, in modo che ciascuno sia
libero di scegliere, sapendo quali saranno le regole della partita.
Dicevo che queste regole entreranno in vigore dopo la tornata
elettorale ed è per questo che, per quanto riguarda l'UVP
coerentemente con quanto a suo tempo già espresso in sede di
approvazione del bilancio, noi chiederemo di porre un termine
ultimo, che per noi sarà quello della ricomposizione dell'Ufficio
di Presidenza. Noi chiederemo che il primo atto del nuovo Ufficio
di Presidenza sia quello di essere coerente con la proposta che noi
avevamo formulato, già in sede di approvazione del bilancio, sulla
riduzione delle indennità per i consiglieri regionali. Lo dico
perché è un atto che riteniamo quanto mai opportuno, un segnale che
non possa essere frainteso, perché in un momento in cui chiediamo
sacrifici, questi devono essere da parte di tutti. Tale è la
posizione che l'UVP terrà e soprattutto è il termine ultimo che
daremo, vale a dire la ricomposizione dell'Ufficio di Presidenza:
il primo atto che dovrà portare sarà la riduzione dell'indennità
degli amministratori regionali. Questo per evitare equivoci. Non ci
interessa essere i primi della classe, però l'abbiamo detto in sede
di approvazione del bilancio: vogliamo che questa coerenza sia
mantenuta fino in fondo, se no noi procederemo comunque con il
discorso dell'autoriduzione, perché ormai abbiamo aspettato anche
troppo per dare attuazione a un passaggio che per noi era
fondamentale già all'atto dell'approvazione del bilancio e prima
che questa legge sia efficace per gli Enti locali. Grazie.
Presidente -
La parola al collega Cognetta.
Cognetta (M5S)
- Grazie Presidente.
Solo per rispondere a qualche spunto che ci è stato giustamente
sollevato dal collega Donzel. Noi apprezziamo che alcuni sindaci si
siano autoridotti lo stipendio, così come sappiamo che spesso sul
territorio è una missione che bisogna fare. C'è difficoltà a fare
le liste, è una grossissima responsabilità e tutto quello che lei
ha giustamente sollecitato lo troviamo comprensibile e
corretto.
Su cosa non siamo d'accordo. Non ci siamo seduti al tavolo,
perché questi tavoli di riforme di fatto riformano molto poco,
secondo noi, e questo lo abbiamo detto in diverse occasioni. Anche
questo tavolo ha riformato molto poco e vi spiego perché, pur
restando nello schema che noi voteremo con l'astensione, perché
qualcosa abbiamo fatto. Per darvi un piccolo spunto di riflessione,
la determina n. 21 del 3 giugno del 2014 del Comune di Carema, che
ha 792 abitanti, fissa per il sindaco la somma di euro 581,02
mensili, per il vicesindaco il 15 percento dell'indennità del
Sindaco, cioè 87,15 euro mensili e per gli assessori il 10 percento
dell'indennità del Sindaco, cioè 58,10 euro mensili. Potrei parlare
di Ivrea e fare tanti altri esempi, mentre con la legge che andiamo
ad approvare, per un comune sotto i 1.000 abitanti avremo una
indennità di 1.500 euro, 1.250 l'indennità e 500 di rimborso spese;
nel caso in cui i sindaci dovessero invece avere un lavoro, la
prima parte, quella di 1.250 euro, è diminuita del 20 percento,
quindi avremo comunque un sindaco che prende 1.000 più 500, 1.500
euro. Ora, voi capite che c'è una certa discrasia, per non dire
differenza, tra i 581 euro di Carema e i 1.500 di un comune sotto i
1000 abitanti della Valle d'Aosta. È vero che in Valle d'Aosta la
vita è più cara - per carità! - però che tra Carema e, che so, il
comune lì vicino ci sia questo abisso tale da permettere la
differenza praticamente di tre volte, questo ci risulta un po'
strano; capisce Donzel? È questo il nostro problema. Non è che ce
l'abbiamo con i sindaci. Allora forse a Carema non lo fanno per
spirito di servizio! Allora forse a Carema sono più fessi, se si
accontentano. Oppure forse i valdostani devono capire che le cose
sono cambiate e noi dovremo fare uno sforzo. Forse dovremmo
diminuire il numero di comuni e magari premiare di più i sindaci
che poi a quel punto ci sono, perché avrebbero più abitanti,
avrebbe maggior senso; ma questo non si è voluto fare
assolutamente. È questo è il punto. Ho preso l'esempio di Carema,
perché sapete che è un comune appena dopo Pont-Saint-Martin, quindi
è il primo che incontriamo. Potremmo fare un esempio su tanti altri
comuni: Ivrea, per esempio, che ha 23.000 abitanti e il sindaco ha
un compenso di 1.400 euro. Allora c'è qualcosa che non funziona,
capite? Tutto qua! Grazie.
Presidente -
La parola al collega Borrello.
Borrello (SA)
- Grazie Presidente.
Ricordiamo che il contributo legato all'approvazione di questo
disegno di legge si contestualizza in un percorso molto più ampio,
che stiamo portando avanti come assemblea regionale per il
cosiddetto cammino delle riforme. È un percorso largamente
condiviso, tant'è che all'interno del gruppo di lavoro sono
presenti quasi tutte le forze politiche, in modo tale da percepire
e recepire le varie sensibilità necessarie per produrre una
riforma. Ricordiamo che le riforme si scrivono sulla carta, ma poi
devono essere applicate.
Le varie sensibilità che sono emerse all'interno di questo
gruppo di lavoro hanno portato sicuramente a una valutazione nel
dettaglio dei vari punti iscritti all'interno della normativa che
noi leggiamo oggi. Ovviamente si è cercato di trovare una sintesi e
delle convergenze per portare all'attenzione dell'aula un disegno
di legge che potesse andare a soddisfare le varie posizioni
all'interno di questo Consiglio regionale.
Era necessario produrre una ridefinizione dei compensi degli
amministratori locali, in virtù delle scelte che sono state
prodotte all'interno di quest'aula, di garantire la presenza sul
territorio valdostano dei 74 comuni, scelta politica fortemente
voluta da questa assise regionale, perché abbiamo riconosciuto
nell'ente Comune, il più prossimo ai cittadini. Abbiamo cercato di
riparametrare il tutto, andando a riconoscere le responsabilità
connesse ad ogni singolo primo cittadino presente all'interno del
territorio regionale. Credo che quanto è già stato detto dai
colleghi, in merito agli aspetti tecnici numerici, sia già
soddisfacente, quindi non mi dilungherò nell'analisi numerica e
nell'articolato. Come gruppo Stella Alpina approveremo questo
disegno di legge.
Presidente -
Altri, sempre in discussione generale? La
parola al collega Bertin.
Bertin (ALPE)
- Grazie Presidente.
La gestione della cosa pubblica e l'attività politica non può
essere considerata come un lavoro e una professione per tutta la
vita. Una parte della propria vita si può dedicare a questa
attività, che può eventualmente rappresentare la passione di una
vita, ma certamente non un lavoro. In questi anni, coerentemente
con questa impostazione, abbiamo sempre cercato di intervenire a
livello di indennità di carica e di funzione, per andare in questa
direzione.
All'inizio dei lavori di questo tavolo riguardante le riforme e
anche in questo caso degli aspetti economici legati alle attività
del sindaco, abbiamo posto come problema prioritario l'intervenire
anche a livello regionale. Questa è una nostra priorità che abbiamo
ribadito anche in occasione della prima riunione del gruppo di
lavoro. Evidentemente, come veniva sottolineato, questo
provvedimento è incompleto, proprio perché manca questa parte. In
questi anni a livello regionale siamo intervenuti in diverse
occasioni, riducendo anche in modo non simbolico l'emolumento del
consigliere regionale, ma vi è ancora da fare una parte
significativa e più volte abbiamo sollecitato in quest'aula un
intervento. L'ultima occasione è stato il bilancio regionale, nel
quale avevamo anche presentato degli emendamenti alla finanziaria.
Un intervento che non è più procrastinabile e c'è una risoluzione
approvata all'unanimità da questo Consiglio, che deve portarci a
intervenire in questo settore, vale a dire nella parte dei costi
della democrazia e della politica riguardante l'attività del
consigliere e in generale del Consiglio regionale.
Questa normativa, questo provvedimento legislativo che prendiamo
oggi va evidentemente nella giusta direzione: anche in questo caso,
si interviene in modo non simbolico sulle indennità dei sindaci.
Era un provvedimento atteso e inevitabile, non soltanto in seguito
all'intervento sul sistema delle autonomie locali, ma per un clima
che è cambiato in questa regione, per cui tutti dobbiamo essere
ancora più consapevoli che un periodo si è chiuso e che non è più
sostenibile un sistema nel quale l'attività politica e
amministrativa viene svolta a tempo pieno e remunerata con delle
cifre che oggettivamente in certi casi sono scappate di mano.
Questo intervento, come dicevo, è un compromesso accettabile che va
nella giusta direzione e lo approviamo in modo convinto. È un
compromesso, come dicevamo, poi ognuno ha le sue posizioni, magari
leggermente diverse, ma credo che sia stato affrontato con serietà
da parte di tutti, cercando di tenere in considerazione anche la
situazione attuale, le competenze e l'impegno che richiedono
l'attività a livello amministrativo, la quale - occorre ricordarlo
- è svolta in gran parte a livello gratuito dalla stragrande
maggioranza di chi dedica il proprio tempo al proprio comune. Si
interviene in modo non simbolico, garantendo però a chi si impegna
una remunerazione più che dignitosa e che permette comunque di
svolgere questa attività dedicandole il tempo necessario.
Il nostro voto sarà favorevole e, come dicevo, il più presto
possibile dobbiamo intervenire anche sulle indennità dei
consiglieri regionali. A questo punto non è più rinviabile.
Presidente -
Grazie collega. Altri? La parola alla
collega Certan.
Certan (ALPE)
- Grazie Presidente.
Porto un piccolo contributo anch'io. Credo che l'unica cosa oggi
ancora spendibile in politica sia l'esempio, cioè fare quello che
si dice e quello in cui si crede. Sono d'accordo - siamo d'accordo
come gruppo Alpe da sempre - che la riduzione degli emolumenti sia
uno dei segnali più forti che possiamo dare come esempio. Con
questo disegno di legge si inizia ad intervenire sugli emolumenti
delle comunità locali, però credo che debba essere solo il primo
passo. È uno dei vari passi, perché - come ricordava anche il
collega Bertin - altri passaggi sono già stati fatti anche in
precedenza, nelle altre legislature; ALPE lo dice e lo scrive dalla
scorsa legislatura attraverso proposte di legge. Crediamo che
questa legge sia sostenibile solo se accompagnata da altri
provvedimenti e solo se si porteranno avanti da subito - perché
questo è possibile - le proposte che come gruppo ALPE abbiamo fatto
insieme a UVP, PD e in parte anche al Movimento Cinque Stelle, con
cui forse avevamo delle visioni leggermente diverse, però le
proposte sulla riduzione le abbiamo portate avanti in questi
mesi.
Mi permetto un piccolo passaggio molto lieve e superficiale,
forse per alcuni, che però credo sul territorio valdostano debba
essere continuamente specificato in questi momenti e credo quindi
sia importante farlo. Chi decide non sono i gruppi di minoranza, i
quali contribuiscono a decidere, possono sostenere e fare delle
proposte nuove, però chi decide nell'aula consiliare è chi governa
e chi ha la maggioranza, che in questo momento sono le forze di
maggioranza. Presidente Rollandin, giustamente una volta lei mi
disse:
no sen tro fort pè sentì sertène bague e serten
pasadzo
[traduzione letterale dal patois: noi siamo troppo
forti per ascoltare certe cose e certi passaggi]. Giustamente i
numeri la minoranza non li ha: noi siamo piccini piccini, come
gruppo ALPE; altri gruppi sono molto più forti e
sen bien plus
fort, bien én numéró e pa maque
[traduzione letterale dal
patois: sono molto più forti, per il numero e non solo]. Quindi,
che queste forze inizino a dare il buon esempio e a portare avanti
i vari provvedimenti che in questo momento stiamo chiedendo anche a
degli amministratori locali. Inizino le forze di maggioranza ad
adeguare, ad esempio, gli emolumenti degli assessori, del
Presidente del Consiglio, del Presidente della Regione, dei
presidenti delle Commissioni: tutte cariche, quelle di governo - lo
ricordo solo perché non passi dalla memoria - occupate dalle forze
di maggioranza. Inizino le forze di maggioranza a dare il buon
esempio e ad adeguare gli emolumenti a quelli delle altre regioni
d'Italia, perché da un confronto si potrà vedere che nelle altre
assemblee legislative viene valorizzato il ruolo del legislatore,
del consigliere, con emolumenti molto più alti di quelli della
Valle d'Aosta; cioè, le responsabilità vengono premiate o comunque
se le prendono tutti i consiglieri eletti e non solo, come in Valle
d'Aosta, quelli della maggioranza. Nelle altre regioni è nettamente
ridotta l'indennità di funzione del governo e di chi presiede i
vari organi, cioè si valorizza il ruolo dell'assemblea e di tutti i
trentacinque, perché in effetti crediamo che il ruolo del Consiglio
sia di essere responsabile nella sua totalità.
Lo ricordo: la maggioranza ha i numeri, è forte, ha anche
l'indennità di carica più alta della media nazionale, quindi dia
in primis
l'esempio. ALPE farà la sua parte, anche nella
riduzione dei propri emolumenti. Farà le proposte e le porterà
avanti, proposte che sono già state presentate. Sono proposte che
abbiamo fatto confrontando realtà, per esempio quelle degli enti
locali e dei comuni d'Italia, ma mi permetto di dire al collega
Cognetta che noi abbiamo fatto dei confronti non con dei comuni
come Carema - con tutto il rispetto per Carema! - ma li abbiamo
fatti, ad esempio, con dei comuni del Trentino e del Südtirol che
hanno, come anche i nostri comuni, competenze diverse da altre
realtà, quindi noi abbiamo fatti questi raffronti con comunità
locali di regioni a statuto speciale, che hanno competenze e
territori simili ai nostri. Lo abbiamo fatto riducendo già nel
2012: lo ha ricordato il collega Bertin e gli altri colleghi
intervenuti.
Vorrei fare un'ultima osservazione. Il 2006 è stato l'anno delle
prime grosse e dolorose fratture politiche e dei primi abbandoni.
Ricordo che il 2006 è stato l'anno in cui gli emolumenti sono stati
all'apice dei costi della democrazia e in cui la spesa del
Consiglio regionale, delle funzioni di carica degli assessori, dei
presidenti e delle cariche di governo è stata in assoluto nella
storia della Valle d'Aosta la più alta. Dal 2006 ad oggi vi è stata
una riduzione e una diminuzione pari a più del 50 percento, quindi
credo che un cammino sia già stato avviato. Noi - lo hanno
ricordato i colleghi - abbiamo scritto e approvato nella legge
finanziaria del 2014 una risoluzione sull'autoriduzione, che può
essere applicata in ogni momento. Noi riteniamo che debba essere
fatta in modo corresponsabile da tutti e non solo da qualcuno o da
qualche gruppo, però è chiaro che se non si riuscirà - e sollecito
nuovamente la maggioranza a portare avanti questa proposta che è
ferma in Ufficio di Presidenza - se non verrà fatta e se si
continuerà a fare orecchi da mercanti, come hanno ricordato altri
gruppi, anche noi procederemo da soli e faremo le nostre
scelte.
Presidente
- Prima di passare la parola a chi la
richiede, faccio notare che qui stiamo parlando di una normativa e
tutti fanno riferimento a qualcos'altro. Probabilmente i Capigruppo
non hanno informato i relativi consiglieri, perché in merito alla
risoluzione approvata a dicembre nell'ambito del bilancio del 2014,
l'Ufficio di Presidenza ha fatto tutto quello che doveva fare.
Praticamente dopo trenta giorni ha raccolto completamente i dati su
tutto il territorio nazionale e sono dati veramente interessanti,
perché, rispetto al ragionamento che faceva il Movimento Cinque
Stelle, basta leggerli per capire cosa succede in altri posti
rispetto alla Valle d'Aosta. Ma queste sono considerazioni che
devono fare tutte le forze politiche e quindi noi abbiamo trasmesso
già a fine gennaio - a fine gennaio! - con lettera, a tutti i
Capigruppo, il dossier di comparazione. Abbiamo fatto tutto il
lavoro in trenta giorni e abbiamo iniziato a lavorare all'interno
dell'Ufficio di Presidenza: tutti e cinque i componenti
all'unanimità sono giunti in questi giorni a definire di lavorare
tutti insieme con i Capigruppo, anche perché ci sono forze
politiche che non fanno parte dell'Ufficio di Presidenza.
Sentir dire da qualcuno che per la ricomposizione dell'Ufficio
di Presidenza bisogna correre perché non s'è fatto, da qualcun
altro che qui bisogna fare... ! Credo che tutti i gruppi siano
informati del lavoro svolto e personalmente molti ci hanno rivolto
o mi hanno rivolto questo ragionamento: avete fatto un bel lavoro.
Quindi, non vorrei che qui si facesse prettamente politica e non si
guardasse alla sostanza. Noi quello che abbiamo fatto l'abbiamo
fatto, ora bisogna essere coinvolti tutti insieme.
Concludendo, voglio anche ricordare che è corretto dire, come
hanno fatto i colleghi Certan e Bertin e come compare anche in
questo dossier, che con legge 32 del 2011 e legge 35 del 2012 le
spese o l'impegno finanziario rivolto a questa assemblea è stato
defalcato di circa il 40 percento, 39,98 per la precisione.
I Capigruppo sono già convocati, mi sembra, il primo lunedì di
aprile - la lettera era già partita - per definire questo lavoro
che è stato approntato.
Era solo per un discorso di chiarezza e per evitare che poi su
queste cose si faccia il gioco delle parti. Grazie.
Ha chiesto la parola la collega Certan, secondo intervento.
Certan (ALPE)
- No, solo per una precisazione. Chiarezza
per chiarezza, io non ho parlato di quello che ha fatto l'Ufficio
di Presidenza, ma ho sollecitato le forze di maggioranza a portare
avanti quello che l'Ufficio di Presidenza sta predisponendo,
valutando e discutendo con i Capigruppo.
Presidente
- Grazie. La parola al collega Donzel.
Donzel (PD-SIN.VDA)
- Solo una breve replica per dire che
anche noi facciamo i compiti a casa e studiamo le norme. Intervengo
non in termini polemici, ma perché vorrei capire: non è che qui c'è
un'interlocuzione con il Movimento Cinque Stelle. Mi dispiace che
non ci sia stata questa interlocuzione nel gruppo di lavoro e ci
saremmo evitati questa cosa.
Giustamente uno cita il Comune di Carema, ma la norma nazionale
che fa da riferimento agli importi da attribuire ai sindaci, se voi
andate a vedere, consente di arrivare fino a 2.500 euro per i
comuni sotto i 1.000 abitanti, quindi in Valle d'Aosta noi abbiamo
dimezzato l'importo di riferimento nazionale. Visto che si fa un
esempio, andate nel Comune di Montecreto in provincia di Modena,
sotto i 1.000 abitanti, e trovate che il compenso del sindaco e di
1.290 euro. Quindi, non è che qui in Valle d'Aosta si sta
coltivando un orticello di amministratori comunali.
Ribadisco: condivido con voi l'idea che bisognava fare uno
sforzo maggiore di gestione di questi comuni. Ma laddove non si è
fatto, si è comunque compiuto, rispetto al passato, un salto che
non ha pari! Sminuire questo passaggio, non farlo capire ai
cittadini, vuol dire che ci facciamo veramente del male come
attività politica in generale, indipendentemente dai partiti! Se
non riusciamo a far capire che prima, in un comune sotto i 1.000
abitanti, si guadagnava 3.000 euro lordi e oggi se ne prendono
1.250, allora si trasmette un messaggio sbagliato alla popolazione
valdostana. Ovviamente questa è la mia opinione.
Visto che in Italia ci sono ottomila comuni, facciamo pure
questa indagine e vedrete che assolutamente non siamo in una
situazione in cui qui si sono create situazioni di privilegio. In
particolare, laddove voi dite che il sindaco di Aosta è
particolarmente retribuito, con una retribuzione fuori dal normale,
ma andate a vedere fuori Valle d'Aosta per città capoluogo di
regione quali sono i compensi! Penso che avremo stabilito il record
con Aosta, capoluogo di regione tra i meno retribuiti in assoluto!
Poi, se uno vuole sminuire il ruolo di un capoluogo di regione e
dire "non conta nulla, azzeriamo tutto, siamo in una situazione
selvaggia", lo faccia.
Per quanto ci riguarda - come bene ha detto anche il collega
Bertin - non è che qui, quando si fa una legge sulle riforme, tutti
la pensano esattamente allo stesso modo. Ci sono delle mediazioni:
qualcuno voleva magari delle riduzioni maggiori, qualcun'altro no,
però dal nostro punto mi sembra che sminuire il percorso che è
stato fatto di vista sia una cosa non corretta, un messaggio non
corretto ai cittadini valdostani. Se qualcuno vuole fare il
campionato mondiale dei tagli, lo faccia però con la correttezza di
ricordarsi che Aosta è un capoluogo di regione e che tante piccole
realtà della Valle d'Aosta, saranno piccole, ma sono anche località
turistiche e quindi bisogna anche andare a vedere che tipi di
attività, che popolazione insiste su quei comuni durante il periodo
estivo. Lo faccia con la correttezza di non perdere di vista che
questa è una regione anche turistica, dove magari una popolazione
che deve avere, per esempio, un sistema fognario o di servizi
dell'acqua pubblica per cento abitanti durante l'anno, si ritrova
magari nel periodo estivo a gestire un servizio per migliaia di
persone, con problemi organizzativi e quant'altro, che sono quello
dei comuni turistici della Valle d'Aosta. Quindi, è un po' diversa
la nostra realtà rispetto alla semplificazione che viene fatta.
Naturalmente l'esempio di Carema me lo verificherò, me lo studierò:
è sicuramente un esempio interessante, che vi ringrazio di aver
portato in quest'aula, ma che non è esemplificativo della realtà di
ottomila comuni italiani.
Presidente
- Grazie collega. La parola al collega
Ferrero.
Ferrero (M5S)
- Grazie Presidente.
Direi che dai discorsi generali, al di là delle diverse
sensibilità, si capisce una cosa: quando si tratta di soldi noi
siamo sempre diversi! E quando si tratta di tagliare i soldi alla
politica, soprattutto gli amministratori valdostani sono sempre
diversi! Però il dato inequivocabile, come ha detto il collega
Cognetta, è quello di Ivrea: 1.394 euro lordi per il sindaco, con
24 mila abitanti; Aosta ne ha circa 35 mila, quindi poco più
grande, e il nostro sindaco, a fronte di 1.394 euro, ne prende
5.300 lordi, quindi quattro volte. Poi uno può arrampicarsi sui
vetri e dire che abbiamo la vocazione turistica, fa più freddo e si
devono coprire quando vanno in giro, devono usare il diesel
invernale nella macchina. Potete dire quello che volete, ma c'è un
dato inequivocabile: a Ivrea il sindaco prende un quarto di quello
che prende, dopo questa riforma, il sindaco di Aosta! Aosta è un
capoluogo, è il crocevia d'Europa: alla faccia! Non ce ne siamo
ancora accorti. Però, capite: sì, sensibilità; sì, c'è stata la
diminuzione ed è per questo che non voteremo contro questo
provvedimento, ma con un'astensione.
Non veniteci a dire che è stato fatto uno sforzo! Perché qui si
sono seduti intorno a un tavolo quelli che avevano nelle
amministrazioni comunali, a destra e a manca, i loro sindaci e alla
fine hanno detto: diamo una spuntatina alle unghie. Ma di certo non
avete tagliato né le dita né le mani a nessuno, perché quando uno
becca ancora quattro volte quello che a settanta-ottanta
chilometri, in un'altra regione, più o meno lo stesso sindaco non
prende, beh, insomma! Poi possiamo discutere, però da uno a
quattro: tiratemi fuori tutto quello che volete, ma capite che le
motivazioni, ad avviso nostro che abbiamo una sensibilità diversa,
sono un po' deboli.
Presidente
- Grazie collega. Qualcun altro in discussione
generale? La parola al collega Bertschy.
Bertschy (UVP)
- Presidente, riguardo alla sua
comunicazione all'aula, rispetto ai Capigruppo e a come sono stati
avvisati i gruppi del lavoro che state facendo, in questi giorni
abbiamo trasmesso i documenti, i quali erano rimasti riservati
anche in attesa di capire come si sarebbe definita l'attività al
riguardo del gruppo di lavoro, che entro il 30 aprile dovrà
formulare delle proposte; il 7 aprile ci sarà questa riunione,
quindi è stata data informazione ai gruppi.
Si è sviluppata una discussione un po' particolare, perché poi
si vorrebbe dire tutto e il contrario di tutto, ma forse alla fine
non si riesce a essere neanche sinceri fino in fondo. Qualcuno dice
che tagliare i soldi agli altri è più semplice, che tagliare su sé
stessi è sicuramente più complicato, ma quello che manca di fondo è
sempre una valutazione su cosa vorremmo che la politica
rappresentasse per i cittadini. Se riuscissimo a fare una politica
senza costi credo che saremmo tutti più contenti, perché poi i
cittadini siamo tutti noi e un bel giorno dovremo decidere come si
potrà dare questo valore non solo sociale ma economico.
Sui tagli non ci ripetiamo: abbiamo tutti espresso già le nostre
posizioni e qui ognuno ha le sue sensibilità. Ripeto che, al di là
di quello che si guadagna, bisogna riuscire a dare delle risposte
alla gente, ma è quello che non stiamo riuscendo a fare; quello è
il dato più drammatico. Noi faremo quello che abbiamo detto e
finisce lì, però sui sindaci diciamoci anche qualche verità! Li
vogliamo far diventare dei supereroi quando vogliamo valorizzare il
fatto che guadagnano troppo poco, li vogliamo sminuire quando altri
guadagnano più dei nostri. Si sta dicendo veramente un po' tutto e
il contrario di tutto! Io, come altri amministratori, l'ho fatto
per quindici anni e, se devo dirlo, il mio Comune con questa
proposta di legge addirittura aumenterà le sue spese, rispetto a
quanto percepivo io; i prossimi sindaci avranno la possibilità di
avere la diaria che per anni non c'è mai stata. Le proposte possono
essere contradditorie l'una rispetto all'altra, soprattutto a
seconda delle posizioni che ci sono. Quando abbiamo iniziato a fare
amministrazione nel 1995 c'era il gettone di presenza nelle giunte,
non c'era neanche l'indennità! Ci sono situazioni che non hanno
nessun tipo di rapporto, perché ognuno ha le sue e sono
difficilmente rappresentabili.
Quello che vorrei dire è di cercare di dare la possibilità alle
persone di avere un'indennità che gli riempia almeno tutto il
lavoro che si deve fare per le proprie comunità, non sminuendo e
soprattutto non riducendo tutto a una questione di soldi, perché in
questo momento - io non so le altre forze politiche - ci sono
difficoltà addirittura a trovarli li amministratori; altro che
pagarli! La gente non ha tutto questo entusiasmo per andare a
prendersi delle responsabilità. Bene entrare nelle liste, bene fare
i consiglieri, ma quando si parla di esecutivi, quando si parla di
responsabilità, non è più una questione di quanto guadagno o non
guadagno, bensì di quanto posso dare in termini di sicurezza, di
tempo, di quanto tolgo alla mia famiglia e di quanto rischio. E il
rischio non lo pagano né 1.500 euro né 1.700 euro né 1.300 euro,
perché certi rischi in amministrazione sappiamo che sono molto più
elevati.
Credo che lo sforzo che il gruppo di lavoro ha fatto è stato di
cercare di trovare una dimensione nuova, rispetto a sindaci che
facevano questo per professione e che guadagnavano effettivamente
delle cifre che probabilmente oggi non sono più opportune. Tutto
può esser fatto meglio, però il tentativo non è stato quello di
mettere una categoria o comunque una rappresentanza politica contro
l'altra, ma è stato di dare delle risposte, come ha detto il
collega Gerandin, a richieste che erano state fatte negli anni.
Poi, certo, le differenze rimangono con il fuori Valle e forse ci
dovremmo anche porre un interrogativo: addirittura ci sono sindaci
che rinunciano, nel circondario di Ivrea, al loro compenso. Sono
scelte! Sono scelte personali che ognuno si assume e fa col massimo
rispetto delle comunità che rappresenta, però le leggi servono per
dare delle regole. Questa è un'opportunità che è stata data
attraverso un lavoro politico e che non sconvolge per una buona
parte delle amministrazioni quanto in essere. Per una buona parte
le cose non cambieranno in maniera così sostanziale, mentre per
altri è certo che si dovranno fare delle scelte diverse per il
futuro.
Lo dico già a riguardo di quello che faremo: noi cercheremo di
valutare gli effetti della norma, una volta applicata. L'importante
è che questa proposta arriva in tempo - fuori tempo massimo, forse,
perché tra pochi giorni presenteranno le liste - e chi si candiderà
almeno saprà in che condizioni va a fare la sua campagna elettorale
e quali condizioni regoleranno il suo incarico, almeno a livello
economico.
Presidente
-Non c'è più nessuno che chiede la parola,
quindi chiudiamo la discussione generale e passo la parola al
Presidente della Regione per la replica.
Rollandin (UV)
- Sì, grazie Presidente.
Io ringrazio il gruppo di lavoro che ha voluto esaminare, nelle
diverse riunioni, tutti i documenti che sono stati prodotti e che
in qualche modo hanno dato la possibilità di fare una valutazione
comparata di quello che succede a livello nazionale e locale,
quindi dare la possibilità di fare poi un confronto. Il ruolo dei
sindaci - credo che sia già stato detto - oggi non è solo quello di
gestire, ma di assumersi una serie di responsabilità, che
oggettivamente fino a qualche tempo fa non erano così pesanti, e
tutta una serie di condizioni, che a livello amministrativo sono
molto più difficili da esercitare e che credo debbano essere
considerate. Pur se andiamo verso l'
Unité des Communes
,
quindi con determinati servizi gestiti insieme, però le
responsabilità sono effettivamente molto molto difficili, anche per
i piccoli comuni.
Veniamo a un esame comparato e teniamo conto che noi quando
parliamo di comuni ne abbiamo 42 su 74 sotto i 1.000 abitanti,
quindi la più grande fetta è in questo gruppo. Ora, cosa succedeva
fino a ieri? Nei piccoli comuni, cioè in quelli fino ai 1.000
abitanti, noi avevamo delle situazioni molto diversificate e comuni
con popolazione quasi uguale avevano una differenza di stipendio
enorme: chi aveva 1.000 euro e chi ne aveva 2.900; chi ne aveva
1.400 e chi 2.500, pur essendo nella stessa fascia dei 1.000
abitanti. Questo non succederà più: con questo provvedimento si è
cercato di eliminare tale discrezionalità.
L'altro elemento - è stato ricordato - è che noi con questo
intervento daremo 1.250 euro, rispetto a una media nazionale - non
guardando Carema, piuttosto che Torre Pellice - che è di 1.291 per
i comuni fino ai 1.000 abitanti: 1.291 euro! Quello di cui abbiamo
cercato di tener conto con questo nuovo intervento è la diaria,
prevedendo giustamente che vada in qualche modo a riconoscere le
attività che non sono legate direttamente al compenso. Voglio dire
che tra le regioni a statuto speciale, per i comuni fino a 1.000
abitanti, il Sud Tirolo è a 2.800 euro e il Trentino a 1400. Non
parlo delle altre a statuto speciale, perché non diventa tanto
comodo, ma questa è la situazione a oggi.
La proposta - come è stato detto molto bene da chi mi ha
preceduto - è stata il risultato di una valutazione generale su
quello che succede e che succederà, su come potranno esercitare
questo mandato e come lavorare. Anche per i comuni da 1.000 a 3.000
abitanti siamo in linea con le valutazioni a livello nazionale:
1.566 euro la base a livello nazionale, 2.500 euro per quelli da
2.000 (c'è anche la classe da 3.000 a 5.000), con una media a
livello nazionale di 2.349 euro. Io credo onestamente che si è
cercato di fare - ammetto che è sempre difficile quando si parla di
compensi, perché puoi dire tutto e il contrario di tutto - e che si
è fatta una valutazione corretta di quello che può succedere,
tenendo conto delle casistiche che ci sono a livello della nostra
regione. Questo dispositivo col tempo potrà essere variato e anche
per le altre cariche (il vicesindaco, gli assessori e così via) si
potranno fare delle nuove valutazioni, ma credo onestamente che sia
giusto anche per il Comune di Aosta, per il quale c'è stata, lì sì,
una riduzione. Il Comune di Aosta forse è il più penalizzato e
questo bisogna dirlo, perché faceva riferimento allo Stato, ma
sugli altri credo che onestamente non ci siano delle situazioni
particolari.
Credo che le valutazioni fatte dal collega Gerandin vadano nella
direzione della discussione fatta nel gruppo di lavoro, cioè di
risolvere con quell'emendamento il discorso del comando, quindi -
lo diciamo perché sia chiaro - anche il comando vale per quella
interpretazione dei dipendenti che sono ineleggibili. Il discorso
del 10 percento: dobbiamo cambiare la scheda di riferimento, in
modo che scatti un meccanismo più equo, però è giusto che di questo
- se mi è permesso - ne discutano anche i comuni, in modo da fare
una valutazione e che la tabella corrisponda meglio al criterio che
qui viene detto. Diamo il 10 percento, ma di che cosa? Bisogna che
vediamo come arrivare a quella percentuale con dei parametri che
meglio rappresentino il discorso del flusso turistico. Oggi ci sono
alcune anomalie, non tante, ma ci sono alcune anomalie che vanno
corrette.
Per il resto io non voglio aggiungere nulla a quello che molto
bene hanno detto i colleghi. Credo che sia giusto approvare in
questo momento, anche se, come diceva Bertschy, forse è persino un
po' tardi, in modo che chi si mette in lista sappia a che cosa va
incontro sotto questo profilo. Ricordiamo però che il profilo non è
quello di un ritorno a livello di remunerazione per l'attività di
politico, perché credo che sia molto più da sottolineare che, se
qualcuno si mette in lista per fare il sindaco, lo fa con il senso
di responsabilità di rappresentare una comunità e chiaramente deve
anche guardare quelle che sono le situazioni, perché oggettivamente
anche questo diventa un problema. Grazie.
Presidente
- Grazie. Passiamo all'articolo 1. Per
dichiarazione di voto, la parola al collega Donzel.
Donzel (PD-SIN.VDA) -
Grazie.
Per dichiarazione di voto sull'articolo 1. Noi votiamo questa
legge con convinzione e ringrazio anche i colleghi del Movimento
Cinque Stelle, che hanno permesso in quest'aula di far rilevare
come uno dei sindaci più virtuosi d'Italia sia Della Pepa del
Partito Democratico di Ivrea. Naturalmente li invito a mandare via
lettera i dati che hanno comunicato in quest'aula ai loro sindaci:
a Pizzarotti, che anziché 1.500 euro ne guadagna 5.000, e al
sindaco Cinque Stelle di Livorno che riceve 7.000 euro. Oltre a
informare i valdostani di questi dati positivi di uno dei sindaci
più virtuosi d'Italia, che è del PD, magari segnalateli anche ai
vostri sindaci, perché potrebbero prendere esempio da Della Pepa
che è uno dei più virtuosi d'Italia. Grazie.
Presidente
- Siamo sempre sull'articolo 1. Collega
Ferrero, le chiederei che il suo intervento non sia uno scambio
interpersonale, ma resti più sulla tematica della norma che stiamo
discutendo. Se per lei è uguale, passerei la parola prima al
collega Chatrian.
Chatrian (ALPE)
- Grazie Presidente.
Una considerazione. I colleghi Bertin e Certan sono intervenuti
su questa proposta di legge che noi abbiamo condiviso, ho fatto
parte del gruppo di lavoro e ho avuto l'opportunità di fare il
sindaco di un piccolo comune turistico, quindi so perfettamente
quali sono le responsabilità di chi dà la disponibilità a guidare
una comunità. Io penso che questo sia un buon provvedimento: una
proposta che è chiara e che cerca di uniformare gli emolumenti tra
i vari comuni che hanno delle criticità o punti di forza molto
simili, quindi a nostro avviso va nella direzione di accompagnare
una modifica che deve avere un suo disegno generale.
Nel contempo noi abbiamo portato il nostro contributo
all'interno del gruppo di lavoro, che è stato, io dico, un buon
gruppo di lavoro, perché ha cercato di entrare nel merito, anche di
situazioni molto simili alla nostra, come quelle del Sud Tirolo e
della Provincia di Trento, dove hanno le stesse caratteristiche,
competenze e risorse, rispetto ad altri comuni che a oggi hanno
meno risorse da gestire, per dei motivi diversi, in quanto regione
a statuto speciale.
È importante il passaggio che faceva il Presidente della
Regione, quello del 10 percento in più, che abbiamo condiviso, di
andare a modificare rispetto ai flussi turistici, perché guidare
una comunità che ha dei flussi è diverso rispetto a una che magari
è stazionaria o è dormitorio, piuttosto che altro, perché comunque
c'è una responsabilità diversa.
Termino con un auspicio da parte del nostro gruppo. Nell'ultima
Conferenza dei Capigruppo è stato deciso di organizzare un incontro
il 7 di aprile: auspicherei veramente, come gruppo ALPE, che nel
brevissimo termine si porti una proposta che vada nella direzione
auspicata nella riunione dei Capigruppo e nell'Ufficio di
Presidenza, perché comunque questa è la decisione che questo
Consiglio ha assunto qualche mese fa; quindi dare gambe a quello
che abbiamo deciso all'interno di quest'aula. Grazie.
Presidente
- La parola al collega Ferrero.
Ferrero (M5S) -
Grazie Presidente.
Sarò rapidissimo. Non mi cimento in questa arrampicata sui
vetri: è un campionato che sicuramente in questa occasione vincete
voi; stiamo parlando della Valle d'Aosta e si va a parlare di
Canicattì o di altri posti. Stiamo parlando dei comuni e dei
sindaci della Valle d'Aosta, e facciamo un confronto con quello che
succede a settanta chilometri, non con quello che succede in altri
posti. Capisco la difficoltà: c'è da giustificare nei confronti dei
vostri elettori un provvedimento che sostanzialmente non riduce una
beata "cippa" di niente, quindi bisogna cercare di andare a vedere
Pizzarotti! Adesso magari andiamo a vedere non so anche uno
scontrino di Grillo all'Autogrill, così abbiamo fatto tutto quanto.
Comunque - per carità! - capisco l'imbarazzo e quindi ci sta bene
l'intervento di Donzel.
Presidente -
Grazie. Chiedo al Consiglio di procedere
alla votazione dell'articolo 1. Votazione aperta. Votazione
chiusa.
Presenti: 35
Votanti: 33
Favorevoli: 33
Astenuti: 2 (Cognetta e Ferrero)
Il Consiglio approva.
Sull' articolo 2 ha chiesto la parola al collega Gerandin.
Gerandin (UVP) -
Merci Président.
Solo per chiarire il passaggio in merito al famoso discorso
dell'incremento: il comma 3 dell'articolo 2, sull'indennità lorda
che è incrementata del 10 percento. L'osservazione che ha fatto il
Consiglio permanente degli enti locali è che va bene fare
riferimento alla tabella A per quello che riguarda il discorso dei
riparti, però non alla tabella finale, bensì a quella legata alla
ricettività. Ora, se noi lo scriviamo così, il problema è che il
riferimento è al globale della tabella, che tiene conto della
popolazione residente, della quota fissa, delle caratteristiche
territoriali, della quota altimetrica e della ricettività, ma solo
per un 12 percento e extra-agricoli. Se vogliamo tener conto
veramente della richiesta, bisognerebbe far riferimento alla
tabella della ricettività e non alla tabella globale. È chiaro che
a quel punto cambierebbe l'1,5, che non esisterebbe più.
Questo era solo per chiarire se vogliamo accettare
l'osservazione, perché sennò in questo caso è chiaro che ci
sarebbero dei comuni che hanno una popolazione influente che
entrerebbero nel discorso del turistico, così come era stato
posto.
Presidente -
La parola al Presidente della Regione.
Rollandin (UV) -
Sì, grazie Presidente.
Facendo riferimento alla tabella e all'1,5, ho voluto
specificare che, per evitare di intervenire adesso su questo,
coloro che saranno i sindaci dovranno decidere come rivedere queste
riparametrazioni per il discorso del comune turistico. Non è solo
la questione di un parametro, perché giustamente ce ne sono più di
uno e in quel senso rimane valido il discorso della tabella di
riferimento. Per il più uno e mezzo percento, però bisognerebbe
fare un emendamento: possiamo anche toglierlo; io su questo non
ho...  Credo che non ci siano difficoltà ad accettare...
 Rimarrebbe "secondo i criteri di cui all'articolo 11 della
legge regionale 20 novembre 1995, n. 48", togliendo "sia superiore
a 1,5".
(Breve discussione fuori microfono)
Così diventa un po' difficile, se mi è permesso, perché si dice:
"L'indennità (... ) è incrementata del 10 percento per i Comuni la
cui percentuale, determinata dalla Giunta regionale al fine di
quantificare i trasferimenti finanziari secondo i criteri di cui
all'articolo 11 della legge... ", la cui percentuale". Se togliamo
"sia superiore a", manca qualcosa a "la cui percentuale"; potrebbe
essere "sia proporzionata" o "sia rivista", perché così non sta in
piedi.
Io credo che se si mantiene l'invito, poi semmai verrà emendato
quando ci sarà l'attivazione e la nuova tabella. Credo che l'unico
modo sia questo: ci prendiamo l'impegno di vedere con loro la
tabella e poi sulla base di questo...  Perché, tanto, questo è
per l'anno prossimo. È per l'indennità, quindi il 10 percento si
può valutare su questo.
(Breve discussione fuori microfono)
Presidente -
Credo di capire che il Presidente ha
proposto che
successivamente, quando si potrà, ci sia
l'impegno di modificare la tabella, per evitare che poi ci sia un
problema di tecnica legislativa in questo testo di legge.
La parola al collega Gerandin per il secondo intervento.
Gerandin (UVP) -
Chiedo scusa: penso che abbiamo
condiviso qual è la volontà su questo. L'unico mio timore è che se
facciamo riferimento e scriviamo questo 1,5, poi è un valore che...
 Faccio un esempio: se noi prendiamo la ricettività, il
parametro può essere 0,230. Per cui, se noi scriviamo l'1,5 nella
legge, abbiamo poi un vincolo anche sulla futura determinazione da
parte della Giunta. Potremmo mettere invece "superiore" in base
alla tabella, senza mettere qual è il riferimento, perché sennò il
rischio mi pare sia quello di dire e poi...
Presidente -
La parola al Presidente della Regione.
Rollandin (UV) -
Siccome, da quello che è stato detto
qui, c'è l'assenso generale sul metodo con cui arrivare a questo
risultato, se per caso vediamo che questo sistema ha delle lacune,
lo portiamo in uno dei primi provvedimenti, una volta che hanno
rivisto le tabelle di riferimento, perché sennò è vero che adesso
questo 1,5 frena il tutto, ma possiamo anche considerare che nei
quattro parametri che ci sono per arrivare in quella tabella, ci
siano dei correttivi per cui si arrivi comunque a un qualcosa di
serio. Quando abbiamo quello, se c'è da modificare, ci prendiamo
l'impegno di farlo nell'assestamento o in una qualsiasi delle leggi
e facciamo il correttivo. Perché così, sennò, viene
pasticciato.
Presidente -
Grazie Presidente.
Quindi poniamo in votazione l'articolo 2 com'è formulato.
Possiamo dare lo stesso risultato dell'articolo 1? Stesso
risultato. Articolo 3. Stesso risultato. Articolo 4. Stesso
risultato. Articolo 5. Stesso risultato. Articolo 6. Stesso
risultato. Articolo 7. Stesso risultato. Articolo 8. Stesso
risultato. Articolo 9. Stesso risultato.
Dopo l'articolo 9, abbiamo l'emendamento che avete sotto mano,
che introduce l'articolo 9 bis. Se il collega Gerandin vuole
illustrare questo emendamento, perché va tolto un "non". Prego
collega Gerandin.
Gerandin (UVP) -
Più che illustrare, volevo condividere
l'interpretazione che viene data a questo emendamento. Tenuto conto
che questa legge entrerà in vigore dopo che verranno presentate le
candidature per le prossime elezioni comunali, tanto per essere
chiari, in questo momento rimane in vigore l'articolo 15
sull'ineleggibilità, per cui chiunque sia dipendente deve comunque
andare in aspettativa. È solo per chiarire, Presidente, e per
evitare i malintesi, perché siamo alla vigilia della presentazione
delle liste e non vorrei che ci fossero delle attese che magari poi
vengono disattese. È chiaro che questa legge entrerà in vigore
dopo, per cui in questo momento se uno vuol presentarsi deve
comunque andare in aspettativa non retribuita. Però, il significato
di questo è che all'atto dell'entrata in vigore, dal giorno dopo,
se qualcuno rientra in questi casi in cui presta servizio presso
altri enti, decade il discorso dell'ineleggibilità. Vorrei essere
chiaro per tutto il Consiglio, perché questo è quanto avevamo
condiviso e interpretato anche a livello di uffici regionali.
Presidente -
La parola al Presidente della Regione.
Rollandin (UV) -
Per dire che ci sono i tempi tecnici per
farla pubblicare prima del 10 aprile, scadenza per le liste. Oggi
siamo il 26 marzo e di solito dopo cinque o sei giorni è
pubblicata. Facciamo il possibile per farla pubblicare prima.
Presidente
- E l'articolo 11 prevede la dichiarazione
d'urgenza, quindi...
La parola al collega Gerandin.
Gerandin (UVP) -
Quello che ha detto lei, Presidente, va
benissimo, anzi siamo ben felici che sia efficace già prima. Ciò
non toglie il chiarire l'interpretazione che diamo, perché non ci
siano eventuali problemi, per cui qualcuno nel dubbio richieda di
andare in aspettativa non retribuita. L'aspettativa decade all'atto
in cui io in quanto dipendente presto servizio presso un altro
ente, anche in posizione di comando: per essere chiari.
Presidente
- Poniamo in votazione l'emendamento che
costituirà l'articolo 9 bis. Il testo, rispetto a quello che è
stato consegnato, nell'ultima riga rimane "salvo che prestino
servizio presso altri enti" e va tolto quel "non", che è un
errore.
Possiamo dare lo stesso risultato? Stesso risultato. Articolo
10. Stesso risultato. Articolo 11. Stesso risultato.
Mettiamo in votazione la legge nel suo complesso. I colleghi
sono pregati di votare. Votazione chiusa.
Presenti: 35
Votanti: 33
Favorevoli: 33
Astenuti: 2 (Cognetta e Ferrero)
Il Consiglio approva.
