Classificazione
ASSISTENZA SANITARIA E OSPEDALIERA
ISTRUZIONE PUBBLICA
Istituzioni scolastiche



Oggetto del Consiglio n. 1310 del 23 febbraio 2022 - Resoconto
OGGETTO N. 1310/XVI - Interpellanza: "Installazione di nuovi
impianti di aerazione negli istituti scolastici regionali per una
maggiore sicurezza sanitaria".
Bertin (Presidente) -
Riprendiamo. Siamo
all'interpellanza n. 29. Per l'illustrazione, la consigliera
Foudraz, ne ha facoltà.
Foudraz (LEGA VDA) -
Grazie Presidente. L'iniziativa
presentata oggi in quest'Aula consiliare verte appunto sugli
impianti di aerazione presenti o meno nelle varie scuole
valdostane. Considerato che i dati di queste ultime settimane
stanno evidenziando, fortunatamente, una leggera regressione dei
contagi da Covid-19, questo non deve indurre a pensare che tale
problematica sia sconfitta e che facilmente potrebbe nuovamente
ripresentarsi con numeri importanti nel prossimo autunno.
Evidenziato che da varie pubblicazioni apparse su numerosi
quotidiani in quest'ultimo anno si è venuti a conoscenza che
l'installazione di impianti di aerazione nelle scuole garantirebbe
un costante ricircolo e ricambio dell'aria ed una sua filtrazione,
al fine di garantire una maggiore sicurezza sanitaria per gli
studenti, evitando quindi che il virus riesca ad avere il
sopravvento. Preso atto dell'esistenza di indicazioni strategiche
ad interim
per la prevenzione e il controllo delle infezioni
da Sars-Cov-2 in ambito scolastico per l'anno scolastico in corso,
pubblicate, nel mese di settembre 2021, dall'Istituto superiore di
sanità in collaborazione con il Ministero della salute, l'INAIL e
la Fondazione Bruno Kessler... questo documento ha lo scopo di
presentare le possibili misure di mitigazione e controllo da
adottare in relazione ai possibili scenari epidemiologici di
diffusione dell'infezione nelle comunità scolastiche per l'anno in
corso, alla luce dell'impatto delle misure che erano state
intraprese nel precedente anno scolastico e, quindi, dei vari
cambiamenti epidemiologici e dello stato di avanzamento della
campagna vaccinale. All'interno di questo documento, di
cinquantadue pagine, vi è una parte relativa all'igiene ambientale
dove è riportato che la sanificazione degli ambienti è uno degli
interventi universali più semplici e diffusi ed è stata oggetto di
raccomandazioni sin dall'inizio della pandemia. Rispetto all'inizio
della pandemia si specifica che la ricerca scientifica ha portato
ad una maggiore conoscenza delle modalità di diffusione del virus,
in particolare, in accordo a quanto espresso anche dall'OMS, ad
oggi, si ritiene che le attuali evidenze scientifiche suggeriscono
che la trasmissione attraverso le superfici contaminate non
contribuisce in maniera significativa alle nuove infezioni. I
contributi relativi all'inalazione del virus e alla deposizione
dello stesso sulle mucose rimangono non quantificati e ancora oggi
difficili da stabilire. La modalità di trasmissione è, ad oggi, più
focalizzata sulla via aerea piuttosto che attraverso il contatto
con le superfici. Pertanto, maggiore attenzione è richiesta sugli
aspetti riguardanti la sanificazione dell'aria, con l'obiettivo
generale di migliorare i ricambi dell'aria e, più in generale, la
ventilazione dell'ambiente.
In associazione con le misure raccomandate dalle disposizioni
vigenti in relazione alla situazione pandemica, si sottolinea
dunque che, relativamente alla trasmissione per via aerea, per
l'anno scolastico 2020/2021 era già stata data l'indicazione di
assicurare l'aerazione dei locali in cui si svolgono le lezioni,
con periodici e frequenti ricambi d'aria (la ventilazione
intermittente). L'OMS ribadisce, in un documento, l'importanza dei
ricambi dell'aria e della ventilazione all'interno degli edifici
come parte strategica degli interventi di prevenzione e controllo
ai fini della riduzione del rischio di trasmissione del virus.
Constatato che si è appreso, attraverso comunicati stampa e
articoli locali, che le nuove aule del Liceo musicale di Aosta che
sono state realizzate nel piazzale antistante l'edificio denominato
Piccolo Seminario sono dotate di un moderno impianto di
ventilazione che assicura il ricambio d'aria ogni 15 minuti -
questo in linea con le ultime raccomandazioni dell'Istituto
superiore di sanità in materia di prevenzione Covid in ambito
scolastico - per quanto ho appena esposto interpello l'Assessore
competente per conoscere quale sia la situazione delle scuole
valdostane in merito alla presenza o meno di impianti di areazione,
se sia intenzione prevedere degli interventi al fine di dotare il
maggior numero di scuole di tale impiantistica e, in caso
affermativo, quale sia la tempistica di attuazione.
Presidente -
Risponde l'assessore Caveri.
Caveri (AV-VdA Unie) -
Intanto, come lei sa, la Regione
si occupa solo delle scuole superiori, tutte le altre scuole
dipendono dai Comuni, quindi spetta loro fare questa scelta di
dotazione di questi strumenti.
Le seguenti scuole regionali, oggetto di recenti interventi di
ristrutturazione o di nuova edificazione, sono state dotate di
impianti di ventilazione forzata: la nuova sede del Liceo musicale
- che lei ha evocato - in Via dei Cappuccini, l'RMA in Via
Chavanne, l'ITPR Corrado Gex, il nuovo Liceo scientifico in Viale
Federico Chabod. Inoltre, impianti di ventilazione già presenti nei
seguenti locali sono stati recentemente adeguati: la palestra dei
geometri in Via Chambery, l'ISILTP di Verrès, la sede distaccata di
Saint-Vincent e l'aula sita al piano interrato dell'ex Foyer in
Corso Padre Lorenzo. Tutti i nuovi interventi di ristrutturazione
di edifici scolastici regionali prevederanno l'inserimento di
adeguati impianti di ventilazione come richiesto dalle normative
che lei ha evocato. L'inserimento degli impianti di ventilazione
verrà effettuato nell'ambito di questi lavori secondo una
programmazione che verrà approvata dalla Giunta regionale.
Da questo punto di vista è interessante segnalare come nel PNRR,
per il momento - il tanto evocato "albero della cuccagna" del PNRR
- non ci siano ancora previsti gli impianti di ventilazione,
tuttavia nella conversione recentissima del Decreto legge che ha
normato le ultime questioni sulla pandemia, è stato approvato un
emendamento che invita ad adottare, in tempi rapidi, uno specifico
Decreto del Presidente del Consiglio dei Ministri, i famosi DPCM,
su proposta del Ministro della salute, di concerto con il Ministro
dell'istruzione, che dovrà definire delle linee guida sull'adozione
di dispositivi mobili di purificazione e impianti fissi di
areazione e gli standard minimi di qualità dell'aria negli ambienti
scolastici e ai confinati degli stessi edifici. Questo credo che
risulterà utile proprio per evitare che nella definizione di questi
impianti ci possa essere una specie di panoplia di offerte. Devo
dire che ogni giorno anche nella mia posta elettronica arrivano
offerte di questo genere, mentre oramai è del tutto evidente che
avendo previsto il Parlamento queste Linee guida, si tratta
naturalmente di aspettare e poi, con ragionevolezza e tenendo conto
delle necessità di copertura di bilancio, si valuterà un insieme di
interventi per poter in qualche maniera adempiere a quelle misure
preventive di profilassi che lei ha giustamente evocato nel suo
intervento.
Presidente -
Per la replica la consigliera Foudraz.
Foudraz (LEGA VDA) -
Grazie Presidente, grazie Assessore.
Prendo atto della risposta e con piacere abbiamo capito che quasi
tutte le scuole, bene o male, rispondono a questi requisiti e
quelle che ancora non lo sono, per lo meno c'è l'intenzione di
andare in quel verso. Anche perché appunto la scadente qualità
dell'aria nelle scuole può determinare seri problemi sanitari tra
gli studenti, soprattutto anche tra i bambini, che com'è noto sono
più sensibili degli adulti alle conseguenze dell'inquinamento,
anche perché studi hanno evidenziato che una cattiva qualità
dell'aria e condizioni microclimatiche non ottimali possono
influenzare negativamente anche la
performance
del lavoro
scolastico degli studenti. La scarsa aerazione degli ambienti
aumenta le occasioni di indisposizione degli studenti per via
aerogena ad agenti patogeni provenienti da portatori sani,
asintomatici o anche da portatori di malattie in fase di
incubazione.
I pochi studi epidemiologici sulla qualità dell'aria nelle
scuole e i risvolti sulla salute degli studenti condotte in ambito
di progetti europei hanno appunto evidenziato la stretta relazione
tra esposizione ad inquinanti
indoor
e comparsa di sintomi
respiratori ed allergici nell'infanzia. Quindi la sintomatologia
descritta può compromettere appunto, come dicevo prima, in modo
significativo la qualità della vita degli studenti, e non solo
degli studenti, ma anche di tutte le persone che lavorano in ambito
scolastico. Grazie.
