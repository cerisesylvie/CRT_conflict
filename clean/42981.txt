Classificazione
ISTRUZIONE PUBBLICA
Istituzioni scolastiche



Oggetto del Consiglio n. 449 del 25 marzo 2021 - Resoconto
OGGETTO N. 449/XVI - Interpellanza: "Criteri di scelta per la
riorganizzazione delle sedi delle varie istituzioni scolastiche
presenti nel comune di Aosta".
Bertin (Presidente) -
Punto n. 37 all'ordine del giorno.
Per l'illustrazione, la parola al consigliere Lavy, ne ha
facoltà.
Lavy (LEGA VDA) -
Si parla adesso di una questione
abbastanza annosa che è quella proprio delle sedi delle istituzioni
scolastiche soprattutto nel comune di Aosta, proprio perché
comunque anche nel DEFR ci sono stati diversi riferimenti a questo
genere di prospettive, a questo genere di progetti e diciamo che ci
sono alcune notizie positive, altre forse un pochino meno, o almeno
notizie che lasciano ancora qualche tipo di dubbio. In passato si
era tentato di risolvere questo problema portando avanti quel
progetto obbrobrioso che era la scuola polmone in regione
Tzamberlet, che era stato, per fortuna, fermato dalla Giunta
Spelgatti, ma su questo discorso tornerò successivamente.
È molto positivo il fatto che si sia deciso di ristrutturare la
vecchia sede del Maria Adelaide, perché comunque mantenere le
scuole in centro porta a delle conseguenze molto positive sia anche
soprattutto per quanto riguarda la didattica, sia per quanto
riguarda anche tutto il tessuto economico che può usufruire
dell'afflusso degli studenti che ogni giorno si presentano in una
determinata area della città. Ripeto: è molto positivo, però ci
sono ancora alcuni tipi di ombre, perché nella riorganizzazione di
cui si parla proprio riguardo alle istituzioni scolastiche si è
deciso, a quanto c'è scritto nel DEFR, di posizionare le
istituzioni del Liceo musicale e artistico nella vecchia sede del
Maria Adelaide lasciando il Maria Adelaide nella sede attuale che è
in via Chavanne. So che in quella sede attuale ci sono diversi tipi
di problemi di spazio, al di là della questione delle palestre,
sono state trasformate alcune aule tipo come la biblioteca in aule
scolastiche proprio perché c'era una carenza di spazio. Si vuole
ovviare a questo problema proprio di spazi con il progetto di
ingrandimento della sede di via Chavanne, però mi chiedo: ma perché
non avrebbe senso riportare la sede del Maria Adelaide nella
vecchia sede che deve essere ristrutturata. In questa interpellanza
quindi le chiedo, Assessore, quali siano stati i criteri per cui si
è deciso questa riorganizzazione delle varie sedi sul territorio
del Comune di Aosta e successivamente anche se siano stati
interpellati gli
stakeholder
, i presidi, gli insegnanti, gli
studenti soprattutto per quanto riguarda proprio questo genere di
riorganizzazione.
Sulla scuola polmone, e qui le chiedo di fare un pochino
chiarezza perché dagli articoli di giornale sembrava che questo
progetto fosse tutto archiviato, poi se si legge in maniera un
pochino più approfondita il DEFR, si parla del fatto che la scuola
polmone in realtà non venga del tutto abbandonata ma venga
costruita una scuola polmone di dimensioni ridotte in via
provvisoria.
Ora, nascono due tipi di riflessione su questo tema perché
spesso è capitato che le cose provvisorie poi diventassero
definitive e quindi questa è una mia grande preoccupazione. Rimane
poi comunque il problema di un piano trasporti che in quella zona
comporterebbe delle gravi problematiche proprio perché quella zona
lì, l'area Tzamberlet è del tutto sprovvista di trasporti per
quanto riguarda gli studenti che magari arrivano nelle stazioni dei
pullman o dei treni da Aosta e che dovrebbero andare laggiù. È un
problema quindi che ritorna e chiedo a lei, Assessore, di fare un
pochino chiarezza anche semplicemente per dare delle risposte in
maniera chiara agli studenti, ai professori, alle varie istituzioni
scolastiche.
Presidente -
Per la risposta, la parola all'assessore
Caveri.
Caveri (VdA Unie) -
Mi faccia dire
en passant
che,
per fortuna, la zona Tzamberlet non è un posto remoto, ma è
regolarmente servito dai servizi pubblici di trasporto, ma ci
tornerò poi più approfonditamente.
Io apprezzo molto l'idea che ha messo nell'interpellanza che ci
debbano essere pareri consultivi dei presidi, dei collegi docenti,
delle istituzioni scolastiche e della Consulta regionale degli
studenti. Io trovo che oggi intanto quelli che devono dialogare per
primi sia la Regione e i Comuni, perché questo è un nostro obbligo
istituzionale e la situazione è molto difficile sotto diversi
profili: uno l'ho già evocato nelle scorse ore, anche un po'
scherzando, che è il fatto demografico. Noi cioè oggi discutiamo
della ristrutturazione e della messa a norma di molte scuole ma, in
realtà, dovremo fare i conti - ed è la ragione per la quale io
incontrerò i Sindaci la settimana prossima - con un'ondata molto
negativa di riduzione delle scuole, che porterà bruttissime
sorprese, il che non muta però la particolarità della situazione di
difficoltà, come lei diceva giustamente, soprattutto sul Comune di
Aosta, dove nel tempo si è un po' trascurata in generale questa
questione e devo dire che nel DEFR il fatto di avere fissato alcune
linee direttrici, soprattutto avere previsto dei finanziamenti per
le cose più urgenti, credo sia importante.
Allora, alla luce delle richieste effettuate dalle istituzioni
scolastiche - quindi diciamo che il movimento è sempre democratico,
partono anche dalle richieste delle scuole e non solo da
un'imposizione regionale - che segnalano la necessità di nuovi
spazi sia a causa del Covid, sia a seguito delle nuove iscrizioni
per il prossimo anno scolastico... noi abbiamo avuto delle note da
parte del Liceo classico, artistico e musicale che utilizza aule
ripartite su più sedi, che appartengono, ad esempio, all'Università
della Valle d'Aosta e al Comune di Aosta in Piazza San Francesco,
abbiamo una nota del Liceo delle scienze umane e scientifico Maria
Adelaide, che ha registrato ben 115 iscritti al corso di Liceo
scientifico opzione scienze applicate, sembra che gli studenti
valdostani vogliano solo fare il liceo, poi si scopre che dopo un
anno o due anni vanno a iscriversi alle scuole professionali, c'è
questa spinta delle famiglie a fare tutti il liceo e poi una parte
cospicua non ce la fa.
In continuità con le iniziative assunte nel 2019 e 2020,
nell'anno 2021 sono previsti importanti interventi di edilizia
scolastica, che riguardano nello specifico le scuole secondarie di
secondo grado, che, come ben sapete, sono allocate principalmente
nella città di Aosta. La Bassa Valle è messa abbastanza bene con la
realizzazione a suo tempo della ristrutturazione del Cotonificio
Brambilla e le altre scuole superiori, per esempio, quella che c'è
a Saint-Vincent, l'IPR turistico, ha difficoltà seria addirittura
di mantenersi per la scarsità di studenti che hanno chiesto
l'iscrizione. In ordine di importanza quindi direi che c'è da:
- sopperire alla cronica carenza di palestre nel capoluogo
regionale, questa è l'urgenza che dobbiamo, se ce la faremo,
risolvere entro questo autunno con costruzioni simili al nuovo
Bérard o alla Scuola media di Pont-Saint-Martin, quindi costruzioni
che devono avvenire rapidamente, perché il rischio - lo abbiamo
visto dal vecchio Liceo scientifico - è che, quando ci si infila
nella ristrutturazione di edifici con procedure normali, si
finisce... come in questo caso avete visto che il cantiere è fermo
perché l'azienda è fallita;
- adeguare dal punto di vista sismico di tutti gli edifici
scolastici. Qui abbiamo notato, con l'aiuto del collega Marzi, una
grande severità di chi ha fatto le perizie, grande severità, e
questo porta a spese enormi per la messa in sicurezza degli edifici
scolastici;
- ristrutturare gli edifici scolastici che si trovano in
prossimità del centro cittadino. Lei ha già citato quelle che per
me sono le ex Magistrali, nell'ottica di favorire l'integrazione
della scuola con il contesto urbano compatibilmente con le esigenze
del Comune di Aosta. Il Comune di Aosta non vuole spreco del suolo,
quindi, quando noi abbiamo ipotizzato che abbiamo bisogno di avere
una ventina di aule per trovare una soluzione per l'antisismico sul
Manzetti, che deve essere completato secondo le indicazioni di chi
ha fatto la perizia entro tempi molto rapidi... noi avevamo
proposto di fare 20-25 aule più o meno nei pressi del nuovo Bérard,
il Comune di Aosta ha risposto di no perché non vuole l'occupazione
del suolo. È quindi probabile che noi accanto alle palestre che
dovremo fare allo Tzamberlet, che è una vocazione giusta perché
l'area sportiva è quella, bisognerà fare un certo numero di aule,
ma questo porterà, come potrebbe spiegare meglio di me il collega
Marzi, a una rimodulazione di un appalto che è già in fase molto
avanzata;
- realizzare aule aggiuntive, come dicevo per questo
problema;
- avviare un programma di efficientamento energetico di tutti
gli edifici scolastici partendo da quelli maggiormente energivori.
Questo è un altro problema che c'è. Noi oggi su Aosta abbiamo il
teleriscaldamento, che potrebbe far risparmiare, abbiamo impianti
obsoleti, non è un caso che noi prima abbiamo parlato del
Next
Generation
, è una anche delle vocazioni, il Next Generation è
quello di avere degli edifici che consumino meno e siano più
efficienti;
- realizzare quegli interventi di minore entità che rispondano
alla duplice esigenza di migliorare la sicurezza e il comfort degli
utenti e soddisfare le esigenze didattiche. Come diceva lei, ci
sono poi dei casi specifici dove magari piccoli interventi possono
consentire... e alcuni sono già in corso. Allora l'idea è la
costruzione di 4 palestre: 2 in prossimità del centro e 2 nell'area
ovest di Aosta, Tzamberlet, dove sono localizzati 2 importanti poli
scolastici. Con queste 2 zone quindi si vanno a coprire
l'istituzione scolastica Liceo delle scienze umane e scientifico
Regina Maria Adelaide in via Chavanne e la succursale
dell'Istituzione tecnica Manzetti in via Chambéry. Dove fare quelle
nel centro? Una delle ipotesi è la zona dello stadio Puchoz;
- prosecuzione delle verifiche di vulnerabilità sismica degli
edifici scolastici;
- avviamento del primo livello di progettazione dei seguenti
interventi: ristrutturazione dell'edificio scolastico di via Torino
già sede dell'Istituzione Regina Maria Adelaide;
- adeguamento sismico dell'
Institut agricole
di Aosta in
comune di Aosta e dell'Istituto Don Bosco in comune di Châtillon,
queste sono due emergenze a cui bisogna rispondere perché queste
sono due scuole essenziali per la nostra Valle;
- efficientamento energetico della sede scolastica di via Frère
Gilles nel comune di Verrès, le vecchie Medie dove il senatore
Rollandin ha fatto l'insegnante di matematica, e la sede
ISILTP;
- secondo ampliamento della sede scolastica di via Chavanne;
- interventi vari di messa in sicurezza e adeguamento
funzionale.
Allo stato attuale, considerata in particolare l'urgenza della
realizzazione delle 4 palestre, anche a seguito della chiusura del
Palaindoor, l'Amministrazione regionale sta organizzando una serie
di incontri con il Comune di Aosta. Si prevede naturalmente un
confronto con i dirigenti scolastici e con i rappresentanti della
Consulta regionale ma dopo aver avuto un accordo fra Regione e
Comune, perché sennò non avremmo nulla da presentare per fornire
loro un riscontro su come si intende procedere per reperire i nuovi
locali e le palestre, se ce la faremo, appunto l'obiettivo è quello
di aprirle per il prossimo anno scolastico.
In via prioritaria, tenuto conto dell'andamento delle iscrizioni
e delle realizzazioni di nuovi percorsi di istruzione in alcune
istituzioni scolastiche - ad esempio, il percorso quinquennale
professionale della gestione delle acque e il risanamento
ambientale, il CRIA che finalmente abbiamo: l'istruzione degli
adulti - e della necessità di interventi di messa in sicurezza,
avremo: ristrutturare gli edifici scolastici che si trovano in
prossimità del centro cittadino, come dicevo prima; realizzare aule
aggiuntive al servizio di quelle istituzioni scolastiche si trovano
maggiormente penalizzate e, come dicevo, costruire nuove palestre
in prossimità delle sedi scolastiche.
Bisogna mettere ordine sull'edilizia scolastica e parlare con i
Sindaci significa anche capire la logica di certi investimenti
milionari laddove si rischia di non avere più studenti, quindi è
bene mettere i soldi laddove necessario.
Presidente -
Per la replica, la parola al consigliere
Lavy.
Lavy (LEGA VDA) -
Grazie, Assessore, per la risposta.
Direi che è veramente un disastro perché la situazione sapevo che
era molto complessa, ma sentire l'elencazione di tutta questa serie
di progetti, questa serie di interventi che bisogna fare lascia
veramente attoniti. Io comunque la invito magari a prendersi la
navetta alla stazione di Aosta e a provare ad andare in regione
Tzamberlet, non è così immediato e, immaginando che ci potrebbero
essere qualche centinaia di studenti che tutte le mattine e tutti i
dopo pranzo alle ore 13:20 possano prendere la navetta, viene un
pochino difficile da immaginare se non si organizza in maniera
chiara il trasporto.
Per quanto riguarda il coinvolgimento dei vari
stakeholder
- li ho chiamati così -, non è che me lo sono
inventato io, è previsto in legge, cioè la legge sull'autonomia
delle istituzioni scolastiche all'articolo 7, comma 3: "per le
scuole secondarie superiori le competenze in materia di
trasferimento di sedi sono esercitate direttamente dalla Regione,
sentite le istituzioni scolastiche interessate", quindi non c'è un
parere assolutamente vincolante, però non è che mi sono svegliato
stamattina e ho detto: "sentiamo un po' tutti", è previsto in
legge, quindi questa è un'altra questione.
Per quanto riguarda, ripeto, la ristrutturazione del Maria
Adelaide, è bene che venga ristrutturata, mi riserverei magari di
fare qualche altro tipo di valutazione proprio perché non vorrei
che la toppa poi ingrandisse ancora di più il buco, perché la sede
adesso in via Chavanne ha delle problematiche grandi, si vuole
optare per il suo allargamento? Bene, è una scelta, non le so dire
se sia la cosa assolutamente migliore.
Ritornando a Tzamberlet, adesso l'area ancora sul piano
regolatore è un'area a zona sportiva, quindi per il Comune di Aosta
è una zona sportiva, quindi di certo è un provvedimento che con
un'eventuale creazione di scuola polmone potrebbe portare anche a
diversi tipi di altri problemi, quindi è un tema molto complesso,
sicuramente non è che si può inventare da un giorno all'altro la
soluzione. Ripeto che ci sono diversi attori in campo: economici,
sociali, gli studenti, gli insegnanti, le Amministrazioni
pubbliche, il Comune di Aosta e, se non li si tiene in
considerazione, si rischia solamente di fare danni, come si è
rischiato di fare in passato.
Io quindi veramente la invito, Assessore - so che lei è comunque
molto sensibile su queste tematiche -, a studiare meglio la cosa e
sentire, a mettersi a disposizione delle varie istituzioni per
almeno spiegare le motivazioni, perché è questo che ho notato
sentendo anche diversi attori, diversi professori, e non solo,
nelle varie istituzioni: che certe cose non sono state spiegate. Ci
deve essere una
ratio
, lei ha esposto la sua, io non ne sono
totalmente convinto ma è corretto che lei la spieghi anche ai
diretti interessati.
