Classificazione
ZONA FRANCA



Oggetto del Consiglio n. 2452 del 24 gennaio 2007 - Resoconto
OGGETTO N. 2452/XII - Interventi su Governo nazionale per
problematiche collegate all'erogazione di carburante in esenzione
fiscale. (Interpellanza)
Interpellanza
Premesso che:
- la Commissione europea ha negato la prosecuzione oltre il
2006 del sistema di quote di carburante in esenzione fiscale
assegnate ai residenti in Valle d'Aosta;
- la Giunta regionale con la deliberazione 3990 del 20
dicembre scorso ha disposto, secondo la prassi usuale, le
assegnazioni delle quote di carburante in esenzione per l'anno
2007;
- il Consiglio regionale ha approvato unanimemente il 21
dicembre 2006 una risoluzione con la quale ha impegnato la Giunta
ad attivare le attività necessarie per garantire il mantenimento
delle agevolazioni sui carburanti;
- sulla questione il Presidente della Regione ha scritto al
Governo nazionale;
- la Giunta ha costituito un gruppo di lavoro in
materia;
- il Consiglio regionale ha approvato l'11 gennaio scorso una
risoluzione che invita il Governo nazionale ad attivare le
opportune azioni politiche in sede europea per la tutela della
specificità valdostana e affinché la Valle d'Aosta rientri nelle
aree elencate nella direttiva UE 12/1992.
- la finanziaria dello stato per l'anno 2007 istituisce delle
zone franche urbane per alcune aree del mezzogiorno.
I sottoscritti Consiglieri regionali
Interpellano
il Presidente della Regione e l'Assessore delegato per
sapere:
1) quali riscontri hanno avuto dal Governo nazionale in
merito alla questione richiamata in premessa;
2) se non ritengano opportuno riaprire con il Governo Prodi
la questione della mancata applicazione dell'articolo 14 dello
Statuto di Autonomia valdostano e nel caso affermativo con quali
percorsi politici.
F.to: Frassy - Tibaldi - Lattanzi
Presidente
- La parola al Consigliere Frassy.
Frassy (CdL)
- Non vorremmo sembrare assillanti su questa
problematica, in quanto, da più di qualche Consiglio, la stiamo
sistematicamente affrontando, ma riteniamo che sia una
problematica, al di là del fatto che la Giunta abbia proceduto con
la sua deliberazione di fine dicembre scorso alla consueta
assegnazione delle quote in esenzione, che debba essere seguita con
particolare attenzione, perché sappiamo che a seguito di quella
pronuncia della Commissione europea, questa è una fase transitoria
che non può perpetuarsi all'infinito. Ricordiamo come il Consiglio,
15 giorni fa, abbia approvato una risoluzione che avevamo
presentato all'aula, dove si impegnava il Governo nazionale ad
attivare le opportune azioni in sede europea a tutela della
specificità valdostana.
Con questa interpellanza vorremmo sapere dal Governo regionale
quali segnali sono pervenuti dal Governo nazionale, non solo in
relazione al documento approvato 15 giorni fa dal Consiglio, ma
anche in relazione a quelle richieste di incontro che il Presidente
Caveri aveva comunicato 15 giorni fa in quest'aula. Poi vorremmo
capire se non siano maturi i tempi per riaprire con il "Governo
Prodi" la questione dello Statuto valdostano, in particolare la
questione dell'articolo 14, la zona franca. È vero che si parla
spesso di "zona franca" senza concludere nulla, ma è paradossale
che, a fronte di una previsione sancita da una legge costituzionale
come è il nostro Statuto, si debba assistere in silenzio a una
finanziaria, legge ordinaria, che istituisce delle pseudo zone
franche, ma che la finanziaria definisce "zone franche urbane" per
alcune aree del Mezzogiorno. Sicuramente sono zone franche urbane a
tempo determinato, ma in realtà dove prende cittadinanza il
concetto di "zona franca" e dove troveranno attuazione momenti di
facilitazione fiscale e contributiva. Pensiamo che, a fronte di una
situazione del genere e a fronte della pronuncia della Commissione
europea sulla questione dei buoni benzina, si debba avere il
coraggio politico di alzare il livello del confronto politico e non
limitarlo al recupero delle quote di carburante in esenzione
fiscale, ma mettere sul piatto un ragionamento di più ampio
respiro.
Vorremmo capire se il Presidente Caveri condivide questa nostra
ultima riflessione e poi quali riscontri sono pervenuti dal
"Governo Prodi" in merito alla vicenda dei carburanti in esenzione
fiscale.
Presidente
- La parola al Presidente della Regione,
Caveri.
Caveri (UV)
- Per quanto riguarda la prima questione,
quella dei rapporti con il Governo italiano, aspettiamo l'incontro
con il Viceministro Visco, anche se con il Friuli Venezia Giulia
abbiamo mantenuto vivo l'insieme della nostra presenza su questo
dossier, quindi in vista dell'incontro con il Viceministro che ho
sollecitato anche ai Parlamentari valdostani, cui abbiamo mandato
tutta la corrispondenza per conoscenza. Credo che saremo pronti fra
qualche giorno ad affrontare il tema, soprattutto perché in questo
momento stiamo seguendo l'evoluzione concernente una posizione
irlandese, perché anche l'Irlanda ha perso alcune situazioni sui
carburanti e sembra intenzionata di porre il tema il 30 gennaio
durante l'"Ecofin", sembra che sia supportata dagli Inglesi, mentre
anche il Belgio e la Francia sembrano interessati a porre il
problema, dovuto soprattutto alle diverse versioni linguistiche,
cioè il fatto che l'"Ecofin" debba occuparsi della questione, che
non sia sufficiente il diniego della commissione, come da lettura
della versione tedesca che sembra aver fatto da riferimento al Capo
Gabinetto del Commissario competente la fiscalità, che è tedesco,
perché le versioni linguistiche sono difformi. Questo ci
tranquillizza rispetto al 2007, se questa può essere una
consolazione, soprattutto rispetto ai fantasmi del "procurato
allarme" di cui parlammo questa estate.
Per quel che riguarda la zona franca, credo che lei convenga che
è un tema molto delicato sul quale, già in passato, abbiamo fatto
degli approfondimenti, soprattutto tenendo conto dell'evoluzione
della normativa comunitaria in materia. Credo che i tempi siano
maturi per portare la proposta della nostra Regione presso la
Commissione Stato-Regioni, perché ritengo che sia quella la sede
nella quale porre non il tema della zona franca integrale, poiché
questo è privo di fondamento giuridico, perché, fra l'altro, non
abbiamo ottenuto la zona franca negli anni precedenti al "Trattato
di Roma", quindi sarebbe una zona franca nuova, anche se la
previsione giuridica era legata allo Statuto di autonomia del 1948.
Credo che la questione di un punto franco debba essere ripresa;
abbiamo incaricato in questi giorni il nostro esperto di ritornare
su questo argomento, non avendo delle certezze. Ci aveva
profondamente incuriosito il tema - poi sparito dalla finanziaria -
dei punti franchi delle città del sud Italia, contenuto nella prima
finanziaria votata dal Consiglio dei Ministri. Credo che questo sia
un tema politico forte da affrontare...
(interruzione del Consigliere Frassy, fuori
microfono)
... è rimasto? Scorrendo i 1.300 emendamenti della finanziaria,
non l'ho più visto! Al di là di quello, è evidente che dovremmo
oggi trattare con lo Stato cosa ci sarebbe di compensativo da parte
dello Stato rispetto a un'eventuale sostituzione dei meccanismi
attuali dei buoni benzina, perché è evidente che oggi i buoni
benzina, così come si configura il finanziamento attuale, è una
"diminutio" del nostro riparto fiscale ed è evidente che allo
Stato, tranne 1/10 delle imposte sui carburanti, questo è un costo
molto limitato per lo Stato; sono quindi ben disponibile in un
tempo ragionevole, ad esempio fra un mese, ad affrontare il tema in
commissione in termini più sereni di come si possa fare alla
chiusura di un Consiglio regionale, ascoltando anche suggestioni,
perché la questione è tutt'altro che semplice sotto il profilo
giuridico.
Presidente
- La parola al Consigliere Frassy.
Frassy (CdL)
- Una breve riflessione a margine della sua
risposta, Presidente.
Avevamo espresso, fin dall'inizio di questa vicenda, delle
preoccupazioni e devo dire che queste preoccupazioni le manteniamo
per la complessità della vicenda, e anche per la tenuità con cui la
vicenda viene gestita sui tavoli romani. Anche a noi era noto che
Irlanda e Inghilterra avessero attivato una procedura di
contestazione rispetto alle decisioni della commissione, avente ad
oggetto la stessa materia delle esenzioni del carburante.
Ci preoccupa il fatto che l'Italia sia assente, come al solito,
e paradossalmente quello che avrebbe dovuto essere un punto a
favore dell'Italia, ossia il fatto che l'attuale Presidente del
Consiglio Prodi sia stato per lungo tempo una delle massime
espressioni del potere politico in Europa quando fu Presidente
della Commissione europea... dobbiamo dire che non c'è traccia di
questa autorevolezza in Europa! Prodi non ha lasciato il segno che
hanno lasciato suoi illustri predecessori, Delors uno per tutti, e
allora, quando lei dice di aspettare ancora l'incontro... è questo
che ci preoccupa, perché mentre lei aspetta l'incontro, il suo
movimento - che ha una responsabilità politica di primo piano
nell'ambito dei ruoli politici ricoperti - si limita a fare un
qualcosa che non vogliamo schernire, ma non è la petizione che può
risolvere questo problema della zona franca! Sapere che il 1°
partito valdostano, che si è sempre definito come il partito più
sensibile delle questioni dell'autonomia, abbia ridotto la sua
azione politica all'attesa - a livello istituzionale la Giunta sta
attendendo! - e alla raccolta di firme a livello di movimento, ci
lascia qualche preoccupazione!
Avremmo voluto sentir dire, oggi, che lei è consapevole che la
questione dell'articolo 14 non può trovare, a distanza di 60 anni,
un'applicazione "tout court" senza adattamenti, ma avremmo voluto
sentirle dire che c'è la volontà politica di sollevare una
questione politica con il Governo nazionale. E la questione
politica, se non la sollevate, se non la solleviamo noi, da
quest'aula, verremo noi ad essere sollevati dall'azione politica di
un Governo che... più centralista di questo non lo erano neppure
quelli della "DC" negli anni 70!
Avete letto le pesantissime affermazioni... Presidente Caveri e
Assessore Marguerettaz, siete sorridenti, ma vorrei sapere come
avere interpretato le pesanti affermazioni del Ministro Visco sulla
compartecipazione anche delle Regioni a Statuto speciale al fondo
perequativo. Ci sembra di capire che le peculiarità non solo
politiche, ma anche finanziarie, siano messe sotto tutela.
L'Assessore Fosson si è lamentato, trovando fiato per sfondare le
prime pagine delle cronache locali, ma ci risulta anche del
consesso in cui si è confrontato con i suoi colleghi Assessori alla
sanità, sull'imposizione che viene fatta a una Regione come la
nostra che la sanità se la paga! Ci paghiamo la sanità e...
dobbiamo sottostare al "diktat" di aumentare i balzelli dei ticket
in Pronto Soccorso?
Collega Cesal, Presidente del partito di maggioranza - non
aggiungo di che tipo, se relativa o assoluta, è difficile in questo
momento soppesare... -, avete delle responsabilità, è possibile che
su questo aspetto ci sia un silenzio assordante, che nessuno si
renda conto che se quando c'era Berlusconi spesso assistevamo a
sceneggiate del tipo "scioperiamo contro la finanziaria" e si
parlava di "federalismo" e si portava l'Italia verso una
valorizzazione delle autonomie... oggi, che c'è un Governo che nei
fatti sta commissariando le autonomie, il 1° partito che si fregia
di essere il partito più autonomista di tutti gli altri partiti che
operano in Regione, sia del tutto silente sulla vicenda? Questo ci
preoccupa, perché i buoni benzina sono il primo momento concreto di
un attacco alle autonomie e questo fatto è più grave se non ve ne
accorgete! Questo è il motivo per cui siamo tornati sull'argomento
e ci torneremo anche nei prossimi Consigli!
