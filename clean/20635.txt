Classificazione
DEMANIO E PATRIMONIO REGIONALE
INDUSTRIA



Oggetto del Consiglio n. 669 del 10 giugno 2004 - Resoconto
OGGETTO N. 669/XII - Discussione generale congiunta della
proposta di legge n. 18 e dei disegni regionali n. 20 e n. 21,
concernenti i beni immobili regionali destinati ad attività
produttive.
Presidente - Colleghi, se il Consiglio è d'accordo, trattandosi
di argomento attinente, proporrei la discussione congiunta dei
punti 31.1 e 31.2, al quale accorperei anche il 31.4, ovviamente
procedendo dopo a votazioni separate.
La parola al relatore, Consigliere Praduroux.
Praduroux (UV) - Una breve introduzione per quanto riguarda il
disegno di legge regionale n. 20 e poi il successivo disegno di
legge n. 21.
Per quanto attiene il disegno di legge n. 20, gli effetti
prodotti dallo stesso, come previsto dall'articolo 1, si realizzano
nell'abrogazione integrale della legge regionale 14 gennaio 1998 n.
1, successivamente modificata nel 2001 dalla legge regionale n. 1
dell'8 gennaio. La legge regionale n. 1/1998 e le successive
modifiche regolano la disciplina del canone di locazione dei beni
immobili di proprietà regionale utilizzati da imprese industriali e
da cooperative di produzione e lavoro. Le disposizioni normative
previste dalla legge regionale n. 1/1998 e successive modificazioni
restano ancora in vigore fino a tutto il 2004, senza
sovrapposizione normativa con la nuova legge n. 21 recante
"Interventi per il patrimonio immobiliare regionale destinato ad
attività produttive e commerciali", i cui contenuti e le relative
novità introdotte saranno illustrati tra poco in occasione del suo
esame da parte dell'Assemblea regionale. La legge regionale n. 21
entrerà infatti in vigore a partire dal 1° gennaio 2005, la stessa
data in cui cesserà la vigenza della legge regionale n. 1/1998. Il
disegno di legge n. 20 si compone di 2 articoli: il primo, con il
quale si precisano le disposizioni normative interessate
dall'effetto abrogativo e, il secondo, che prevede - come già
anticipato poc'anzi - l'entrata in vigore dal 1° gennaio 2005.
Per quanto attiene il disegno di legge n. 21, la relazione è la
seguente. Tra gli impegni assunti dal legislatore regionale in
questo disegno di legge, figura quello di mettere in atto soluzioni
più consone alla realtà produttiva valdostana e alle condizioni di
mercato, con l'intento di garantire opportunità di impiego adeguato
ed efficiente ad immobili, impianti ed attrezzature di proprietà
regionale. L'obiettivo è quello di valorizzare queste strutture e
favorire il loro miglior utilizzo attraverso l'impiego che gli
operatori commerciali, artigianali e industriali sono in grado di
porre in essere con le loro capacità e il loro spirito di
iniziativa. La direzione che ispira lo strumento legislativo che
stiamo analizzando è quella di mettere a disposizione delle
categorie produttive i beni, i mezzi e gli strumenti adeguati alla
realtà di oggi, per garantire sostegno e impulso alle iniziative
imprenditoriali che creano reddito e lavoro, anche in zone
decentrate della nostra regione. Si tratta quindi di un
provvedimento che valorizza strumenti importanti per potenziare,
attraverso il loro migliore utilizzo, il settore
economico-produttivo, offrendo, così, valide occasioni di sviluppo
con ricadute positive su tutto il territorio valdostano.
L'Amministrazione regionale è proprietaria di complessi
immobiliari destinati ad utilizzi diversi: tra questi, vi sono
quelli destinati ad attività produttive e commerciali. In alcuni
casi la Regione risulta anche proprietaria delle attrezzature e
degli impianti realizzati negli stessi immobili. I beni in oggetto
sono utilizzati da imprese industriali e società cooperative del
settore artigianale, attive nella produzione di beni e di
servizi.
L'obiettivo che si è posto il legislatore è stato quello di
individuare e disciplinare, attraverso il presente disegno di
legge, una soluzione adeguata per la gestione di questo patrimonio
immobiliare. Dall'esperienza maturata nel corso degli anni si sono
rilevati elementi di criticità per quanto riguarda la gestione
diretta del patrimonio disponibile da parte della Regione. Era
pertanto necessario e indispensabile individuare uno strumento
idoneo in grado di migliorare la situazione e di perseguire
obiettivi di efficacia, di efficienza e flessibilità di gestione
del patrimonio.
La soluzione prevista dal disegno di legge che stiamo
esaminando, è rappresentata dal conferimento ad una società di
capitali dei beni immobiliari di proprietà regionale destinati ad
attività economiche. Sono due le possibilità stabilite dal dettato
normativo: la costituzione di una nuova società o il conferimento
ad una società esistente. Il capitale sociale della società, da
costituire o già esistente, è comunque interamente detenuto dalla
Regione. Tra i compiti della società alla quale saranno conferiti i
beni immobiliari, le attrezzature e gli impianti correlati, vi
sono, oltre alla cura della gestione, quelli legati alla loro
valorizzazione e all'eventuale dismissione qualora se ne dovesse
presentare l'opportunità.
L'iter del presente provvedimento di legge ha potuto contare su
un'analisi attenta ed articolata nel corso delle sedute di
commissione consiliare; attenzione testimoniata dalla qualità degli
interventi e dei contributi che sono stati portati grazie ai
commissari e ad una serie di audizioni con i principali soggetti
economici e produttivi interessati: tra essi, l'Associazione
Valdostana Industriali e il Comitato per la gestione degli immobili
regionali hanno formulato una serie di osservazioni e di proposte
di emendamento che sono state oggetto di una successiva analisi da
parte dei commissari e degli uffici preposti alla redazione del
testo di legge.
La presenza dell'Assessore competente ha permesso di
puntualizzare aspetti importanti, di mettere in luce le motivazioni
e le soluzioni adottate per la formulazione del testo normativo e
di verificare direttamente i margini di manovra rispetto agli
emendamenti proposti. Nel corso del suddetto iter è stato redatto
un nuovo testo normativo predisposto dalla IV Commissione
consiliare. Le modifiche introdotte hanno contribuito a migliorare
il testo di legge: tra queste, si segnala l'introduzione della
disposizione che prevede:
"La valutazione peritale si basa sul
criterio misto patrimoniale-reddituale"
; quella relativa alla
disposizione con cui si dispone che:
"La società di cui
all'articolo 2 assicura l'adempimento degli obblighi posti a carico
della Regione dai contratti in essere alla data di entrata in
vigore della presente legge e provvede a finanziare gli interventi
sui beni immobili alle condizioni previste nei medesimi
contratti".
Un ulteriore intervento riguarda l'inserimento dell'articolo
dedicato agli indirizzi strategici che dispone:
"La Giunta
regionale presenta all'approvazione del Consiglio regionale gli
indirizzi strategici e un eventuale programma di dismissione dei
beni della società. Il Presidente della Regione, entro 30 giorni
dall'approvazione del bilancio della società, relaziona al
Consiglio regionale sull'attività della società e sull'attuazione
dei programmi di cui al comma 1."
Si tratta di una modifica
significativa che consente all'Assemblea regionale di svolgere
un'attività importante per quanto riguarda i programmi e gli
indirizzi, la loro attuazione e lo svolgimento dell'attività della
società.
Tra i punti più significativi dell'articolato di legge, in base
a quanto previsto dall'articolo 1, l'oggetto della legge è
costituito dal conferimento da parte della Regione di beni
appartenenti al proprio patrimonio destinato ad attività produttive
e commerciali. Le due possibilità operative sono previste dal
secondo articolo che prevede l'alternativa tra il conferimento ad
una società già costituita o la costituzione di una società con un
capitale sociale iniziale di 500 mila euro. Come è possibile
notare, ci troviamo di fronte a un testo di legge snello e
contenuto nel numero di articoli, ma ricco di contenuti che
potranno favorevolmente dispiegarsi a vantaggio dello sviluppo
socio-economico della nostra regione.
Ritengo che questo provvedimento rappresenti un ulteriore
tassello dell'impegno che l'Amministrazione regionale mette in
campo per trasferire alle categorie produttive non soltanto
interventi finanziari, ma anche la disponibilità di beni e
strumenti utili per uno sviluppo responsabile, consapevole e "non
assistito" per dare corpo alle potenzialità delle iniziative
imprenditoriali e produttive sul territorio valdostano. Si tratta
di un'opportunità importante che certamente non sarà sottovalutata
da coloro che, da tempo, attendevano una soluzione in grado di
portare maggiore chiarezza e certezza nei rapporti con l'ente
proprietario dei beni e impianti produttivi e commerciali.
Président - La parole au Conseiller Tibaldi, pour la
présentation de son rapport sur le projet de loi n° 18.
Tibaldi (CdL) - Il nostro gruppo ha seguito sempre con
particolare attenzione l'evoluzione del mercato immobiliare, in
particolare degli immobili di proprietà regionale ad uso
produttivo, destinati in prevalenza ai sensi della legge n. 1/1998
al comparto industriale, a condizioni agevolate.
Come sapete, con la legge n. 1/1998 venne codificata una regola
importante, secondo la quale gli immobili di proprietà regionale
destinati ad attività produttive potessero essere concetti in
locazione ad un canone agevolato, equivalente al 2% del valore di
conto di patrimonio. Analoga agevolazione, addirittura ulteriore
rispetto a questa, venne estesa anche alle cooperative di
produzione lavoro, con un canone ancora più favorevole dell'1% sul
valore di conto del patrimonio.
Da un'analisi che abbiamo effettuato nel corso di questi anni, è
risultato che questa richiesta di immobili in Valle d'Aosta è
particolarmente elevata da parte degli operatori economici
esistenti in loco e, conoscendo la realtà valdostana, sappiamo che
essa è particolarmente frammentata nei diversi settori di attività,
ma soprattutto è costituita da microimprese di carattere
prevalentemente artigianale: da qui, l'iniziativa - che poi abbiamo
articolato nel progetto di legge n. 18 - che prevede l'estensione
delle agevolazioni oggi previste per gli industriali anche per le
imprese artigianali.
Naturalmente la nostra attenzione è rivolta a quelle imprese
artigianali, che per dimensione patrimoniale, occupazionale e
produttiva sono abilitate ad occupare immobili o lotti di proprietà
regionale per lo sviluppo della propria attività aziendale; così,
con il progetto di legge n. 18, abbiamo previsto una modifica della
legge n. 1/1998 che è stata esaminata dalle commissioni competenti
e dai rappresentanti delle categorie produttive interessate.
Ad oggi, ci pare paradossale - anche nel sentire la relazione
del Consigliere Praduroux - che il relatore, la Giunta, la stessa
maggioranza, ignorino clamorosamente alcuni appunti che ci hanno
fatto i rappresentanti delle varie categorie in sede di esame in
commissione e vorrei, qui, ricordarle.
Il presidente dell'AVI esprime il disappunto, in una relazione
scritta consegnataci a mano, per la mancata applicazione della
legge regionale n. 1/1998, che ha generato purtroppo forti
criticità per il settore industriale. Le cronache consiliari sono
particolarmente ricche anche di questo, perché, a più riprese,
abbiamo evidenziato come questa legge sia rimasta inapplicata e
addirittura la Regione abbia dimenticato di percepire i canoni,
peraltro agevolati - come dicevo prima - dai vari inquilini
industriali disseminati sul territorio e, d'altro canto, non sia
riuscita a dare un'applicazione piena e concreta a questa legge,
che è considerata una "chance" a tutti gli effetti, che il sistema
regionale valdostano poteva concedere e ha concesso alle industrie.
La prima criticità viene quindi espressa dal presidente dell'AVI:
abbiamo una legge che funziona... chissà come mai la Giunta e la
maggioranza ne propongono l'abrogazione!
Peraltro, ancor più evidente è stata la nota che ci hanno
portato gli artigiani in commissione, i quali hanno apprezzato
particolarmente della nostra proposta di legge l'estensione
agevolativa alla loro categoria. I pareri sono stati molto
positivi, anzi, diciamo che era doveroso che ci fosse un'equità di
trattamento, perlomeno un'equità di considerazione fra gli
industriali e gli stessi artigiani, perché è vero che è complessa
la situazione del comparto artigiano valdostano, però annoverava
3.929 imprese attive al 1° marzo 2004, di cui 3.110 individuali, le
altre sono società di persone o di capitale e poi ci sono alcune
cooperative e consorzi. Il dato significativo è che ci sono
numerose imprese che hanno più di 5 addetti, quindi hanno una
dimensione cospicua, per arrivare addirittura ad un numero di una
ventina di imprese artigiane che contano più di 15 addetti. È
quindi è una realtà dinamica, come d'altronde avviene anche in
altre regioni d'Italia, che non per questo deve essere trascurata o
considerata categoria economica di "serie B" rispetto agli
industriali, soprattutto per quanto riguarda il trattamento
locatizio degli immobili di proprietà regionale.
La nostra proposta è stata accolta favorevolmente dal comparto
artigiano in sede di commissione; l'abrogazione della legge sulla
quale si inserisce la nostra proposta è stata criticata, anzi è
stato espresso testualmente disappunto da parte degli industriali e
oggi paradossalmente, con una grande dose di incoerenza, si viene
qui, in aula, a proporre l'abrogazione di una legge che poteva
funzionare e si propone, invece, una nuova legge che consiste in
una proposta, la quale, di fatto, non è definita! Non è definita,
perché la stessa legge nell'articolo principale propone 2 istanze:
o la costituzione di una S.p.A. "ex novo", nella quale vengano
conferiti gli immobili di proprietà regionale, oppure il
conferimento di questi immobili ad una società esistente; quindi
manca già una chiarezza di idee in capo al legislatore, in capo al
Governo regionale, su quello che vuole fare!
Se dobbiamo trasferire un patrimonio immobiliare tutt'altro che
irrisorio, perché ci siamo fatti dare l'elenco degli immobili con i
rispettivi valori di proprietà regionale... qui si parla di milioni
di euro di valore patrimoniale che devono essere trasferiti dalla
Regione - oggi proprietaria - ad una società costituenda o ad una
società esistente... vogliamo sapere qual è questa società!
Possiamo avere, oggi, il diritto di conoscere qual è questa
società, qual è l'intenzione del legislatore e del Governo
regionale, oppure si pensa di codificare genericamente
un'intenzione che dovrà prendere corpo e sostanza in corso d'opera?
Sarebbe apprezzabile che chi si cimenta in questa svolta, che è
anche radicale, ci dicesse qualcosa di più, abbia le idee chiare,
perché della società si dice ben poco! Qualche piccolo correttivo è
stato apportato in commissione, ma sono correttivi indicanti che
questa società è "una scatola vuota", il cui contenuto è tutto da
riempire!
Sappiamo benissimo che la gestione immobiliare in passato ha
generato delle controversie fra l'ente proprietario, la Regione, e
alcuni imprenditori industriali. Ha generato altresì contenziosi
che sono tuttora irrisolti. Allora, che fine faranno questi
contenziosi, che fine faranno i 20 milioni di euro di crediti che
la Regione vanta nei confronti di questi imprenditori? Non
dimentichiamo che anche questa è una partita aperta!
La legge che oggi ci proponete è totalmente silente su tali
argomenti, è tutto demandato ad un futuro da dipingere, però
normalmente attraverso gli articoli della legge dovrebbe esserci un
po' più di precisione, quella precisione che auspicavamo già
nell'applicazione della legge n. 1/1998 - oggi in via di
abrogazione - e che non ravvisiamo nel disegno di legge n. 21, che
sostituisce la legge abrogando.
Su questa legge interverremo anche successivamente, perché
abbiamo proposto alcuni emendamenti. Ci sembra che la filosofia sia
quella di trasferire ad una classica società a partecipazione
pubblica il patrimonio e il controllo della gestione dello stesso e
soprattutto di estraniare il Consiglio regionale da forme di
controllo più diretto sulla gestione degli immobili. Ovvero,
secondo il ragionamento che l'Assessore ha precisato in
commissione: esternalizziamo questa gestione immobiliare, a suo
dire come si fa in altre regioni - vorremmo sapere in quali, perché
abbiamo fatto una ricerca di diritto comparato e non ci risultano
regioni che abbiano applicato questo modello -, attraverso una
S.p.A. a partecipazione o regionale o di società controllate dalla
Regione e togliamo la possibilità di controllo e di intervento
diretto a questo Consiglio sulle modalità di gestione.
Vorremmo poi sapere quali sono i criteri che pensate di
utilizzare nell'affidare la locazione alle varie imprese: se questa
presunta equità di trattamento, che è stata annunciata in
commissione fra le varie categorie produttive, verrà effettivamente
rispettata; secondo quali parametri pensate di procedere alla
contrattazione dei vari lotti che verranno concessi in locazione e
poi come si pensa di darne specifica attuazione; cosa ci
relazionerete in Consiglio, come verranno risolte quelle
controversie di cui dicevo? Sono tutte porte aperte che non vengono
chiuse con questa legge; anzi, ci è parso che questa legge sia il
frutto della nostra proposta, perché? Perché la proposta di legge
della "Casa delle Libertà", quella che vuole estendere il beneficio
oggi riservato agli industriali anche a quegli artigiani aventi
certi requisiti dimensionali, abbia provocato come reazione la
decisione di abrogare la legge sulla quale si innesta la proposta
della "Casa delle Libertà", quasi un "dispettuccio" che si tenta di
risolvere con una proposta che non ha coerenza con le richieste
delle categorie produttive.
Abbiamo scoperto in commissione che la nostra proposta di legge
avrebbe dovuto essere notificata alla CE, ma poiché la legge n.
1/1998 non era stata notificata, si è creato anche qui un
"handicap" di carattere diplomatico nei rapporti con l'UE. Non è
forse questa la ragione che vi ha fatto abrogare la legge n.
1/1998? Piuttosto che definire i rapporti con l'Europa in maniera
più chiara, avete decapitato una delle poche iniziative legislative
apprezzate dal comparto produttivo, pur di evitare di incorrere in
sanzioni con l'Unione europea!
Se questa è la modalità di procedere, fatevi un esame di
coscienza, perché i destinatari di questo provvedimento non hanno
particolarmente apprezzato questa vostra proposta o, perlomeno, non
l'hanno capita! Del resto, anche noi la riteniamo assolutamente al
di fuori di una linea strategica - come voi avete ripetutamente
detto -, volta a far sì che la Valle d'Aosta abbia degli "atout" di
carattere imprenditoriale. Un "atout" era appunto la legge n.
1/1998, riconosciuta da chi cerca di generare sviluppo in Valle
d'Aosta; la Regione, paradossalmente, la cancella! Magari
l'Assessore riuscirà a spiegarci come mai una legge che funzionava
viene cancellata!
Questo è un primo intervento. Sul disegno di legge n. 21 faremo
un altro intervento e proporremo alcuni emendamenti.
Président - Je déclare ouvert le débat.
La parole au Conseiller Curtaz.
Curtaz (Arc-VA) - Prima di iniziare l'intervento introduttivo
sui disegni di legge in discussione, ne approfitto per una mozione
d'ordine, annunciando che il nostro gruppo presenta immediatamente
una risoluzione relativa al problema della messa in mobilità dei
lavoratori dell'Hôtel "Billia".
Veniamo ai disegni di legge in discussione, per chiarire le
nostre osservazioni e la nostra posizione in riferimento alla legge
in esame. Dico subito, per chiarezza di esposizione, che le mie
osservazioni si riferiranno soprattutto al disegno di legge n. 21,
a quello che verosimilmente verrà approvato da questo Consiglio,
quindi non per snobbare le iniziative di altre forze politiche, ma
sappiamo quali sono i rapporti di forza maggioranza/opposizione in
quest'aula, quindi è sul disegno di legge n. 21 che argomentiamo e
cerchiamo di esprimere le nostre osservazioni.
Si tratta di un disegno di legge con cui il Governo regionale,
da quello che possiamo capire, tenta di risolvere una questione
pratica: quella della difficoltà che ha di gestire i rapporti
contrattuali con i proprietari di immobili regionali, dove si
svolgono attività produttive. Effettivamente si tratta di un
problema reale, riguardante canoni di locazione che non vengono
pagati, contenziosi, contratti che non vengono formalizzati,
perché, da una parte, l'Amministrazione regionale e, dall'altra, i
conduttori non riescono a mettersi d'accordo. Dagli uni si lamenta
troppa burocrazia e regole troppo rigide, mentre da parte della
Regione c'è un atteggiamento di difficoltà nel gestire le pratiche.
Credo che siano problemi superabili, perché ho avuto occasione di
lamentare come una certa rigidità del contratto tipo, una certa
accondiscendenza in certe situazioni, l'eccessiva rigidità in
altre, abbia provocato questo stato di cose.
Non crediamo che la soluzione adottata sia convincente e
cercheremo di esprimere, nell'ordine, almeno sei perplessità in
riferimento alla soluzione ideata dalla Giunta regionale.
Una prima perplessità è di carattere generale e riguarda il
ruolo delle istituzioni e il ruolo di questo Consiglio. Finché avrò
voce in quest'aula continuerò a dire - come ho già detto in
passato, peraltro senza molto successo - che è in atto in questa
Regione un processo di depauperamento istituzionale, per colpa del
Consiglio regionale, il quale, attraverso leggi, consente alla
Giunta di gestire cose pubbliche attraverso società private: questo
non ci dà fastidio solo per una questione di principio, perché
possiamo essere pragmatici, possiamo anche capire che vi siano
ragioni particolari, ma finisce con l'ostacolare il ruolo di
controllo di questo Consiglio; è innegabile, soprattutto per quanto
riguarda l'attività ispettiva!
È vero - e ne parlerò alla fine - che in riferimento a questo
disegno di legge delle modifiche positive sono state introdotte a
seguito della discussione in IV Commissione, ma è vero che anche
questa iniziativa va in tale direzione, se possibile in maniera
ancora aggravata, perché mentre in altri casi - vedi il casinò -
abbiamo la Regione che è socia di maggioranza - per non dire
esclusiva - della società di gestione, qui addirittura avremo un
meccanismo di secondo grado, vale a dire: la Regione trasferirà
proprietà e gestirà gli immobili non attraverso una società che
gestisce essa medesima, ma attraverso una società che verrà
costituita da Finaosta. Abbiamo quindi questo doppio passaggio che
allontana ancor più la possibilità ispettiva da parte del
Consiglio. A me questo sembra un problema di democrazia enorme! In
questa Regione evidentemente va bene così, perché tranne noi, da
questi banchi - e ogni tanto leggo qualche articolo sui giornali su
tale problematica -, sembra che la cosa sia di relativo interesse:
questa è la prima osservazione.
La seconda osservazione è sul merito. Ci si può chiedere se sia
veramente opportuno che la Regione trasferisca non solo la gestione
- perché chiaramente il trasferimento della gestione risolve quei
problemi a cui accennavo prima -, ma anche la proprietà; c'è
veramente questa necessità? Vorremmo dei chiarimenti su questo
punto. Perché trasferire anche la proprietà, quando era possibile
trasferire solo la gestione?
Terzo punto - lo ha già accennato il collega Tibaldi -: oggi
facciamo una legge non sapendo a chi il Consiglio regionale
trasferirà questi immobili; anche questa è un'anomalia, perché - mi
riferisco sempre all'ipotesi del casinò - sapevamo che era stata o
che si sarebbe costituita la "Casino S.p.a.". Qui diamo mandato
alla Finaosta, un mandato "in bianco", e la Finaosta potrà
costituire una nuova società o utilizzare una società già operante.
Ho l'impressione che sia questa la soluzione che si ha in mente,
altrimenti questa possibilità non si capirebbe! Perché non si
esplicita che c'è l'idea di utilizzare una società già operante per
fare anche questo tipo di attività? Sarebbe una questione di
correttezza e trasparenza nei confronti del Consiglio e
dell'opinione pubblica! La scelta dovrebbe spettare al Consiglio,
al legislatore, non alla Finaosta! Perché deleghiamo anche questo
punto a Finaosta? È chiaro che fa comodo alla Giunta: la Giunta
controlla la Finaosta e fa quello che vuole. E il Consiglio?
Quarto punto: i criteri di locazione. Adesso la Regione, forse
in maniera troppo rigida, fissa dei criteri di locazione... e, un
domani, come saranno questi criteri? So già la risposta che mi darà
l'Assessore: criteri di mercato! Qui stiamo parlando di un
patrimonio pubblico che da un punto di vista formale viene
privatizzato, ma dal punto di vista sostanziale è sempre pubblico!
Allora non sono tanto contento dei criteri di mercato senza
"paletti", senza vincoli, senza indicazioni rispetto alla gestione,
perché anche quando parleremo dei correttivi positivi il problema
della gestione rimarrà sempre aperto, la società farà quello che
vuole e questo potrà comportare delle disparità di trattamento o
aprire nuovi contenziosi! Credo che questo sarebbe stato un punto
opportuno da chiarire, perché c'è da scommettere che, a parità di
situazioni, il mercato imporrà soluzioni diverse, quindi ci sarà
chi paga un canone "X" e chi, dopo due anni, pagherà la metà del
canone "X", perché il mercato lo avrà imposto; però, per un bene
pubblico, lo voglio veder spiegare al conduttore che paga "X"
invece che la metà di "X", perché questo succede!
Altra perplessità. Costituendo una nuova società o utilizzandone
un'altra, che dovrà essere aumentata nei suoi organici, in questa
Regione - e non ne avremmo bisogno! - mettiamo in piedi un
ulteriore "baraccone" con consiglio di amministrazione, leggi
sindacali, dipendenti, perché ci vorrà della struttura per gestire
questo patrimonio che vale miliardi. Anche questa non mi sembra una
buona tendenza, perché - ed è l'ultima delle osservazioni che
riguarda le mie perplessità - se fossimo coerenti - visto che
parliamo sempre di spesa pubblica - delegando la soluzione del
problema all'esterno, dovremmo dire, se lì ci saranno 20
dipendenti, che in pianta organica ci dovranno essere 20 dipendenti
in meno! Quando discutiamo il bilancio e parliamo di spese correnti
che aumentano, che non si assume più nessuno... ma quando i servizi
vengono decentrati all'esterno - ormai la tendenza è questa - non
si capisce perché non ci sia una corrispondente riduzione della
pianta organica della Regione, in quanto si tratta servizi che non
sono più a carico della Regione! Ma non si farà, tanto qui denaro
ce n'è e quindi si terranno i dipendenti regionali, e ci sarà
un'altra struttura che avrà bisogno di un suo organico per poter
operare.
Queste sono le perplessità che abbiamo. Voglio riconoscere, per
onestà intellettuale, che anche grazie al buon lavoro fatto in IV
Commissione questa legge ha ottenuto un miglioramento
significativo, e io non voglio disconoscere questo miglioramento,
né voglio minimizzarlo come ha fatto il collega che mi ha
preceduto. Secondo me si tratta di un punto molto importante,
perché vengono dette due cose. Si è detto che il Consiglio
approverà degli indirizzi strategici e degli eventuali programmi di
dismissione: questo mi sembra un passo avanti, perché prima la
Giunta - o, forse meglio, la società di gestione - avrebbe avuto
mani libere. Quell'impossibilità di controllo, che denunciavo, è
effettivamente limitata da tale disposizione; avremo ancora
difficoltà ispettive, ma dal punto di vista degli indirizzi
strategici la norma va in un senso positivo; così come riteniamo
sia positivo l'obbligo del Presidente della Regione di relazionare
circa l'andamento della società entro 30 giorni dall'approvazione
del bilancio.
In definitiva, qual è la nostra posizione in riferimento a
questo disegno di legge? Se fosse venuto in aula il provvedimento
originario, il nostro voto sarebbe stato contrario. In
considerazione dei miglioramenti che sono stati proposti ed accolti
in IV Commissione, il nostro voto sulla legge - come su tutti gli
altri provvedimenti in discussione - sarà di astensione.
Président - La parole au Conseiller Comé.
Comé (SA) - Voglio fare un piccolo appunto, prima di iniziare ad
analizzare i disegni di legge, perché non voglio che passi il
concetto silenzio/assenso e che dia per valida l'impostazione da
noi vista in questo Consiglio, quindi riprendo le considerazioni
che aveva fatto il collega Curtaz in merito alla convocazione e ai
punti all'ordine del giorno con il suppletivo.
L'atto che abbiamo approvato ieri, atto che sapevamo il piano
triennale delle politiche del lavoro aveva, era già stato richiesto
anche in commissione, aveva una sua certa urgenza, in quanto doveva
permettere di avviare tutta una serie di lavori che dovevano avere
l'approvazione del piano; quindi, da parte nostra, assolutamente
non c'è stato alcun rilievo sull'iscrizione di quel punto, ma se
guardiamo quello che il regolamento stabilisce per quanto riguarda
le iscrizioni con il suppletivo, queste sono per gli oggetti di
poca importanza o nei casi di urgenza. Ritengo che i punti
all'ordine del giorno che stiamo discutendo, non rientrano né in un
caso né nell'altro: non sono sicuramente oggetti di poca
importanza, non sono neanche oggetti urgenti!
Io sono uno che cerca di mettere, come impostazione mentale, il
minor numero di regole possibili, ma quando poi le regole vengono
messe, ritengo sia obbligo da parte di tutti rispettarle! Fra
l'altro, vedo che oggi il punto all'ordine del giorno che è scritto
con l'iter normale viene rinviato e bisogna iscrivere dei punti
all'ordine del giorno suppletivo, per farli approvare! Mi sembra vi
sia una contraddizione!
Noi dobbiamo accettare il rinvio; visto che noi, della
minoranza, dobbiamo accettare il rinvio, anche quelli della
maggioranza tengano in debita considerazione un'impostazione più
normale rispetto ad utilizzare una procedura di urgenza!
Anch'io, per chiarezza, voglio dire che il mio intervento si
baserà sulla riflessione e sull'analisi del disegno di legge n. 21,
"Interventi per il patrimonio immobiliare regionale destinato ad
attività produttive e commerciali". Ritengo - parto subito con un
giudizio - che sia difficile dare un giudizio positivo sul disegno
di legge presentato dalla Giunta. La sua analisi provoca un senso
di grande amarezza, perché l'iniziativa della Giunta decreta il
fallimento almeno di questo settore dell'Amministrazione regionale
che, per specifica dichiarazione riportata nella relazione al
disegno di legge, non ha saputo perseguire gli obiettivi di
efficacia e di efficienza nella gestione di questa parte cospicua
del patrimonio immobiliare. Nei fatti, perciò, la Regione propone
di cederlo ad una società a totale partecipazione pubblica, perché
si sostituisca il competente Assessorato regionale, allo scopo di
superare le generiche criticità a cui ha fatto cenno nella
relazione al disegno di legge.
L'Assessore non ha neanche tentato di celare un pesante
insuccesso di questo settore della pubblica amministrazione, tanto
che propone di affidarlo alle cure di Finaosta, affinché provveda a
curarne la gestione, la valorizzazione e l'eventuale dismissione.
Si afferma che il competente Ufficio demanio e patrimonio
dell'Assessorato delle finanze non è in grado di garantire questi
compiti di istituto e che, al contrario, ha generato in questi anni
criticità. Amarezza a parte, anche in questo caso vale la
considerazione più volte espressa, e cioè - e qui mi unisco alla
voce del collega Curtaz il quale ha detto che è da anni che sta
portando avanti queste dichiarazioni - che tende di nuovo ad
esautorare il Consiglio dall'azione di controllo sull'attività
amministrativa, prevedendo il trasferimento di un'altra parte di
una gestione prettamente pubblica ad un organismo operante nel
diritto comunque privato. Questa volta, però, le motivazioni
dell'iniziativa legislativa sono gravi, perché deriverebbero da una
non meglio precisata criticità accertata nella gestione, quindi la
responsabilità politica di questa criticità ricade
sull'amministratore che non è riuscito a modificare una situazione
di ingovernabilità e di pesanti ritardi nel pagamento dei canoni di
locazione degli immobili in corso di dismissione.
Il settore industriale della regione sta attraversando un
pesante momento di difficoltà e la nostra comunità è seriamente
preoccupata per i livelli occupazionali di questo settore
dell'economia regionale. Avrei perciò apprezzato una proposta
costruita nell'ambito di un piano di politica di rilancio di queste
attività, che prevedesse, nel contempo, la diversa utilizzazione di
questa parte del patrimonio immobiliare. Nulla di tutto ciò e,
ancora una volta, si scarica sulla società finanziaria della
Regione un nuovo filone di attività da gestire non si sa come, con
quali finalità e soprattutto con quali costi!
Direi che sia il momento di cambiare metodo di gestione e di
andare a rivedere quali sono i limiti statutari di Finaosta,
riportarla nel proprio alveo, quello di contribuire allo sviluppo
economico della Valle d'Aosta, mediante lo sviluppo delle medie e
piccole imprese. Noto che la Regione non è riuscita, non si sa
ancora per quali motivi, ad incassare i canoni di locazione degli
immobili a destinazione industriale e certamente si reputa che la
nuova impostazione, per il tramite di una società, possa ovviare a
questo increscioso inconveniente.
In via normale, le entrate derivanti dalla riscossione dei
canoni di locazione di questa parte del patrimonio immobiliare di
proprietà regionale contribuiscono alla formazione di risorse
necessarie anche al soddisfacimento di bisogni pubblici. Quali
saranno le entrate alternative derivanti dall'approvazione di
questo disegno di legge? Non sembra quindi che la Regione si spogli
di beni immobili destinati a produrre reddito, da destinare al
soddisfacimento di bisogni pubblici, e non chiarisca se la cessione
possa determinare entrate di tipo alternativo quali l'aumento del
ritorno fiscale a seguito di sviluppo delle attività industriali e
commerciali, svolte nei capannoni di cui si chiede la cessione.
Nulla di tutto ciò, anzi, il disegno di legge non prevede neppure
di ridurre lo stanziamento del capitolo 8600 del bilancio 2004 e
quello del 2004-2006, inerente la riscossione dei canoni di affitto
dei beni immobili considerati, perché il bilancio in riferimento è
stato costruito a legislazione costante e non poteva prevedere che
in corso d'anno si dovesse ridurre a seguito del disegno di legge
in corso di approvazione, al contrario! Questo aspetto potrebbe
rappresentare un aggravio di presupposto di danno all'attività che
prevede l'approvazione di detto disegno di legge e comporterà spese
per 17,5 milioni di euro nel triennio 2004-2006.
Per superare la criticità della gestione di questa parte del
patrimonio regionale, si ipotizzano nuove spese a carico del
bilancio regionale, ai fini del raggiungimento degli obiettivi di
efficacia e di efficienza nella gestione del patrimonio di cui si
tratta. È un peccato, però, che fra gli obiettivi a cui si è fatto
specifico riferimento nel disegno di legge, presentato dalla Giunta
regionale, non risulti alcun richiamo anche al terzo principio, a
cui si deve conformare l'attività della pubblica amministrazione:
quello dell'economicità. La volontà della Giunta di andare in
questa direzione, secondo noi, ci riporterà a discutere di questo
aspetto dell'iniziativa legislativa, perché sarà spunto di nuovi
dibattiti.
Questo disegno di legge ha suscitato - e lo abbiamo sentito
nelle commissioni quando abbiamo avuto le audizioni sia con gli
industriali che con gli artigiani - più che un credo, una tiepida
speranza. Nelle osservazioni che hanno presentato le associazioni -
lo diceva prima il collega Tibaldi -, gli industriali erano
estremamente dispiaciuti per la non applicazione del disegno di
legge n. 1/1998, e questo era dovuto all'enorme difficoltà
burocratica che avevano riscontrato in questi anni nella pubblica
amministrazione.
Ritengo che dobbiamo cercare di trovare soluzioni alternative;
non si può più accettare il fatto che se qualcosa non va
all'interno della "macchina regionale", non ci diamo le risposte
del perché non va, ma occorre trovare delle soluzioni alternative
dandole in gestione all'esterno. Ieri avevo presentato
un'iniziativa; con la legge n. 1/2002, in applicazione
dell'articolo 11 della legge n. 54, abbiamo gettato le basi per il
trasferimento agli enti locali di alcune funzioni della Regione,
abbiamo con legge regionale istituito una Camera di commercio e,
anche qui, abbiamo trasferito delle funzioni in altro istituto; ma
sappiamo che per questi istituti, anche per gli enti locali - come
abbiamo verificato ieri - cominciano a nascere le grosse difficoltà
che sono dettate dal trasferimento del personale.
Ritorno su alcune considerazioni che hanno fatto colleghi che mi
hanno preceduto. Sorge chiaramente una domanda: la Regione, avendo
una riduzione così drastica di competenze e di funzioni, mantiene
inalterato il numero dei dipendenti? E se sì, questi dipendenti,
spogliati da queste loro mansioni, oggi ed eventualmente domani a
quali compiti e mansioni saranno destinati? Altrimenti corriamo il
rischio di mettere in piedi delle società che dobbiamo pagare
perché gestiscano il nostro patrimonio, e poi continuiamo a pagare
del personale che, fino a ieri, era occupato tutto il giorno a
gestire questo nostro patrimonio, ed erano tanto occupati che non
riuscivano a dare il giro a questi grossi impegni.
Sinceramente questa legge crea ancora parecchie domande, tanto
per sintetizzare. Un problema sarà quello dei criteri di locazione
alle varie imprese: come verranno locati questi immobili, se ci
sarà un'equità di trattamento, e soprattutto vorremmo anche capire
come vengono risolti i contenziosi - il pregresso in primo luogo -,
chi li dovrà gestire, se saranno questi impiegati che erano
utilizzati fino ad oggi, e poi capire anche quale sarà la società
che dovrà gestire.
Riconosciamo che il lavoro svolto fatto in IV Commissione ha
portato un miglioramento a questa legge che, comunque, non
accettiamo come impostazione generale.
Président - La parole au Conseiller Borre.
Borre (UV) - C'est pour motion d'ordre.
Chiedo scusa ai colleghi; la delegazione degli operai del
"Billia" ha chiesto un incontro con i Capigruppo del Consiglio
regionale, con il Presidente della Giunta e gli Assessori
Marguerettaz, Caveri e Ferraris. Devono riprendere il lavoro a
mezzogiorno, quindi sarebbe urgente incontrarli subito, se siamo
d'accordo. Chiedo pertanto una sospensione per un incontro con i
lavoratori.
Presidente - Credo che la tematica dell'Hôtel "Billia" e
relativa situazione lavorativa dei dipendenti sia una questione che
sta a cuore a tutte le forze politiche qui presenti, sono
personalmente d'accordo affinché ci sia un incontro, se possibile
con una delegazione. Facciamo un incontro nella saletta delle
commissioni, alla quale chiedo la presenza di tutti i Capigruppo,
unitamente ad una delegazione del Governo regionale.
Il Consiglio è sospeso.
Si dà atto che la seduta è sospesa dalle ore 10,22 alle ore
11,01.
Président - La parole au Conseiller Praduroux.
Praduroux (UV) - Per due precisazioni. Intanto vorrei
ringraziare il Consigliere Curtaz, che aveva sponsorizzato il
lavoro fatto in IV Commissione, circa il raggiungimento di un tipo
di legge un po' più aperta, che dava ancora spazio al Consiglio
regionale.
Volevo poi solo puntualizzare due aspetti rispetto a quanto
aveva detto il Consigliere Tibaldi circa le audizioni fatte in IV
Commissione con l'AVI, perché in effetti 2 emendamenti che ci
avevano proposto sono stati recepiti; uno, al comma 2, che dice:
"la valutazione peritale si basa sul criterio misto patrimoniale
reddituale",
e poi un'altra proposta all'articolo 3, comma 4,
che dice:
"in materia di obblighi in capo oggi alla Regione che
non possono essere trasferiti alla nuova società proprietaria si
deve precisare che quest'ultima dovrà garantire all'impresa
locataria l'adempimento di obblighi ora spettanti alla
Regione"
. Sono appunti che mi ero preso e che sono stati
formalizzati al comma 6 dell'articolo 3, che dice che la società di
cui all'articolo 2 assicura l'adempimento degli obblighi posti a
carico della Regione, anche se è messo in modo diverso dai
contratti in essere alla data di entrata in vigore della presente
legge, e provvede a finanziare gli interventi sui beni immobili
alle condizioni previste nei medesimi contratti. Era una
puntualizzazione, perché in effetti l'AVI aveva fatto una serie di
richieste; non tutte sono state accolte, ma queste due sono state
recepite.
Président - La parole au Conseiller Tibaldi.
Tibaldi (CdL) - Per annunciare la presentazione di 3 emendamenti
al disegno di legge n. 21, che sono già stati presentati in IV
Commissione e sono stati in parte recepiti, ma in maniera
insufficiente in alcuni correttivi, oggi presenti nel testo in
esame. Sono 3 emendamenti che mi riservo di illustrare durante
l'esame dei singoli articoli.
Chiedo all'Assessore se, nell'illustrare la legge, ci dà qualche
ragguaglio ulteriore sugli oneri inerenti il conferimento dei beni
a carico della Regione, che sono valutati in complessivi 15 milioni
di euro. È un aspetto del quale si è parlato poco in commissione, e
sul quale sarebbe opportuno qualche approfondimento.
Président - S'il n'y a pas d'autres collègues qui souhaitent
intervenir, je ferme la discussion générale.
La parole à l'Assesseur au budget, aux finances, à la
programmation et aux participations régionales, Marguerettaz.
Marguerettaz (UV) - Non è una fase rituale, ma vorrei iniziare
con un ringraziamento anzitutto al collega Ferraris, perché questa
norma è stata fatta dai 2 assessorati, dovendo dare una risposta ai
problemi relativi a tutte le attività produttive, da un lato, e una
risposta alla gestione del patrimonio immobiliare regionale,
dall'altro.
Ringrazio il Presidente della IV Commissione, i commissari, per
il dibattito e per gli apprezzamenti. Mi ha fatto molto piacere
sentire anche le forze della minoranza, che hanno fatto un plauso
sul lavoro effettuato in commissione sulle modifiche. È il mio un
riconoscimento del senso di responsabilità che prevale su
speculazioni di tipo politico.
Cercherò di dare una risposta organica ai vari interventi. È
ovvio che le norme non nascono mai se le forze di maggioranza e
l'Esecutivo lavorano bene per fare dei dispetti o per fare delle
provocazioni alla minoranza, e ora non vorrei togliere il primato
alla "Casa delle Libertà", di aver prodotto un disegno di legge, il
n. 18, una produzione che ha un suo significato. È una produzione
molto essenziale, ma introduce un certo tipo di criterio.
Ricordo che la materia è dibattuta dal 1995; allora,
l'Assessorato all'industria aveva costituito un gruppo di lavoro
che aveva prodotto la legge n. 1/1998 - stiamo parlando di 2
legislature fa -, perché questo non è un problema dell'ultima ora.
Ricordo al Consigliere Tibaldi che la loro produzione è datata 18
marzo e che già dall'inizio dell'anno si erano susseguiti incontri
di lavoro che avevano coinvolto l'Assessorato all'industria,
l'Ufficio legislativo, la Direzione del patrimonio e le
professionalità di cui si avvale l'Amministrazione regionale;
quindi, a fronte di questo, ci sono ampi verbali e ci sono tutta
una serie di atti che testimoniano delle riflessioni approfondite,
che volevano raggiungere come obiettivo la soluzione di un problema
particolare.
Nei vari interventi abbiamo percepito una paura
sull'impoverimento del Consiglio su alcuni argomenti. Amerei fare
un dibattito sereno su qual è il compito del Consiglio, sulla
missione che deve avere l'Amministrazione regionale; ricordo che
stiamo parlando di "immobili industriali". Ora, senza voler
speculare su almeno apparenti contraddizioni di alcuni interventi,
dove da un lato si dice che la Regione si deve occupare di
determinate missioni e non deve fare altro, dopodiché c'è un
intervento di questo genere e vengono introdotti dei ragionamenti
esattamente opposti, che dicono: "noi dobbiamo tenere gli immobili
industriali all'interno della Regione". Non credo che, se dovessimo
fare un ragionamento con un po' di onestà intellettuale, troviamo
conferma e continuità.
Abbiamo un patrimonio immobiliare industriale che nasce da
lontano, ma la cui gestione odierna è sottoposta a regole diverse,
assolutamente estranee rispetto al momento in cui questo patrimonio
è stato acquisito, tanto che gli ultimi acquisti di patrimoni
immobiliari non sono stati fatti dalla Regione, ma direttamente da
società strumentali. Ricordo l'acquisto di tutto il patrimonio
dell'ILVA che ha fatto nascere 2 società: la "Structure Vallée
d'Aoste" e la vecchia "CVA", la quale aveva acquistato tutte le
proprietà immobiliari industriali della vecchia "ILVA Centrali
Elettriche" (ICE). Non le ha acquistate la Regione, sono state
acquistate direttamente dalle società e siccome quel patrimonio non
era un patrimonio industriale compreso nelle finalità istituzionali
dell'ente, è stato fatto per il tramite della gestione speciale di
Finaosta; quindi, niente di nuovo sotto il sole! La filosofia della
gestione di un patrimonio immobiliare industriale è quella che
questo deve essere gestito con strumenti coerenti con i soggetti
con cui si interloquisce. Nel momento in cui abbiamo la necessità
di fare determinate attività, dobbiamo avere strumenti con tempi di
risposta che sono equivalenti rispetto ai tempi di coloro che fanno
le domande.
Detto questo, vorrei con voi condividere un passaggio della
legge n. 1/1998. Il Consigliere Tibaldi dice che quella legge ha
definito dei canoni agevolati. Io pregherei il Consigliere Tibaldi
di andare a leggere la legge o la relazione alla legge n. 1/1998 e
ritrovare il termine che lui ha usato, "agevolato"; io non lo
trovo! Il termine "agevolato" è quindi stato utilizzato dal
Consigliere Tibaldi, ma nella legge non lo trovo.
Vorrei però rispondere soprattutto al Consigliere Curtaz che, da
un lato, rimprovera un'eccessiva rigidità nello strumento fino ad
oggi utilizzato, sia in termini di legge, sia in termini di
attività successiva, perché il contratto tipo è una conseguenza
della legge. Concordo pienamente con quanto dice il Consigliere
Curtaz! Questo è uno strumento che, definendo percentualmente il
canone di affitto, introduce ragionamenti di eccessiva rigidità i
quali potrebbero compromettere il buon esito del patrimonio
industriale regionale.
Credo che l'obiettivo ultimo sia questo: gestire correttamente
il patrimonio immobiliare. Al contrario, la legge n. 1/1998, come
si evince dalla relazione alla legge, ha un vantaggio, anche se
apparente: la semplicità. Definire il canone di affitto applicando
una percentuale ha la connotazione di semplicità, perché si prende
un determinato valore che è nei registri regionali, gli si applica
una percentuale e si determina il valore. Se è vero che questo è
semplice, non è detto che sia giusto!
Il Consigliere Tibaldi parla di agevolazioni. Vorrei andare con
lui a ripercorrere il pregresso che ha la Regione e ritroverò che
tutta una serie di conduttori non hanno sottoscritto, perché
ritengono quel 2% troppo caro! Perché? Perché il 2% è riferito al
valore di patrimonio e il valore di patrimonio, nell'ambito della
contabilità pubblica, è un valore che cresce con il tempo, quindi
per fare delle analogie ci troveremmo con una macchina
particolarmente vecchia che, con la somma delle sue manutenzioni,
ha un valore equiparabile a una macchina sportiva o di gran lusso,
pur restando una macchina che potremmo definire una "utilitaria",
perché nell'ambito della contabilità pubblica le manutenzioni si
sommano. Io, applicando il 2% su quel valore, rischio di
penalizzare: ecco perché questa impostazione, che qualcuno
definisce "agevolata", che io definisco "rigida", non
necessariamente permette alla Regione di avere una gestione
coerente con quella che deve essere una buona gestione
dell'immobile industriale.
Per questa ragione è stato introdotto - e sono contento che il
lavoro della commissione, anzi ringrazio di nuovo il ruolo svolto
dai colleghi di maggioranza e da alcuni colleghi delle forze di
minoranza - un criterio guida, che è un criterio patrimoniale
reddituale; quindi, riconducendo il ragionamento a filosofie
spicciole di gestione aziendale, non è il solo valore di
costruzione, il solo valore di acquisto che governa la valutazione,
ma anche la possibilità che ha quell'immobile di produrre un
reddito, perché di questo abbiamo bisogno in Valle: di immobili e
di attività che producano un reddito. Il problema non è definire un
valore di affitto per il piacere di definirlo, ma definirlo in modo
tale che l'azienda che conduce quell'immobile sia nella condizione
di svolgere la sua attività e di produrre un reddito, e quindi di
creare occupazione e di pagare quel giusto tributo fiscale che
permette alla pubblica amministrazione di svolgere il proprio
ruolo. Questa è la filosofia di fondo: un criterio misto
patrimoniale reddituale.
Voglio tornare su alcuni dubbi che alcuni colleghi hanno sul
futuro di questa società, e vado a prendere una società, "Structure
Vallée d'Aoste", la quale, nel momento in cui ha fatto una
valutazione per immaginare la cessione o la concessione con diritto
di superficie di determinate aree, si è cimentata con valutazioni
che sono sul valore di ricostruzione. Qual è questo valore di
ricostruzione? Questo valore di ricostruzione viene definito
individuando, come valore, la differenza fra il valore di mercato e
il valore di trasformazione dell'area; quindi, facendo questa
differenza, individuate esattamente qual è il valore che potete
attribuire a quell'area per poter fare il lavoro e non essere fuori
mercato. Questo è un lavoro - credetemi - che è meritevole e che
viene incontro alle esigenze. Credo che qui si travisi
fondamentalmente il discorso fatto dall'AVI, perché il disappunto è
stato espresso per una legge che non ha funzionato e non perché si
voleva mantenere quel tipo di legge. Il disappunto è stato espresso
in modo chiaro, dicendo: "questa norma, che era partita con tale
criterio di semplificazione, per motivi che non indaghiamo, non ha
funzionato".
Signori, quando il Governo fa, la maggioranza fa, ci sono delle
situazioni in cui si dice: "è tutto sbagliato", nel momento in cui
non si fa, si dice: "non si fa niente", ma da questo punto di vista
è fondamentale introdurre dei correttivi che permettano di gestire
le situazioni e quindi bisogna anche prendere atto che la
struttura, il meccanismo pubblico, reagisce, ed è compatibile nel
momento in cui parla delle proprie attività, delle attività
istituzionali. Se vogliamo rivendicare un'attività e un indirizzo
per attività che non sono propriamente istituzionali, dobbiamo
attrezzarci. Questa legislatura ha già visto una semplificazione,
il pregresso è stato unificato, abbiamo gestito in modo univoco
tutte le attività pregresse, creando un centro di competenza
all'interno della Presidenza della Giunta, l'Ufficio
legislativo.
Vi faccio presente, dal punto di vista organizzativo, quante
sono le strutture che si occupano di immobili: l'Ufficio affari
legali, la Direzione del patrimonio, il Dipartimento delle attività
produttive e, per quel che attiene tutti gli interventi e le
manutenzioni, i Lavori pubblici. Credete che sia questo il metodo
giusto per gestire immobili non destinati ad una propria attività?
Ritengo che non si debba prendere tutto quello che è stato fatto,
dicendo che è stato fatto male, ma si debba cercare di adeguarsi ai
tempi e, per fare questo, bisogna cercare di dare delle definizioni
di tale tipo.
Sempre in merito alle osservazioni sulla proposta non definita,
accolgo le critiche, ma vorrei fare un ragionamento lineare ed
onesto. All'interno dell'articolo 2, 1° comma, si indica la
possibilità di avere o una società esistente o una nuova società;
allora, spiegatemi qual è la differenza dal punto di vista
dell'impostazione! Vi ricordo che il conferimento è successivo ad
una istanza che farà la proprietà al Presidente del Tribunale di
Aosta per nominare un perito estimatore; a fronte di questa perizia
avremo i dati precisi per meglio costruire un'operazione. Quello
che è stato indicato con chiarezza all'interno di questa legge è
l'impostazione, anche perché noi, con qualsiasi delle 2 soluzioni,
dovremo andare a costruire un sistema organizzativo che andrà ad
implementare un'attuale organizzazione, se utilizzeremo una società
già esistente, oppure dovremo costruire questo tipo di
organizzazione all'interno di una nuova società. Il ragionamento
sarà sulla compatibilità tra un'organizzazione e un'altra.
Vi ricordo che questo doppio percorso all'interno della gestione
delle centrali elettriche ha avuto lo stesso tipo di impostazione:
è stato comprato il ramo di azienda e tutti gli immobili della
"ILVA Centrali Elettriche" con la "CVA" originaria, dopodiché
l'acquisto del ramo di azienda "ENEL" è stato fatto con "GEVAL", e
pur avendo già una società, per evitare possibili conflitti, si è
scelto di tenere distinte le due società per un lasso di tempo
necessario a gestire le operazioni e farle confluire con una
fusione successiva, creando un soggetto unico. Credo che il futuro
non possa che portarci alla costituzione di una sola società, ma
nella prima fase, acquisite tutte le perizie e valutazioni del
caso, occorre immaginare che inizialmente possano esserci due
momenti.
Ricordo che la società esistente - così usciamo da questa
ambiguità - è "Structure Vallée d'Aoste", che è stata costituita
per gestire un'operazione finanziata da fondi europei, con
finanziamenti europei, quindi il timore è quello di introdurre
inizialmente un'attività che possa creare un minimo di attrito con
un'attività già in corso; se così non fosse, "nulla quaestio"!
Quindi, dal punto di vista dell'impostazione, credo che qui ci sia
poca onestà nel dire che non ci sono le idee chiare, perché la
gestione con una società pubblica, interamente di proprietà del
pubblico, non cambia a seconda del nome! Qui non stiamo immaginando
di andare o in Svizzera o a Milano, stiamo immaginando di andare
sullo stesso luogo, con lo stesso strumento, ma dal punto di vista
organizzativo e tecnico deve essere valutato: è solo questo! Non
credo sia accettabile, da parte mia, un'idea di "poca chiarezza";
anzi, qui le linee guida sono molto precise e chiare!
Quando mi si chiede questi oneri a carico previsti nella legge
di che natura sono... sono il frutto di una stima degli oneri
tributari che saranno generati dal conferimento. Siccome sapete che
gli oneri tributari sono percentuali, sono stati stimati sul valore
attualmente a patrimonio. Ricordo che tali oneri tributari fanno
parte di questi tributi previsti dalla normativa statale che dà
diritto alla compartecipazione dei 9/10 delle imposte pagate dalla
Regione, quindi sono questi gli oneri.
Sulle modalità della gestione, accolgo con favore la modifica
fatta in commissione, per cui questo tipo di gestione - per evitare
qualsiasi fraintendimento - sarà coerente con le linee guida, con
le strategie individuate dall'Amministrazione regionale e che, per
massima tutela, verranno approvate dal Consiglio regionale: questo
per tranquillità di ognuno. È chiaro che all'interno di dette
strategie ci saranno - ed è stato scritto in modo esplicito - anche
possibilità di dismissioni.
Ritornando alle osservazioni, quali sono le aree che sono
necessarie a uno svolgimento di una attività pubblica? Non credo
siano tutte, non credo che la proprietà di singoli capannoni
industriali permetta la gestione corretta e coerente di un
patrimonio industriale! Vi ricordo che ogni volta che dobbiamo fare
qualcosa come pubblica amministrazione, dobbiamo fare perizie,
dobbiamo dare pubblicità, dobbiamo fare una serie di cose che sono
continue, per cui se la proprietà rimane della Regione o anche di
una società regionale - perché non cambia -, tanto vale che su
determinate situazioni, e se vi è l'interesse da parte del
conduttore - perché, oggi come oggi, non è che la congiuntura
economica sia brillante, non solo in Valle d'Aosta, ma anche in
Europa -... non credo sia un'impostazione che dà delle risposte e
dà un metodo molto chiaro!
Si fanno alcuni appunti in merito alle duplicazioni di
personale; ricordo a tutti - e non avrei bisogno di farlo perché,
con continue interpellanze, varie forze politiche chiedono degli
arretrati - che se i dipendenti fossero necessari, il ragionamento
vostro non farebbe una grinza! Abbiamo un certo numero di persone
che fanno un mestiere, questo compito viene assolto da un altro
soggetto, queste persone non hanno più nulla da fare; peccato che -
come sapete - ci siano notevoli arretrati! Ora, uno degli obblighi
che ha la pubblica amministrazione è di non avere arretrati e di
dare delle risposte tempestive sulle varie questioni, e quindi
affrancando la struttura di alcune attività, potranno essere svolte
meglio e prima tutta una serie di attività che attualmente oberano
gli uffici.
Il ragionamento fatto dicendo che qui vi è una duplicazione di
dipendenti, è pretestuoso perché - come mi insegnate - le risposte
tardano ad essere date in quanto c'è arretrato, perché le persone
sono oberate e perché oggi è cambiato tutto! Quando dovete
immaginare di affittare un immobile, dovete acquisire tutta una
serie di documenti, di certificati che non c'erano in passato!
Anche nel privato, non solo nella pubblica amministrazione, in cui
un'attività veniva svolta da 2 persone, oggi ce ne vogliono 4!
Perché? Perché si sono susseguite delle evoluzioni normative! Non
c'è una volontà da parte della Regione di duplicare il proprio
personale, ci sono esigenze che purtroppo vanno affrontate in virtù
delle normative attuali!
I criteri di locazione ovviamente saranno una conseguenza di
quelli che abbiamo adottato a monte per la valutazione; la
valutazione, che ovviamente è patrimoniale reddituale, non potrà
che avere una ricaduta sull'affitto e quindi sulla capacità che ha
quell'immobile di produrre un reddito. Ed è ovvio che se l'immobile
è versatile, se può essere destinato a svariate attività, questo
canone avrà una sua determinazione; più l'immobile è rigido, più
l'immobile è monodedicato, più il canone di affitto sarà una
diretta conseguenza con l'andamento del mercato di quel settore.
Voglio farvi l'esempio, perché qui è stato citato varie volte.
Oggi, l'alta tecnologia, certi insediamenti industriali che abbiamo
nel fondo valle corredati di strutture tecnologiche quali camere
bianche... hanno una redditività che è bassa; quindi, se dovessimo
andare ad affittare questi immobili, non potremmo andare a
valutarlo con un semplice: "questa camera bianca è costata "X"
miliardi di vecchie lire", dobbiamo avere il 2-3%, perché saremmo
completamente fuori mercato, non troveremmo alcun interlocutore!
Ecco perché ci vuole una svolta, perché lo strumento - e io sono
d'accordo con quanto ha detto il Consigliere Curtaz - è uno
strumento rigido, non permette la gestione che viene richiesta.
Il Consigliere Comé mi parla dell'urgenza; non è compito mio
fare un ragionamento su questo, ma ricordo al Consigliere Comé che
questa legge è stata presentata a marzo, quindi tutti i gruppi
hanno potuto fare un ampio dibattito. La discussione non è
patrimonio di un singolo commissario, ma è un momento di confronto
e di sintesi di ogni commissario con il suo gruppo politico e con
chi rappresenta; non può essere una gestione individuale! Allora,
con un ragionamento del genere, io dico: "Consigliere Comé, se i
tempi che ci siamo indicati sono quelli proposti nella legge, cioè
1° gennaio 2005, per arrivare ad un'operatività abbiamo l'istanza
da presentare al Presidente del Tribunale, le perizie da
effettuare, e per trovarci con le carte in regola il 1° gennaio
2005 non abbiamo tempo da perdere! Ecco qual è il tipo di urgenza,
voglio precisarlo per evitare che sia uno sfizio, quindi nessuna
voglia di comprimere il dibattito, anzi abbiamo dimostrato una
grande disponibilità con le commissioni; del resto, disponibilità
ben riposta!
Nel momento in cui si parla di "impoverimento del Consiglio" e
di un "ruolo esagerato di Finaosta", ricordo che tale tipo di
attività è proprio l'attività specifica delle finanziarie: quella
di avere le partecipazioni - ricordo la partecipazione negli
impianti di risalita -, dopodiché il Consiglio è sempre sovrano; se
il Consiglio immaginasse - cosa che non è l'indirizzo dell'attuale
Governo - di fare delle attività diverse, di dismettere, di cedere
le partecipazioni, qui abbiamo liberisti estremi piuttosto che
altre ideologie, ma da questo punto di vista è sempre il Consiglio
che è sovrano, gli indirizzi vengono sempre governati dal
Consiglio, quindi non abbiamo alcun impoverimento.
Ricordo che, con le indicazioni che abbiamo messo in questa
legge, siamo andati più o meno ad indicare un percorso simile a
quello di altre società. Ricordo a tutti come l'autoporto è gestito
da una società che ha dato degli ottimi risultati, le cui linee
guida sono state stabilite dall'Amministrazione regionale che ha
governato e ha addirittura indicato la tipologia delle aziende che
dovevano popolare l'area; per cui, nel momento in cui in Consiglio
approderà l'indirizzo strategico, avremo modo di dare tutte le
indicazioni del caso. Ecco che il Consiglio potrà fare delle
valutazioni costruttive, e lì io credo che chi avrà buone idee,
troverà da parte della Giunta orecchie sensibili. Se qualcuno di
voi ha delle idee migliori rispetto a quelle che sta esprimendo la
Giunta in merito agli indirizzi, se qualcuno di voi pensa che un
settore merceologico o un tipo di attività permetta la ricchezza
della Valle d'Aosta, si faccia avanti: troverà sicuramente degli
ascoltatori e degli esecutori puntuali! Se qualcuno viene a dirci:
"guardate l'alta tecnologia non funziona più" e cominciamo a fare
delle "cinture di pitone" che promettono di avere successo, che ce
lo venga a dire, perché in caso contrario rischiamo di fare una
speculazione di tipo politico! Noi facciamo delle proposte e
gestiamo, non so se al meglio, ma con tutte le nostre migliori
risorse, con dedizione.
Ripeto, credo che tutti i Consiglieri che hanno voglia di
contribuire lo possono fare e quando ci sarà l'approvazione delle
linee strategiche e gli immobili che sono da considerare da
dismettere o meno, che si facciano avanti! Noi dobbiamo dare delle
risposte; queste risposte, fino ad oggi, la normativa attuale non
ha permesso di darle! Voi sapete che ci sono i consorzi
artigianali, che voi volete tutelare, che fino ad oggi non hanno
potuto beneficiare dell'acquisto delle loro aree acquisite con il
diritto di superficie; così facendo, ci siamo proposti di fare un
provvedimento in cui, all'interno dei criteri delle dismissioni,
andremo a dare una risposta a tutti questi consorzi di artigiani
che, fino ad oggi, hanno costruito con il diritto di superficie i
loro immobili. Con questo tipo di procedura potranno acquisire
definitivamente la titolarità e inserire nel loro bilancio degli
immobili che permetteranno di azionare la leva finanziaria la
quale, oggi come oggi, è indispensabile per la gestione
dell'attività.
Sono portato a fare un intervento fiume perché credo che questo
discorso meriti l'attenzione di tutti, ma soprattutto una certa
pacatezza e una certa meditazione sulle soluzioni da proporre.
Tuttavia, credo che ci siano anche dei tempi ragionevoli e confido
nella vostra onestà, al di là del gioco delle parti, di comprendere
che non c'è alcuna volontà di esautorare questo Consiglio, ma c'è
la necessità e la volontà di dare una risposta a tutto un sistema
che oggi - purtroppo! - si trova in una congiuntura economica
nazionale ed internazionale non particolarmente esaltante.
Con questo tipo di proposta crediamo di mettere in atto tutta
una serie di attività che, insieme ad altre che stiamo studiando,
possa permettere il rilancio e la conservazione di tutte le
professionalità che in Valle ci sono.
