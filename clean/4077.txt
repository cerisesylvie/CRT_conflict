Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 396 del 29 settembre 1981 - Resoconto
OGGETTO N. 396/81 - TRATTAZIONE PRELIMINARE DEL DISEGNO DI LEGGE
REGIONALE N. 307, DI INIZIATIVA POPOLARE, PRESENTATO IL 3 LUGLIO
1981, CONCERNENTE: "DECENTRAMENTO DI FONDI AI COMUNI DELLA VALLE
D'AOSTA PER IL FINANZIAMENTO DI OPERE PUBBLICHE E DI SERVIZI DI
CARATTERE SOCIALE E CULTURALE".
Presidente
- Colleghi Consiglieri, sono relatore di
questo oggetto e di quello successivo, ma la relazione allegata è
talmente esauriente e documentata che credo siano ben poche le
parole che devo aggiungere.
Voglio sottolineare che la presentazione del disegno di legge di
iniziativa popolare è avvenuta il 3 luglio e che quindi la scadenza
entro la quale il Consiglio deve pronunciarsi è il 3 gennaio 1982.
Devo ricordare che di tale iniziativa il Consiglio è già stato
informato durante le comunicazioni dell'ultima seduta prima delle
vacanze estive, e che nel corso delle vacanze estive si è proceduto
a quanto stabilisce la legge regionale circa la verifica della
validità delle firme e del loro numero esatto. Nella relazione è
scritto chiaramente il numero delle firme non considerate valide
dall'Ufficio a tale scopo istituito, che ha lavorato sotto la
sovrintendenza dei Consiglieri Segretari Minuzzo e Tamone; non
starò a rileggere tutta l'elencazione, l'essenziale è che malgrado
siano state trovate 103 firme non valide, quelle valide risultano
essere 3294, quindi più delle 3000 previste dalla legge.
A questo punto il Consiglio regionale è chiamato, a norma della
legge sull'iniziativa popolare a livello regionale, a confermare la
validità dell'iniziativa e quindi a dichiarare ufficialmente che le
firme che sono state regolarmente apposte superano le 3000 e sono
esattamente 3294.
Inoltre, il Consiglio deve deliberare di sottoporre all'esame
della Giunta - e questo è automatico perché previsto dalla legge -
e delle Commissioni consiliari il provvedimento stesso; inoltre
deve assegnare il termine massimo entro cui le Commissioni dovranno
pronunciarsi. Proprio per l'esperienza fatta, la Presidenza
propone, se il Consiglio è d'accordo, che questo provvedimento sia
assegnato alla I Commissione per la parte finanziaria e per il
problema di carattere generale, cioè quello del decentramento, e
alla II Commissione perché competente in materia di opere
pubbliche.
Credo che la mia relazione possa terminare qui; vorrei precisare
ancora una volta che il Consiglio non è chiamato a discutere il
provvedimento o a entrare nel merito o a pronunciarsi su di esso,
ma solamente a esprimersi sulla validità delle firme, sul loro
numero e sull'assegnazione per il parere delle Commissioni - che la
Presidenza propone che siano la I e la II - di un termine massimo
di due decorrenti dalla odierna.
Ha chiesto di parlare il Consigliere Viberti. Ne ha facoltà.
Viberti (DPROL)
- Per non andare al di là delle richieste
fatte dal Presidente del Consiglio, cercherò di limitarmi nella
esposizione, ma credo che da parte di chi ha indirettamente
contribuito alla formazione del Comitato per la raccolta delle
firme - secondo quanto disposto dalla legge, approvata da questo
Consiglio, che ha normato la possibilità di portare in discussione
delle leggi di iniziativa popolare - sia opportuno e doveroso dire
alcune cose, che vanno innanzi tutto a rendere merito ai funzionari
dell'Ufficio di Presidenza, che hanno dovuto effettuare un lavoro
faticoso e che ha richiesto una precisione ed un impegno notevoli,
forse molti di voi non lo sanno, ma la massa di carta su cui sono
apposte queste 3000 e più firme è considerevole, e certo non è
stato lavoro da poco. Voglio poi ringraziare quanti hanno
collaborato nella raccolta di queste firme: parlo di militanti, di
semplici simpatizzanti, di persone che hanno saltato pranzi e cene
o che si sono recate a proprie spese in vari centri della nostra
Regione per permettere a degli elettori, a dei cittadini di
esprimere un'opinione rispetto ad un tema come quello del
decentramento; opinione che è stata espressa, appunto, a livello di
firma, regolarmente autenticata da un notaio. E qui rivolgo un
ringraziamento a tutti i notai che hanno voluto permettere che un
sacrosanto diritto dei cittadini italiani venisse nella nostra
Regione adempiuto, e anche ad un giudice conciliatore, che per la
circoscrizione di Aosta era autorizzato alle autenticazioni.
Dopo i ringraziamenti a quanti hanno collaborato e a quanti con
la loro firma hanno voluto sostenere questa iniziativa, mi
permetterei anche di sottolineare che per la prima volta si è
innescato un altro meccanismo istituzionale, che va ad accrescere
quello che è il patrimonio, a mio avviso, di libertà politica e va
ad accrescere le possibilità che ogni cittadino ha, come singolo o
come associazione, di esprimere le istanze a livello
istituzionale.
Il tema su cui si fondano i due disegni di legge di iniziativa
popolare è quello del decentramento. Il Presidente del Consiglio ha
chiesto - ed io intendo rispettare la sua richiesta - di non
entrare nel merito. È sicuramente, comunque, un tema sul quale
questo Consiglio dovrà dibattere approfonditamente; abbiamo sentito
che proprio in merito al problema finanziario sono arrivati degli
ordini del giorno da parte dei Comuni; sappiamo che l'Associazione
dei Sindaci ha organizzato proprio sul problema del decentramento
una riunione che credo abbia portato alcuni chiarimenti al tema e
abbia dato un contributo alla discussione di questo problema. Noi
non abbiamo l'abitudine di farci della propaganda attraverso il
Consiglio regionale, cerchiamo invece di portare le nostre opinioni
a confronto con quelle delle altre forze politiche, ma questa è una
delle occasioni che il Consiglio non deve perdere, perché il
significato di questa iniziativa è molto importante, è molto
profondo; lo ripeto, è una strada attraverso la quale i cittadini
possono esprimersi, oltre a quella che hanno normalmente ogni
cinque anni, quando si rinnovano le legislature. È una strada che è
difficile da percorrere anche per un Gruppo organizzato come il
nostro, che ha faticato molto per poter raccogliere queste firme, e
io credo che sarebbe difficile anche per forze politiche
numericamente superiori alla nostra riuscire in questo risultato. È
una via da percorrere, da non lasciare aperta e poi dimenticata,
perché per le strade, di fronte alle fabbriche, in tutti i luoghi
dove abbiamo raccolto queste firme, abbiamo avuto occasione di
discutere con la gente, di parlare proprio di questi temi;
l'iniziativa era stata affiancata ad una iniziativa di più ampio
respiro, che comportava una discussione a livello nazionale su un
altro problema, ma qui nella nostra Regione noi abbiamo puntato, e
giustamente, su questo tema e abbiamo avuto ragione, perché abbiamo
visto come la gente, proprio su queste cose, era disposta a
discutere, magari dopo otto ore di lavoro, uscendo dalla fabbrica;
era disposta a fermarsi e magari anche a perdere il pullman o il
mezzo di trasporto che la riportava a casa. Questo perché, tutto
sommato, quando si prendono delle iniziative che la gente riesce a
capire c'è ancora la possibilità di dare forza a questa democrazia,
c'è ancora la possibilità di avere un contatto con la gente che non
sia quello della pacca sulla spalla e del favore, ma proprio un
contatto che permetta ai cittadini di esprimersi e di dare il
proprio contributo.
Non voglio entrare nel merito dei disegni di legge; ricordo
soltanto che sono state fatte molte critiche circa la stesura dei
medesimi: la stesura è stata volutamente semplice.....
Presidente
- Consigliere Viberti, le Commissioni avranno
tutto il tempo per.....
Viberti (DPROL)
- Signor Presidente, io sto cercando di
mantenermi nei limiti....
Presidente
- No, ma lei deve dire che le 3200 firme per
lei bastano e se è giusto che vadano a quelle....
Viberti (DPROL)
- Signor Presidente, che bastano l'ha
detto lei! Io vorrei sottolineare che si tratta di una cosa che per
la prima volta nella nostra Regione avviene....
Presidente
- Questo l'ha detto, ma quando....
Viberti (DPROL)
- Se lei intende farmi espellere si
muova, perché io ho intenzione di continuare a finire il mio
discorso!
Non mi pare di aver detto cose che non potessi dire o di aver
suscitato polemiche; quindi, Signor Presidente, le chiedo - una
tantum, come siamo abituati a fare in questo Consiglio - di poter
dire altre due parole. Se lei ritiene, io adesso mi fermo; chieda
al Consiglio se è il caso e io non dirò più una parola!
Presidente
- No, io non chiedo niente al Consiglio! Ho
lasciato che il Consigliere Viberti illustrasse la validità della
raccolta delle firme e del referendum; non so cosa intende dire sul
testo, ma quando inizia il discorso dicendo: "Il testo..." sono
costretto a richiamare la sua attenzione sul fatto che se mi fa
un'analisi di questo genere, la devo interrompere; quindi, in
questo senso, vuole essere questo mio intervento, non per strozzare
la discussione, ma per richiamare anche quanti interverranno dopo
il Consigliere Viberti sul fatto che se entriamo nell'esame del
testo - se è più lungo o più corto, se sono tanti articoli o pochi
articoli - interveniamo su quello che sarà il lavoro delle
Commissioni a cui il testo va assegnato in questa circostanza.
Quindi, continui pure, tenendo conto di queste precisazioni.
Viberti (DPROL)
- Allora, mi permetto di dire che non
sono mai stati trattati in questo Consiglio oggetti di questo
genere, quindi non c'è un'esperienza; perciò io accetto che il
Presidente del Consiglio faccia i suoi richiami, ma insisto a dire
che non volevo assolutamente parlare del testo; mi riferivo alle
critiche che sono state fatte e volevo motivare la composizione di
questi disegni di legge, che è stata volutamente semplice per
permettere che la gente potesse discutere dei medesimi e afferrasse
facilmente quale è il nocciolo centrale del problema; poco
interessava a chi ha preso questa iniziativa che la gente
discutesse su quale base dovesse essere destinata a un Comune
piuttosto che ad un altro, quello che era importante era poter far
discutere la gente su un concetto particolare.
Comunque, io rivendico a chiunque il diritto di discutere, in
quanto l'oggetto in questione si riferisce alla trattazione
preliminare del disegno di legge, e fino a prova contraria questo
non vuol dire che non si possa anche, volendo, entrare nel vivo
della discussione. Io, proprio per rispetto al Presidente del
Consiglio e ai colleghi, non avevo e non ho l'intenzione di farlo,
ma non credo che sia scritto da qualche parte che non si possa
farlo! Comunque, lo ripeto, per rispetto al Presidente del
Consiglio, mi attengo alle sue richieste.
Altre forze politiche erano state invitate a collaborare a
questa raccolta di firme; purtroppo l'iniziativa è rimasta
completamente sulle nostre spalle: non c'è forse fiducia nella
gente, non c'è forse la volontà di avere contatti con gli elettori
quando si tratta di togliere un po' di potere al palazzo! Speriamo
che la discussione nelle competenti Commissioni e in incontri che
noi sollecitiamo con tutte le forze politiche, come già del resto
abbiamo fatto a suo tempo, permettano di arrivare alla definizione
dei due disegni di legge, che non necessariamente debbono rimanere
così come sono stati presentati; quello che ci interessa è il
nocciolo del problema che desideriamo sia centrato; quello che ci
interessa è che i benefici per i Comuni siano evidenti; quello che
ci interessa è che da questa iniziativa la gente possa avere una
nuova iniezione di fiducia verso le istituzioni, possa avere voglia
di prendere altre iniziative, che non necessariamente debbono
nascere dalla testa di qualche Gruppo o dalla esigenza politica per
qualche partito di raccogliere delle firme su una certa questione.
Sarebbe importante che proprio dalle persone, magari da
associazioni che non hanno niente a che spartire con i partiti
politici, venissero delle iniziative di questo genere; la
possibilità di farlo c'è, noi l'abbiamo dimostrato a dispetto anche
di quanto hanno cercato di boicottare questa iniziativa. Il popolo
valdostano nei confronti dei referendum e delle iniziative di legge
popolare ha dimostrato una sensibilità particolare, una sensibilità
che noi non dobbiamo lasciar perdere, perché deriva a mio avviso
dal patrimonio culturale che il popolo valdostano possiede, e che
sta perdendo anche grazie all'azione dei politici della nostra
Regione.
Non voglio aggiungere altro proprio perché voglio evitare di
entrare nel merito, e se l'ho fatto in qualche caso durante questa
breve trattazione me ne scuso; ma ripeto, non essendoci precedenti
e non essendo la legge precisa al riguardo, rivendico anche per
altri la possibilità di entrare nel merito del provvedimento. Se
poi il Presidente del Consiglio o l'Ufficio di Presidenza fossero
di avviso contrario, dovranno non soltanto a ragion veduta ma in
modo preciso e documentato con richiami agli articoli di legge,
dimostrare quanto è stato sostenuto poc'anzi.
Presidente
- Rispondo subito al Consigliere Viberti,
senza voler aprire una polemica, con una precisazione: forse la
legge regionale sui referendum - esattamente la legge 7 maggio
1975, n. 16 - non precisa, anche se a mio avviso abbondantemente
chiarisce, quale deve essere l'iter; ma quando si tratta di
interpretare le parole "trattazione preliminare" io insisto nel
dire che deve essere una trattazione preliminare di carattere
formale sull'iter della legge, perché non possiamo in questo caso
stravolgere quella che è la norma generale, e cioè che il Consiglio
esamina i provvedimenti nella loro interezza solamente dopo che le
Commissioni si sono pronunciate e hanno lavorato sul testo. Quindi
siccome oggi siamo chiamati a verificare la validità
dell'iniziativa per quanto riguarda il numero delle firme e ad
assegnare il provvedimento all'esame della Commissione, se ne
facessimo una trattazione preliminare nel merito - e questo
potrebbe farlo solo il Consigliere Viberti, che è a conoscenza del
disegno di legge, in quanto ci ha ricordato che è stato il suo
movimento che ne ha provocato la presentazione con la raccolta
delle firme - secondo me stravolgeranno la normale procedura dei
provvedimenti, che sono valutati dall'Assemblea solamente dopo che
le Commissione li hanno esaminati approfonditamente. Mi sembra per
lo meno abbastanza inconsueto, e comunque anacronistico, che per un
disegno di legge di iniziativa popolare il Consiglio possa
discutere prima delle Commissioni. Almeno, questa è
l'interpretazione che la Presidenza ritiene sia la più valida in
questa occasione che, come ha ricordato il Consigliere Viberti, per
la prima volta si presenta al Consiglio regionale.
La Presidenza ricorda ancora che il Consiglio è chiamato a
deliberare sulla validità dell'iniziativa, perché le firme
regolarmente apposte superano le 3000 richieste; sulla assegnazione
del disegno di legge alla I e alla II Commissione e
sull'assegnazione ad esse del termine massimo di due mesi,
decorrenti dalla data odierna, per pronunciarsi in merito.
Chi chiede ancora la parola? Nessuno chiede la parola? La
Presidenza propone allora di procedere ad un'unica votazione, con
la quale - come si è già detto più volte - il Consiglio accerta la
validità delle firme da cui è sottoscritto il disegno di legge n.
307 di iniziativa popolare, stabilisce di affidare il disegno di
legge all'esame della Giunta e della I e II Commissione, e assegna
alle Commissioni e alla Giunta due mesi di tempo per
pronunciarsi.
Questo fa sì che nel corso del mese di dicembre il provvedimento
dovrebbe venire in Aula per la discussione in Consiglio. Non ci
sono obiezioni?
Metto in approvazione il deliberato testé illustrato.
Esito della votazione:
Presenti: 29
Votanti: 29
Maggioranza: 15
Favorevoli: 29
Il Consiglio approva all'unanimità.
Presidente
- Passiamo quindi alla trattazione
dell'oggetto n. 5.
