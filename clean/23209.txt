Classificazione
INDUSTRIA



Oggetto del Consiglio n. 2429 del 24 gennaio 2007 - Resoconto
OGGETTO N. 2429/XII - Concessione di contributi ad imprese
per la realizzazione di un progetto di ricerca industriale.
(Interrogazione)
Interrogazione
Viste le Delibere di Giunta regionale n. 4033 del 22 dicembre
2006 e n. 4034, di pari data, aventi per oggetto la "concessione di
un contributo... (omissis) per la realizzazione di un progetto di
ricerca industriale" alle imprese Dora S.p.a. di Aosta e alla Cogne
Acciai Speciali S.p.a., ai sensi dell'art. 8 della L.R. 84/1993 e
successive modificazioni; nonché la DGR n. 4162 del 29 dicembre
2006, concernente l'approvazione del "finanziamento di un progetto
di ricerca industriale presentato dall'impresa "Via delle Indie
S.r.l." di Champdepraz";
Considerato che alla società Dora S.p.a. sono stati già
deliberati contributi per "i due progetti in corso di svolgimento"
ed alla Cogne Acciai Speciali S.p.a. sono stati concessi contributi
per il progetto denominato "Cogne 2008", anch'esso in corso di
svolgimento;
Considerato che a favore della società "Via delle Indie
S.r.l." è stato già impegnato un importo per il finanziamento (pari
a 155.937 €) a valere sull'esercizio 2006, benché l'impresa in
questione non abbia ancora presentato il programma della ricerca
stessa;
i sottoscritti Consiglieri regionali
Interrogano
L'Assessore competente per conoscere:
1) gli importi di contributo precedentemente accordati alle
sopra nominate imprese per i progetti in essere ed eventualmente
gli importi concessi per la ricerca e lo sviluppo relativi ad altri
progetti delle medesime;
2) la natura e la ricaduta sul tessuto produttivo valdostano
dei progetti di ricerca presentati da queste imprese nell'anno
appena trascorso;
3) quali altre imprese, nel corso del 2006, hanno potuto
godere dei benefici della legge regionale 84/1993;
4) quali sono, a giudizio dell'Amministrazione, i risultati
raggiunti fino ad oggi da queste ricerche.
F.to: Bortot - Squarzino Secondina - Venturella
Président
- La parole à l'Assesseur aux activités
productives et aux politiques du travail, La Torre.
La Torre (FA)
- Con questa interrogazione ci volete far
lavorare molto, nel senso che ho dovuto preparare una risposta
molto corposa e dettagliata, per cui cercherò di essere breve nella
risposta perché tanto la risposta scritta è talmente corposa che,
se mi mettessi a leggerla tutta, dovrei aprire un dibattito almeno
di un'ora su tale argomento. Siccome ritengo che le vostre domande
puntuali siano indirizzate soprattutto ad acquisire dei dati,
cercherò solo di riassumere la risposta scritta.
Alla prima domanda chiedete, per quel che riguarda "Dora" e
"CAS", quali sono gli importi di contributo accordati... glieli
riassumo cominciando da "Dora": nel 2001 ha avuto 602mila euro -
poi le do tutto, le darò un qualcosa di molto dettagliato, pertanto
non si preoccupi di prendere appunti... -, nel 2002 600mila euro
circa, nel 2004 3 milioni di euro, nel 2004-2006 circa 2 milioni di
euro a completamento di progetti che sono poi specificati e circa
800mila euro nel 2006, per un totale nei 6 anni di 9,7 milioni di
euro. "CAS" ha avuto circa 2,5 milioni di euro nel 2000, 554mila
nel 2003, 1,2 nel 2005 e nel 2006 attualmente siamo intorno ai
150mila euro, per un totale di 4,5 milioni di euro circa.
Quando lei mi cita con la seconda domanda le ricadute... gliele
riassumo mentre nella risposta scritta le trova nel dettaglio
estremo: la "Dora" ha iniziato nel 2001 con 4 dipendenti, nel 2006
siamo a 55, il progetto che abbiamo in corso in questo momento con
il trasferimento logistico nella nuova sede e con i nuovi
investimenti che si stanno portando avanti prevede di arrivare a
100 persone nell'arco del 2008-2009 al massimo, con una crescita
del doppio, questo è anche l'impegno che si sono presi nel portare
avanti il progetto. Per quanto riguarda la "CAS", nel 2003 si è
partiti con 852 dipendenti, ad oggi nel 2006 siamo a 1.074, quindi
sono stati assunti quasi 250 dipendenti in questo periodo, con
prospettive di crescita perché i bilanci mai come nel 2006 sono
stati ottimi con ricavi e utili, quindi con garanzie di
investimenti. Sono in corso poi progetti che stiamo portando avanti
e che troverà nel dettaglio.
Quando mi chiede quali altre imprese hanno potuto godere dei
benefici della legge, le faccio presente che sono la "Thermoplay",
l'"Eltek" e la "Ribes". La "Thermoplay" ha beneficiato in questo
quinquennio di circa 500mila euro, l'"Eltek" di circa 800mila euro
e la "Ribes" di 300mila euro. Troverà nelle risposte anche quali
sono i progetti di ricerca voce per voce.
"Quali sono, a giudizio dell'Amministrazione, i risultati
raggiunti fino ad oggi da queste imprese", anche qui troverà le
risposte, ma mi vorrei soffermare sul discorso della "Ribes": la
"Ribes" è una grande aspettativa per noi, perché opera nel settore
ad alta tecnologia della ricerca innovativa, l'ultimo progetto che
stiamo portando avanti con loro è proprio sul silicio, che è lo
strumento centrale dell'innovazione tecnologica legata a tutti gli
sviluppi dal computer alle tecnologie avanzate. Con loro stiamo per
chiudere questo famoso accordo, che però non sono cose che si
possono risolvere nel giro di pochi giorni, sono cose complesse. Vi
è un gruppo di società internazionali... siccome siamo ancora in
fase di trattativa, non siamo autorizzati a farne i nomi, vi è un
patto di riservatezza... e il Politecnico di Losanna che si fa
garante della parte brevetti, con le garanzie della ricerca...
siamo in procinto e anche con il Presidente Caveri dovremmo recarci
appena possibile a Losanna per incontrare queste società e il
politecnico, e con la "Ribes" siamo in procinto di presentare un
piano molto interessante sulle nanotecnologie e sulle ricerche
avanzate applicate.
Quando lei mi chiede una considerazione di tipo personale gliela
faccio. La mia preoccupazione qual è da quando sono arrivato a
poter verificare queste cose? Che i soldi della nostra ricerca
vengano spesi qui, ma che i frutti di tale ricerca siano utilizzati
altrove. Mi sono allora preoccupato di andare a spiegare questa mia
preoccupazione a tutti gli amministratori di tali società,
chiedendo loro, vista la nostra disponibilità di sostenere con
fondi la loro ricerca, di garantire alla Valle d'Aosta i famosi
"spin-off" in sede locale, garantire collaborazioni con aziende
locali, con delle nuove società che possono essere aperte qui che
diano risultati concreti. È evidente che con "Dora" qualche
difficoltà in più c'è stata perché "Dora" essendo una
multinazionale collegata a un gruppo olandese molto importante...
molta della ricerca che viene fatta qui viene poi mandata
all'estero... però l'Amministratore delegato ha recepito la nostra
istanza e si è impegnato a presentarci una serie di operatività
locali che dovrebbero gettare dei semi che speriamo possano
germogliare soprattutto creando dei posti di lavoro ad alto
livello. Cosa invece ho dovuto sentirmi dire da "Dora"? Che loro
hanno difficoltà a reperire il personale in Valle d'Aosta, ossia
hanno la necessità di avere ingegneri elettronici, ingegneri
informatici, specializzazioni di ingegneria e in Valle d'Aosta
tutti quelli che erano disponibili sul mercato li hanno assunti, ma
hanno una grande difficoltà a trovare tale tipo di professionalità.
Questa è una cosa che ci lascia perplessi, nel senso che purtroppo
dove abbiamo necessità di risorse non siamo in grado di andare a
coprire tali posti. Io le do la risposta, non ho voluto essere
breve per sottendere qualcosa, ma perché è veramente corposa e poi
lei ha tutti gli elementi.
Presidente
- La parola al Consigliere Bortot.
Bortot (Arc-VA)
- Parto da dove l'Assessore ha terminato.
Ieri ho partecipato a un convegno qui sotto sui finanziamenti
europei, per una volta tanto sono stato d'accordo con quanto ha
detto il Presidente, soprattutto quando ha richiamato tutta la
platea di tecnici, funzionari, dirigenti e professionisti ad un uso
più strategico, meno banale di queste risorse. Una parte importante
di tali risorse la stiamo utilizzando per la formazione
professionale, ci sarà un'interpellanza per il prossimo Consiglio
sull'argomento, ma noi dobbiamo capire - prima di fare la Casa
della formazione professionale - che tipo di formazione
professionale abbiamo bisogno di dare, che tipo di riqualificazione
culturale e professionale dobbiamo dare alle persone che perdono il
posto di lavoro e ai giovani per inserirsi in queste direzioni,
perché se alla fine abbiamo tante persone che si professionalizzano
in agricoltura, piuttosto che in altri settori, e la domanda non si
è in grado di svilupparla, rischiamo di avere professionalità
frustrate, con ragazzi o persone che saranno chiamate dal mercato
non si sa bene a fare cosa, con un grosso dispendio di energie e di
risorse finanziarie.
L'interrogazione riguardava il fatto che noi abbiamo messo a
bilancio... lasciamo perdere lo sviluppo alle imprese artigiane,
perché lì siamo tornati ai contributi a pioggia, ma, per quanto
riguarda la ricerca e lo sviluppo, abbiamo 6 milioni di euro, per
la nostra Regione se essi sono indirizzati bene, non è poco, perché
siamo in grado di finanziare progetti di ricerca, con le ricadute
sul nostro territorio in termini di qualità, professionalità e
posti di lavoro. Mancano i tasselli che congiungono l'investimento
che la Regione fa sui piani di ricerca delle aziende, manca forse
la capacità o almeno non sono riuscito ad avere i progetti. Vorrei
capire che tipo di progetti queste aziende mettono in piedi, sui
quali poi chiedono i finanziamenti alla Regione. Sui finanziamenti
alla Regione si innesca la richiesta giustamente del Governo
regionale, della ricaduta professionale e lì dobbiamo indirizzare
una parte della formazione professionale o della riqualificazione
professionale. È importante che questa filiera si completi.
Noi abbiamo rinnovato lo scorso anno ad agosto il Comitato
tecnico per l'esame e la valutazione delle domande e la
composizione... ho guardato e va tutto bene, ma noi dobbiamo anche
intervenire nell'esaminare i risultati, che possono essere a lunga
e media scadenza e anche fallimentari delle ricerche che
finanziamo. Il rischio è che finanziamo ricerche o molto banali, e
sono forme di contributi sotto la dizione "sviluppo e ricerca" che
in realtà vanno a coprire "buchi" di bilancio e non vanno nella
direzione della ricerca e sviluppo, oppure una ricerca le cui
ricadute avvengono da altre parti... proprio perché dovremmo con il
comitato nominato essere in grado di valutare i risultati della
ricerca. Mi sembra che in questa direzione, se non dal punto di
vista politico, non vi sia abbastanza attenzione da parte del
comitato nel richiedere i risultati della ricerca per capire le
ricadute, le finalità... e la politica che risposte può dare
rispetto ai risultati della ricerca stessa.
