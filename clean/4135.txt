Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 477 del 5 ottobre 1981 - Resoconto
OGGETTO N. 477/81 - INIZIATIVE PER LA LIMITAZIONE E LA RIDUZIONE
DI ARMAMENTI NUCLEARI. (Approvazione di mozione)
Presidente
- Do lettura della mozione presentata dai
Consiglieri Mafrica, Tonino, Péaquin, Carral, Bajocco e Cout:
MOZIONE
Il Consiglio regionale:
Vista la decisione del Governo italiano, presa in piena
estate, di trasformare la Sicilia in una base militare atomica con
l'installazione di missili nucleari a Comiso, scelta operata senza
consultare la Regione Autonoma Siciliana;
Tenuto conto della grave decisione del Presidente degli Stati
Uniti di costruire la bomba al neutrone, decisione adottata senza
neanche consultare i Paesi che di tale armamento saranno
adottati;
Preoccupato per la nuova corsa alle armi in atto nel mondo e
per il grave deterioramento della situazione internazionale che può
portare ad un conflitto atomico con conseguenze disastrose per
l'umanità;
Ravvisata la necessità di fermare questa assurda corsa verso
la morte, imponendo, con una larga mobilitazione delle istituzioni
e dei cittadini, la trattativa tra le superpotenze con l'abbandono
di ogni atto o decisione che si muova secondo logiche di potenza,
di forza e di intimidazione;
DELIBERA
di non approvare l'installazione dei missili a Comiso in
Sicilia o in qualunque altra Regione italiana;
di condannare la costruzione della bomba al neutrone e di
opporsi all'installazione futura della bomba N nel nostro
Paese;
di richiedere al Governo italiano l'impegno per operare con
decisione per la trattativa immediata tra URSS, Europa e USA per la
sospensione della costruzione e della installazione dei missili in
Europa e per lo smantellamento dei missili esistenti, attraverso un
equilibrato e graduale spostamento verso il basso degli equilibri
militari fino al raggiungimento del totale disarmo
militare.
Presidente
- Do lettura degli emendamenti presentati dal
Gruppo del PSI:
i primi punti delle premesse sono sostituiti dai seguenti:
Vista la decisione del Governo italiano,
in esecuzione
di quella del Parlamento italiano del dicembre 1979, di installare
sul territorio nazionale, a Comiso in Sicilia, una base di lancio
missilistica;
Considerato che la suddetta decisione del Governo ha
dichiaratamente lo scopo di ripristinare una situazione di
equilibrio tra Est ed Ovest inducendo di conseguenza l'Unione
Sovietica ad accettare l'idea di una vasta trattativa per la
riduzione degli armamenti in Europa, attuando la cosiddetta
"clausola di dissolvenza" che porterebbe allo smantellamento delle
basi nel caso di accordo;
Tenuto conto delle gravi decisioni dell'Unione Sovietica di
rafforzare le installazioni di missili SS 20 e degli Stati Uniti di
realizzare la bomba al neutrone;
il testo della deliberazione è modificato in questo senso:
- il primo punto è annullato;
- il secondo punto è così modificato:
"di condannare la
costruzione della bomba al neutrone, da parte di qualsiasi Stato, e
di affermare la completa estraneità dell'Italia alla realizzazione,
all'installazione ed all'utilizzazione di tale ordigno;"
- il terzo punto è invariato.
Presidente
- Chi illustra la mozione? La parola al
Consigliere Mafrica.
Mafrica
(PCI)
- Io mi trovavo al mare nel mese di
agosto quando ho appreso della decisione italiana di installare i
missili in Sicilia, e devo dire che siccome la cosa è avvenuta nei
confronti di una Regione a Statuto Speciale, che non era stata
consultata in quell'occasione e si è trovata quindi a dover subire
una scelta di cui non era a conoscenza senza neppure poterla
discutere, mi sono sentito particolarmente toccato come Consigliere
di una Regione a Statuto Speciale. Sulla scelta di Comiso come base
per l'installazione dei missili, credo che si possano fare alcune
osservazioni.
Il Parlamento, nell'inverno del 1979, aveva preso due decisioni:
quella di dare il proprio assenso alla costruzione dei missili
Pershing e Cruise, i cosiddetti euromissili, e contemporaneamente
quella di dare mandato al Governo per l'apertura di una trattativa
che rendesse non necessaria la prima decisione, cioè quella di
procedere alla costruzione dei missili. Mentre nel mese di agosto
si è deciso di scegliere Comiso come base per l'installazione dei
missili, la trattativa tra Est e Ovest, tra Stati Uniti e Unione
Sovietica, non era iniziata e non è in effetti ancora iniziata
adesso, anche se si sono avuti alcuni colloqui a livello di
Ministri degli Esteri. Io mi sono chiesto, e mi chiedo, come mai
l'Italia ha avuto tanta fretta nello scegliere la località in cui
installare gli Euromissili quando, per esempio, l'Olanda e il
Belgio non hanno mai neppure dato l'assenso alla costruzione e la
Germana Federale non ha ancora scelto i luoghi in cui installare
questi missili. Mi chiedo come mai non è stata consultata
l'Assemblea regionale della Sicilia, una Regione a Statuto
Speciale; non c'era neppure il pericolo che quella decisone
potesse, diciamo, essere osteggiata per ragioni di schieramento,
perché proprio in questi giorni si stava facendo in Sicilia il
pentapartito omologo al Governo nazionale! A mio giudizio c'è
stata, in questa decisione estiva, soprattutto la volontà di fare
una atto politico, di dare un segno agli Stati Uniti, ed è stato, a
mio giudizio, questo atto politico che non ha riscontro in altri
Paesi dell'alleanza, un atto che esprime una certa tendenza dei
Governi italiani a mettersi in prima fila nel rendersi graditi alle
direttive dell'Amministrazione americana in quel momento in
carica.
Nel mese di agosto, oltre a questa decisione sugli euromissili,
si è verificato anche un fatto molto grave, che penso avrà
preoccupato il popolo italiano a anche tutti i popoli del mondo: mi
riferisco ad un fatto di cui non si sono mai accertate e forse non
si possono accertare fino in fondo le origini e i dettagli esatti,
mi riferisco all'abbattimento degli aerei libici da parte della VI
Flotta americana. Può darsi che gli aerei libici abbiano attaccato
la flotta americana, anche se mi sembra un gesto sconsiderato da
parte di una nazione che ha un esercito un po' scassato mettersi ad
attaccare la VI Flotta americana!
Ma al di là di questi particolari, la cosa che secondo me deve
far riflettere è questa: è bastato un fatto come questo per far
scattare un allarme generalizzato. Io mi chiedo come mai la VI
Flotta americana senza consultare gli alleati, anche in questo
caso, senza consultare l'Italia che pure si trova a poche centinaia
di chilometri, è andata a fare delle manovre nel Golfo della Sirte.
Evidentemente, da parte dell'Amministrazione americana c'era la
volontà di dare una prova di forza, limitata, che però desse a
tutti, alleati e avversari, il segno di un certo indirizzo politico
e di una certa volontà.
Sempre in questa estate, c'è stata una terza decisione, dal mio
punto di vista ancora più grave, cioè quella di dare il via alla
costruzione della bomba al neutrone: i telegiornali italiani si
sono affannati a spiegare le caratteristiche pulite di questo
ordigno, dicendo che si tratterebbe di una bomba che uccide sì un
certo numero di uomini e di animali, però lascia intatte le cose:
è, quindi, una nuova superarma, parente del raggio della morte o
qualcosa del genere. Io credo che si debba dire che in realtà la
bomba al neutrone non è altro che una bomba nucleare a raggio
limitato, e cioè non è vero che uccide solo gli uomini e lascia
intatte le cose, ma entro un certo cerchio è distruttiva di tutto,
e al di là di questo agisce soltanto attraverso le radiazioni.
Questi tre fatti che ho ricordato, secondo me, ci portano a
considerare come da una parte ci si trovi in una situazione
internazionale particolarmente grave, e dall'altra come si sia dato
il via ad una corsa negli armamenti che senz'altro rappresenta un
pericolo per tutti. Se vogliamo ricordare oltre a questi casi anche
un altro particolare, anche il bombardamento da parte degli
Israeliani della centrale nucleare irachena poteva essere uno di
quegli episodi che possono dare inizio a qualcosa che poi non si sa
come va a finire. La situazione internazionale quindi è
pesante.
In tutta Europa, giustamente, sono rinati dei movimenti
pacifisti: sono nati dapprima in Olanda, in Germania, in Belgio e
hanno avuto recentemente un primo avvio qui in Italia; voglio
ricordare che il 27 di settembre ad Assisi c'è stata una marcia
della pace con una grande partecipazione sia di cittadini che di
forze politiche che di associazioni di diversa natura. Ecco, a
nostro giudizio tutto questo non è ancora sufficiente, occorre una
mobilitazione generale che deve superare orientamenti di carattere
partitico o religioso e deve avere la più ampia base possibile,
perché io credo che non sia accettabile per nessun uomo che possano
essere il Presidente degli Stati Uniti o il Segretario Generale del
Partito Comunista dell'Unione Sovietica, con una decisione loro
personale o dei gruppi ristretti che attorno a loro lavorano, a
stabilire se una gran parte degli uomini deve continuare a vivere o
meno! Quando qualche mese fa ho sentito che tutto il servizio
segreto degli Stati Uniti si era mobilitato perché il Presidente
aveva preso la valigetta con il pulsante che può dare inizio alle
guerre nucleari, questo fatto mi ha posto di fronte a questa
riflessione: se possiamo noi, cittadini della Valle di Aosta,
accettare una situazione di questo genere senza fare niente, magari
ritenendo che si tratta di una discussione che interessa i Governi
e non riguarda la realtà valdostana. Io credo che invece sia vero
quello che era scritto in un cartello ad Assisi, che la pace è il
bene principale, che la pace viene prima di tutto, che la pace è
quindi un'esigenza che supera ogni altra divisione che può esistere
nella collettività. C'è oggi un particolare bisogno di un movimento
perla pace, perché sta cambiando qualcosa nel mondo e se ce ne
rendiamo conto forse possiamo intervenire, se non ce ne rendiamo
conto non avremo fatto quanto magari era possibile fare. Quello che
sta cambiando è il concetto stesso di equilibrio del terrore: fino
a qualche anno fa, tra le due superpotenze - gli Stati Uniti e
l'Unione Sovietica - esisteva una specie di accordo su un fatto
fondamentale, che ognuna delle due era convinta che l'altra potesse
distruggerla anche in caso di attacco; c'era quindi questo
reciproco elemento di paura rispetto al fatto di iniziare una
guerra nucleare; c'era questo elemento di equilibrio, che non era
tanto in termini militari, ma si fondava nella convinzione che gli
armamenti da una parte e dall'altra fossero sufficienti a produrre
uno sterminio di dimensioni incalcolabili. Ebbene, questo
equilibrio del terrore è stato, a giudizio di molti esperti,
incrinato prima dalla scoperta e poi dalla decisione di costruire
la bomba al neutrone. Quando si è cominciato a pensare che fosse
possibile una guerra nucleare limitata inviando missili in un
territorio limitato e che quindi fosse possibile vincere una guerra
nucleare, a mio giudizio si è fatto un passo in avanti verso un
abisso che non è per fortuna conosciuto, ma che certamente si può
immaginare.
Io credo che il fatto che nei circoli militaristi e negli
ambienti militari si cominci a pensare alla possibilità di un
conflitto parziale, interessi in modo particolare gli Europei,
perché si parla tanto di missili di teatro, e con questa
espressione ci si riferisce ad un particolare teatro, che è
l'Europa; sarebbe certo un teatro per una ben tragica
rappresentazione! Ma evidentemente negli ambienti militari
dell'Ovest e dell'Est c'è qualcuno che pensa di poter fare una
guerra nucleare limitata in Europa: ho sentito da parte di
esponenti del pentagono teorizzare che se i carri armati russi
avessero invaso la Germania avrebbero potuto essere fermati con
qualche bomba al neutrone. E l'attenzione che si sta facendo
intorno agli euromissili è qualcosa che secondo me deve preoccupare
in modo particolare i Paesi europei, perché la decisione di
installare gli euromissili è qualcosa che secondo me deve
preoccupare in modo particolare i Paesi europei, perché la
decisione di installare gli euromissili e di discutere della
possibilità di guerre sul territorio europeo, aumenta di per sé la
probabilità di un conflitto nucleare che abbia per sede l'Europa.
Già prima che si parlasse di SS 20 o di Pershing sia gli Stati
Uniti che l'Unione Sovietica avevano missili a sufficienza per
distruggersi reciprocamente e per distruggere l'intero pianeta.
Cosa è successo ad un certo punto? È successo che l 'Unione
Sovietica, installando gli SS 20, ha pensato di potersi difendere
dal suo punto di vista, comunque ha pensato di doversi guardare da
possibili attacchi sia da parte dell'Europa che degli Stati
Uniti.
Basandosi sul concetto della gittata dei missili, ha impiantato
gli SS 20 provocando la reazione da parte degli Stati Uniti che
hanno deciso di aggiungere ai missili già esistenti - perché in
Europa ce n'erano già - sui bombardieri, che possono essere portati
da tutte le parti e a quelli che sono sui sottomarini atomici che
pure possono andare da tutte le parti, questi missili di raggio più
corto, quindi destinati al teatro europeo.
Probabilmente altri verranno a dirmi che la responsabilità è
dell'Unione Sovietica che ha cominciato per prima a rompere
l'equilibrio. Io non voglio discutere né su chi ha rotto per prima
l'equilibrio né se la decisione del Governo italiano è una
conseguenza dell'iniziativa dell'Unione Sovietica: ovviamente altri
possono discuterne! Voglio però spiegare la mia posizione: secondo
me è aberrante questa logica stessa, perché questo equilibrio del
terrore, in cui ognuno guardando all'avversario pensa di non essere
alla pari, e di doversi quindi riportare alla pari, sposta sempre
più verso l'alto l'equilibrio degli armamenti nucleari, e questa è
una cosa che non avrà mai fine; se l'equilibrio militare si deve
raggiungere verso l'alto, ciascuna superpotenza avrà sempre la
preoccupazione o la paura fondata o meno che l'altra abbia qualcosa
di più. Questo tipo di logica va abbattuta perché porta da una
parte gli investimenti massicci negli armamenti, che sottraggono
risorse a tutti i popoli del mondo, e dall'altra porta un continuo
aumento degli stessi rischi di conflitto nucleare. La strada che
occorre scegliere - e questa è l'opinione del nostro partito - è
quella di tendere a un equilibrio verso il basso, e cioè quella,
una volta accertati determinati livelli con controlli reciproci tra
le due superpotenze, di ridurre gli armamenti anziché aumentarli
continuamente. In questo senso, il nostro Partito non è per
preferire i missili sovietici a quelli americani, non ama i missili
di nessun genere; è molto preoccupato della situazione e ritiene
che sia necessario fare sì la sua parte, ma coinvolgere anche altre
forze, altri movimenti in un discorso che è primario per il destino
stesso dell'umanità.
Innanzitutto, è necessario che riprendano le trattative: queste
sono state congelate per un periodo abbastanza lungo, qualche passo
è stato fatto in questi ultimi tempi, ma è necessario che questi
passi vengano portati a buon fine in tempi brevissimi perché si
arrivi ad una trattativa che coinvolga gli Stati Uniti, l'Unione
Sovietica e crediamo anche l'Europa. In secondo luogo, è necessario
operare per una ripresa della distensione: se tra le due
superpotenze esiste un clima di guerra fredda, l'eventualità di
incidenti che portino poi a guerre della portata incalcolabile
aumenta; può essere l'episodio nel mare libico, può essere qualche
altro fatto, ma la probabilità aumenta. Occorre poi pensare anche a
un nuovo assetto degli Stati: da anni noi andiamo ripetendo - forse
non abbiamo ancora convinto tutti che questa è la nostra opinione
perché qualcuno ci attribuisce ancora posizioni che il partito
aveva trent'anni fa - che i blocchi siano effettivamente superati,
che sia superato il concetto stesso di bipolarismo, perché le
alleanze contrapposte oggi debbano essere intese in modo diverso se
si vogliono eliminare i fattori di rischio e si vuole arrivare a un
nuovo assetto mondiale; crediamo che ogni Paese debba poter stare
nell'alleanza in cui si trova, con la capacità di essere un Paese
ancora indipendente e di non doversi adeguare comunque agli
indirizzi politici o militari del Paese guida. Questo deve essere a
nostro giudizio possibile sia all'Est che all'Ovest; l'obiettivo
per cui bisogna lavorare è quello del superamento dei blocchi e in
prospettiva quello del disarmo: non sarà possibile ovviamente
giungere al disarmo sui due piedi, ma sono pensabili dei passi, dei
gradini successivi che portino a questo obiettivo. Si può
cominciare a pensare a delle aree denuclearizzate, allo
smantellamento di determinati tipi di missili; può esserci una
progressione che porti quindi a livelli sempre più bassi negli
armamenti nucleari fino al disarmo nucleare completo. Ovviamente,
oggi pensare a questo è difficile, ma se quando Leonardo pensava
alla possibilità di volare gli uomini avessero accettato l'opinione
corrente che riteneva la cosa impossibile, non si sarebbe arrivati
oggi al volo umano. Io credo quindi che sia possibile trovare una
collaborazione fra le forze e i movimenti progressisti, cattolici,
della più diversa natura, perché la pace è una cosa che tocca ogni
uomo e quindi si può raggiungere un'unità sostanziale di tutte le
forze su questo obiettivo. Magari, poi, singole parti dell'analisi
potranno vedere opinioni diverse, ma se l'obiettivo finale è unico
qualcosa Si potrà fare.
In questo senso, la nostra è una mozione aperta, l'abbiamo
presentata come pretesto alla discussione perché ci sembrava che
fosse opportuno che anche il Consiglio regionale della Valle
d'Aosta si pronunciasse; non abbiamo, come è avvenuto in altre
città, la possibilità di votarla da soli, quindi cerchiamo un
contributo delle altre forze; non crediamo neppure che sia una
discussine inutile, e vorremmo perciò sentire le posizioni dei
diversi Gruppi su questo problema.
Presidente
- Ha chiesto di parlare il Consigliere De
Grandis; ne ha facoltà.
De Grandis
(PRI)
- Molte delle considerazioni
fatte dal Consigliere Mafrica sono senza dubbio condivisibili, ma
ce n'è tutta una serie che invece mi lasciano estremamente
perplesso. Innanzitutto, tutte quelle che si riferiscono a quella
che oserei chiamare la mozione degli affetti; il fatto di inserire
in una problematica così grave, così difficile come questa della
pace, le paure che possono conseguire al fatto che viviamo in un
mondo che vede contrapposti due blocchi militarmente armati, e al
fatto che questi armamenti siano in gran parte nucleari, lo
capisco, però non credo ci sia molta differenza a morire per
effetto di una bomba al neutrone piuttosto che per un colpo di
cannone sparato da un carro armato. Sempre guerra è, sempre morte
è! Io sono convinto invece di un'altra cosa: che per promuovere la
pace non bastano le buone intenzioni e le parole, occorrono delle
azioni politiche da tradurre in iniziative capaci di riportare al
più basso livello possibile gli armamenti, nucleari e non. E una
trattativa, che è l'unico strumento, io credo, possibile per
arrivare a questi risultati, non può avvenire in maniera adeguata
se non c'è alle spalle un equilibrio di forze tra i contraenti, tra
coloro che dovranno trattare queste condizioni.
Il Consigliere Mafrica ha detto che non vuole discutere su chi
ha rotto l'equilibrio tra i due blocchi; beh, questo mi sembra un
pochino troppo comodo, perché evidentemente rompere un equilibrio
di questo genere ha significato non solo creare condizioni
differenti tra i due blocchi, che sarebbe il meno, ma ha
determinato di fatto due anni di stasi nelle trattative. Perché è
stata l'Unione Sovietica a rifiutare per due anni, perentoriamente,
ogni trattativa, sentendosi più forte e più coperta alle spalle
dopo l'installazione sul teatro europeo dei missili SS 20; e la
controprova di questo fatto sta in questo, che i nuovi missili
Cruise e Pershing adottati dagli Stati Uniti, che dovranno venire
installati prossimamente in Europa, hanno indotto l'Unione
Sovietica a riaprire il dialogo: ci sono ora i primi contatti per
riaprire le trattative. Ecco, quindi, che l'equilibrio delle forze
è un presupposto indispensabile perché si possa instaurare una
trattativa, altrimenti questo non avviene, come è dimostrato dai
fatti.
Un'altra mia grossa preoccupazione riguarda l'opportunità di
iniziative come questa mozione o come le marce per la pace; mi
preoccupa perché vedo in esse un grosso pericolo di
strumentalizzazione: non sarà un caso che per la marcia della pace
di Perugia il Comitato organizzatore ha ricevuto un messaggio di
solidarietà dal Segretario del Partito Comunista dell'Unione
Sovietica, Breznev, il quale non ha fatto che ripetere il gesto
teatrale dell'estate scorsa quando ha mandato un analogo messaggio
agli organizzatori della marcia che ha portato 700 mila giovani da
Copenhagen a Parigi. Contestualmente, il Segretario del Partito
Comunista Sovietico, Breznev, ha impedito un'analoga marcia che
doveva terminare sulla Piazza Rossa di Mosca. Ecco che, a mio
avviso, ci sono dei grossi rischi nell'assumere iniziative di
questo genere; perché se è ormai assodato -e mi sembra che nessuno
lo possa più negare - che è stata l'Unione Sovietica a rompere
l'equilibrio strategico con l'installazione degli SS 20, se è vero
che a questa installazione sono seguite alcune azioni
particolarmente aggressive dell'Unione Sovietica: leggi Afganistan,
leggi Corno d'Africa, leggi Indocina e così via, se è vero che il
riarmo da parte della NATO ha indotto a più miti consigli l'Unione
Sovietica per trattare sul disarmo, beh, io credo che una mozione
come questa presentata dal Partito Comunista non può essere votata,
o per lo meno da parte mia non può essere votata. Si possono
eventualmente valutare e discutere altri tipi di iniziative che
vadano effettivamente in direzione della pace e che non offrano mai
il fianco a strumentalizzazioni, come invece è avvenuto fino ad
oggi e continua ad avvenire con tutte queste iniziative che si
prendono in periferia, sconfessando tra l'altro quelle che sono le
decisioni del Governo e del Parlamento italiano.
Presidente
- È iscritto a parlare il Consigliere Nebbia;
ne ha facoltà.
Nebbia
(PSI)
- Innanzitutto vorrei fare alcune
precisazioni su quanto detto in precedenza dal Consigliere Mafrica,
in particolare quando ha parlato di "fretta"relativamente alla
decisione italiana di installare alcuni missili a Comiso.
Io preciso che deduco le mie osservazioni dalla relazione che il
Ministro della Difesa Lagorio ha fatto alla Commissione Difesa
della Camera dove sono rappresentati tutti i Partiti; a un certo
punto della relazione, il Ministro scrive: "il processo di
attuazione della decisione NATO, che seguì di poco la decisione del
Parlamento italiano, si è sviluppato nel corso del 1980 e del 1981;
le tre maggiori potenze europee appartenenti alla NATO - Gran
Bretagna, Repubblica Federale Tedesca e Italia - hanno portato
avanti tale processo senza soluzione di continuità ma senza nessuna
particolare ansia; due Paesi, il Belgio e l'Olanda, pur accettando
la decisone, non hanno ancora avviato la procedura di scelta delle
basi; la Gran Bretagna e la Germania hanno fatto la loro scelta per
prime; l'Italia, terza, ha annunciato il 6 agosto '81 la scelta di
Comiso". Quindi, non è l'Italia il primo stato ad aver effettuato
questa scelta.
Un altro elemento importante da sottolineare, in quanto è stato
richiamato, è la disponibilità o meno dell'Unione Sovietica a
riprendere i negoziati di fronte alla posizione della NATO circa il
problema degli euromissili. I capi sovietici hanno sottolineato che
quel che conta è un sollecito svolgimento dei negoziati ed un
accordo sui missili che maturi prima dell'introduzione dei Pershing
2 e dei Cruise nell'Europa occidentale; in questo quadro i
dirigenti sovietici riconoscono che non hanno rilevanza negativa ai
fini del negoziato né la produzione dei missili negli Stati Uniti
né la preparazione delle basi in Europa.
Altra questione che volevo precisare, perché è stata accennata
ma è solo un sintomo di una situazione molto più ampia, è il
problema della Libia. Il collega Mafrica ha parlato di un esercito
libico scassato; ebbene, la relazione del Ministro della Difesa
Logorio riporta: "Un Paese che ha due milioni e mezzo di abitanti
spende per gli armamenti tre volte di più di quanto spende
l'Italia"; le ultime notizie dicono che ...
(voci
incomprensibili)
... contro i 7 miliardi di dollari di spese
militari italiane nell'81 stanno i 22 miliardi di dollari spesi
dalla Libia. Il parco carri armati libici è superiore a quello
italiano; l'aviazione libica dispone di 400 velivoli, all'incirca
come l'Italia, ma c'è da notare che una parte di questi, circa 240,
sono di un tipo che è tecnologicamente più evoluto di quelli
dell'aviazione italiana.
Ho richiamato questi elementi perché mi pare che si debbano
sottolineare molti aspetti oltre a quelli che sono stati ricordati
circa la situazione dell'equilibrio mondiale. Forse appare un po'
ridicolo che in questo Consiglio regionale ci occupiamo di problemi
planetari, ma effettivamente sono problemi che ci toccano tutti in
qualche modo: ricordo solo che sulla "Stampa Sera" di oggi è
scritto che la psicosi provocata dalla tensione internazionale sta
portando in Germania ad una nuova emigrazione da parte di
moltissimi tedeschi che non si sentono più di vivere nel loro
Paese. Con questo, voglio dire che certe cose ci devono toccare, ci
interessano, e quindi è opportuno che esaminiamo anche altri
aspetti che provocano la tensione mondiale: non ultimo, forse, il
fatto che non è solo un auspicio, come diceva il Consigliere
Mafrica, ma è una tendenza, quella della fine del bipolarismo.
Probabilmente i tentativi da parte dell'Unione Sovietica e degli
Stati Uniti di affermare mediante un potenziamento dei loro
armamenti la funzione di gendarmi per un lato o per l'altro del
mondo non sono che l'ultima speranza per loro, di fronte al sorgere
di nuove forze disseminate in tutto il mondo; non dobbiamo solo
pensare che ci sono 2000 satelliti russi, mi sembra, che girino
sulla nostra testa a fini non solo scientifici, che c'è la bomba al
neutrone, che ci sono i missili Pershing o SS 20, perché ci sono
anche moltissime nazioni che hanno centrali nucleari che possono
utilizzare per finalità non sempre pacifiche, e la Libia è forse la
punta dell'iceberg di una situazione che non può essere risolta
certamente in termini militari, ma deve essere risolta in termini
politici di diminuzione dei contrasti tra Est ed Ovest e di
diminuzione delle differenze tra Nord e Sud. Ecco, questo credo che
dovremmo sottolineare, che le tensioni nel mondo si possono e si
devono risolvere in termini politici, perché - non so chi fosse -
qualcuno aveva detto che la guerra viene quando tutte le risorse
politiche sono state esaurite, quando politicamente non c'è più
niente da fare; perciò noi dobbiamo tentare in tutte le maniere di
risolvere politicamente queste cose. I contrasti tra Est e Ovest
devono essere risolti con maggiore collaborazione tra le diverse
potenze e l'Europa in questo senso può fare molto. L'Europa del
Nord e l'Europa del Sud possono cercare di trovare una via di
mediazione tra le due grandi potenze; ma nello stesso tempo non
dobbiamo dimenticarci che esistono le nazioni emergenti, che ci
sono i popoli sottosviluppati, che c'è la fame nel mondo e che
tutte queste cose non fanno che innescare nuove e continue tensioni
che possono, senza forse il volere di nessuno, trascinare con sé
Stati e Nazioni più progrediti.
Ecco, queste sono alcune delle moltissime cose che si potrebbero
dire in proposito. Per adeguare maggiormente a questi concetti la
mozione che è stata presentata dal Gruppo Comunista abbiamo
proposto una serie di emendamenti sui quali siamo disponibili a
discutere.
Presidente
- È iscritto a parlare il Vice Presidente
Faval; ne ha facoltà.
Faval (UV)
- È senz'altro vero che un argomento come
questo può sembrare molto più grande di noi, e in parte lo è
senz'altro, ma certamente ci riguarda tutti. E condivido ciò che il
Consigliere Mafrica diceva quando sottolineava la pericolosità di
quello che lui ha definito il teatro di guerra europeo. Però è
altrettanto vero che in quest'Aula abbiamo sentito la perorazione
della causa della pace in termini che riproducono le diverse
posizioni che compaiono sui giornali di partito e non, a questo
proposito: il PCI ha difeso le tesi del PCI, il PSI a sua volta
difende quelle del Ministro della Difesa Lagorio e il Partito
Repubblicano quelle del Presidente del Consiglio dei Ministri. Noi,
che pure non abbiamo un Presidente del Consiglio dei Ministri e non
abbiamo Ministri, vorremmo esprimere la nostra modesta opinione a
questo proposito.
Intanto, è evidente che le responsabilità sono dall'una e
dall'altra parte, e con questo non vogliamo assolutamente lavarcene
le mani; in parte questo è stato riconosciuto dall'uno e dall'altro
dei Consiglieri che sono intervenuti, salvo che ciascuno, a sua
volta, artatamente ha dimenticato qualcosa: il Consigliere Mafrica,
ad esempio, non ha parlato dell'Afghanistan, non ha parlato del
Corno d'Africa e neanche di ciò che sta succedendo in Polonia.
A me questa estate è capitato di parlare con dei polacchi che
con molta fierezza portavano il distintivo di Solidarnosc; allora,
siccome sono un curioso e in particolare di queste cose, ho rivolto
loro alcune domande: non vi faccio la storia, però una cosa che per
me ha avuto un significato estremamente grave - e do ragione al
Consigliere Mafrica quando teme che il teatro possibile di una
guerra possa essere l'Europa - è questa: quella signora mi ha detto
che attualmente in Polonia ci sono, a 20-30 chilometri da Varsavia,
almeno 40 mila soldati sovietici che vestono la divisa
dell'esercito polacco; mi ha preannunciato quello che poi abbiamo
letto anche in parte sui giornali circa la manovre militari che si
sono svolte nel Mare del Nord o nel Mar Baltico, non ricordo bene,
prima che iniziasse il Congresso di Solidarnosc; ho chiesto notizie
circa la situazione alimentare, perché avevamo letto sui giornali e
visto in televisione che Francia e Germania risono preoccupate di
mandare carne, latte, ecc.; mi ha detto: signore mio, le mucche
polacche continuano a dare il latte che davano prima della nascita
di Solidarnosc, solo che dopo l'esistenza di Solidarnosc il latte
delle mucche polacche va a finire nei tombini e non viene
distribuito alla gente, perché si vuole metterla alla fame!
Mafrica, io capisco che tu possa essere non convinto di questo, ma
io ripeto quello che mi è stato detto da una signora che ho avuto,
come dicevo prima, occasione di incontrare. Certamente, il teatro
europeo è quello più difficile, più delicato, e d'altra parte a
questo proposito abbiamo dei precedenti, estremamente pericolosi;
in questi giorni sto leggendo "Lettere a Milano" di Amendola: circa
i patti Ribbentrop-Stalin, Amendola oltre a dire che beh, il
compagno Giuseppe Stalin avrà senz'altro avuto le sue buone ragioni
per firmare questo patto, aggiunge anche delle considerazioni che
sono valide ancora oggi, se vogliamo parlare della pace in termini
oggettivi rispetto all'una e all'altra parte. Per esempio, dice che
intanto gli europei non hanno mosso un dito per quanto riguarda la
Cecoslovacchia; la Polonia non ha acconsentito acché l'esercito
sovietico attraversasse quel territorio per potersi difendere nei
confronti della Germania, e di mezzo c'è passato il fatto di
Danzica; inoltre, si aggiunga che immediatamente prima c'era stata
la capitolazione di Chamberlain, punto di riferimento del mondo
occidentale, a Monaco, dal suo punto di vista questo era
accettabile. Bene, questi sono dei precedenti storici dei quali noi
forse non dovremmo dimenticarci.
Io - voi tutti lo sapete - non sono solo un pacifista, sono un
antimilitarista, e mi sono permesso addirittura in Ufficio di
Presidenza, quando si è parlato di quella manifestazione che si è
tenuta ieri e l'altro ieri ad Aosta, - di dissentire circa
l'opportunità che il Consiglio regionale organizzasse cose di
questo genere, perché ripeto io sono antimilitarista! E certamente
non sono qui a perorare gli armamenti dell'una o dell'altra parte;
però, essendo anche un cittadino con i piedi per terra, dico
questo, molto semplicemente, che non si può pretendere di arrivare
a delle trattative con un atteggiamento rinunciatario dall'una o
dall'altra parte. Tra l'altro mi pare che nella foga di difendere o
l'Est europeo o l'Occidente si sia dimenticato un altro elemento,
che poi in fondo non è una bazzecola perché rappresenta quasi 2
miliardi di abitanti, ed è la Cina!
L'altro giorno in televisione abbiamo visto come in una
occasione che non ricordo quale fosse, sia stato dato un
grossissimo peso all'esercito e alla presentazione dei nuovi
armamenti di cui la Cina dispone.
Ecco, io sono del parere che se vogliamo effettivamente perorare
la causa della pace, dobbiamo farlo nella direzione giusta, e cioè
rivolgendoci a tutti nello stesso modo: noi, che siano Pershing,
che siano SS 20, che siano F 14, di strumenti di questo genere non
ne vogliamo sapere. Ma dobbiamo dirlo a tutti nello stesso modo. E
non possiamo permettere che, se alcuni si apprestano ad arrivare al
tavolo delle trattative con alle spalle una forza deterrente di un
certo tipo, quelli che devono per forza stare di fronte - e noi ci
auguriamo al più presto che si trovino di fronte - ci vadano con
atteggiamento rinunciatario, già sapendo di dover poi comunque
rinunciare ad una parte non dico neanche della forza, non dico del
prestigio, ma dell'equilibrio che comunque dovrebbero poter
riuscire a stabilire.
Io sono disposto a votare una mozione di questo genere, però la
modificherei nel senso che ho detto: rivolgiamo la stessa richiesta
a tutti e nello stesso modo.
Presidente
- Non c'è nessuno iscritto a parlare. Chi
chiede di intervenire?
La parola al Consigliere Viberti.
Viberti
(DPROL)
- Credo che l'incoscienza sia una
delle prerogative dell'animo umano e non a caso, discutendo nella
modestia che ci compete, abbiamo sentito alcune persone fare il
loro intervento ed altre tranquillamente ridere, anche in una
occasione, come questa, durante la quale abbiamo più precisamente
sotto gli occhi quale può essere la nostra condizione, magari
domani, magari fra un mese! Cioè quella di persone defunte, e non
per nostra volontà, né per mano del nostro nemico, ma magari del
nostro amico che per impedire un'invasione del territorio
dell'occidente interviene con un'arma che blocca l'invasione, ma
ahimé, determina anche la nostra morte! E lo stesso può avvenire
dall'altra parte.
Non mi discosto molto da quello che è il pensiero del collega
Faval: anch'io ritengo, essendo un antimilitarista, essendo
contrario all'uso delle armi e della violenza, che ci si debba
rivolgere a chi ha installato gli SS 20 e a chi intende installare
altri missili, a chi anziché i granai e le pance della gente ha
riempito degli stupidi, insulsi, assurdi silos di cemento con degli
altrettanto insulsi, stupidi, assurdi missili che hanno lo scopo di
uccidere e distruggere il genere umano. Non voglio fare grandi
discorsi, dico soltanto che questo Consiglio ha un po' di buona
volontà può votare una mozione che forse non soddisfa le esigenze
di questa o quella parte, ma può lanciare un appello, modesto quale
è questo Consiglio regionale, ma un appello sincero, per quello che
è l'interesse di tutti i popoli, la pace.
La mia proposta è dunque quella di riscrivere in brevissimo
tempo e con pochissime parole una condanna della guerra sotto
qualsiasi forma essa si presenti, e di inviare al nostro Governo e
a chi voi riterrete opportuno questo appello, affinché si lavori
per smantellare tutto quanto è stato costruito dall'una o
dall'altra o dalla terza o dalla quarta parte. Inviamolo anche a
quel fanatico di Gheddafi, se pensiamo che possa sortire qualche
effetto! Certo è che le esperienze che per esempio il collega Faval
ci ha ricordato non possono farci ben sperare; io ricordo quello
che dicevano i latini: "si vis pacem, para bellum"; purtroppo essi
hanno dato una dimostrazione continua di come la pensavano sulla
pace, e le porte del tempio di Marte che erano aperte in caso di
guerra sono state chiuse per pochissimi anni durante tutto il
periodo in cui l'impero romano, e prima la repubblica di Roma,
hanno governato questa parte del mondo. Perciò, se noi accettiamo
questa logica, che è quella che tutti e due i blocchi hanno
accettato nell'intima convinzione di diventare un giorno il più
forte e di riuscire un giorno a sopraffare gli altri, se noi non
riusciamo a sconfiggere questa logica che non tiene conto
dell'essere umano, ma ad altre esigenze risponde, ecco, credo che
noi non avremo fatto il nostro dovere di uomini, di cittadini, di
amministratori.
Non voglio aggiungere altro; spero che qualche collega voglia
raccogliere questa proposta e chieda una breve sospensione per
riscrivere questa mozione. Possiamo anche citare i missili, ma se
facciamo questo, però, dobbiamo citarli tutti e allora, io dico,
non stiamo a precisare su quale missile o su quale altro, non
lasciamoci ancora un volta costringere dalle posizioni prese dai
vertici dei partiti senza consultare la gente, senza sentire che
cosa pensa di queste cose. Diamo un esempio di buon senso, diciamo
che vogliamo vivere, diciamo chiaramente questo, che per vivere
bisogna coltivare campi, bisogna lavorare, bisogna costruire le
case e non bisogna costruire le armi!
Presidente
- Colleghi Consiglieri, la parola al
Consigliere Fosson.
Fosson
(DC)
- Io penso che molto di quello che si
poteva dire sia già stato detto; ci sono state delle dotte
dissertazioni sugli equilibri e sulle strategie politiche e
militari e per molti versi noi le condividiamo, quindi è
assolutamente inutile ripeterle. A me pare corretto e accettabile
quello che diceva il Consigliere Viberti: miriamo alla pace,
miriamo alla pace al di là di tutte le dissertazioni e di tutte le
valutazioni sui missili; quindi in questo senso noi potremmo
arrivare ad una mozione unitaria di tutto il Consiglio. La base
della discussione potrebbe essere presentata dal Partito Comunista
con gli emendamenti presentati dal Consigliere Nebbia, ai quali noi
ci permettiamo di fare alcune variazioni; ad esempio, nell'ultima
parte, laddove è scritto: "il secondo è così modificato: "di
condannare la costruzione della bomba al neutrone ecc.", noi
vorremmo modificare in una forma estremamente sintetica: "di
condannare la costruzione di qualsiasi arma atomica, batteriologica
e chimica da parte di qualsiasi Stato".
Presidente
- Mi sembra che ci sia la tendenza a
richiamare i vari Gruppi alla necessità o alla possibilità di un
testo concordato. In questo senso, la Presidenza si associa e fa
appello a quanti hanno la possibilità di riscrivere un nuovo
testo.
Ha chiesto di parlare il Presidente della Giunta; ne ha
facoltà.
Andrione
(UV)
- Solo per ribadire quello che ha
appena detto il Presidente del Consiglio; ritengo opportuno
formalizzare la richiesta di una sospensione perché persone di
buona volontà stendano un testo, tenendo conto dei suggerimenti che
le parole del Consigliere Viberti hanno dato all'Assemblea.
Presidente
- Il Consiglio è d'accordo? Allora, la seduta
è sospesa.
La seduta è sospesa alle ore 19,41.
La seduta riprende alle ore 19,58.
Presidente
- Riprendiamo i lavori.
Colleghi, si è raggiunto l'accordo su un testo unitario, di cui
do lettura:
Il Consiglio regionale
Preoccupato per la nuova corsa alle armi in atto nel mondo e
per il grave deterioramento della situazione internazionale che può
portare ad un conflitto atomico con conseguenze disastrose per
l'umanità;
Tenuto conto delle gravi decisioni dell'Unione Sovietica di
continuare le installazioni dei missili SS 20 e degli Stati Uniti
di realizzare la bomba al neutrone;
Ravvisata la necessità di fermare questa assurda corsa verso
la morte, imponendo, con una larga mobilitazione delle istituzioni
e dei cittadini, la trattativa tra le superpotenze con l'abbandono
di ogni atto o decisione che si muova secondo logiche di potenza,
di forza e di intimidazione;
DELIBERA
-
di condannare la costruzione della bomba al neutrone e di
ogni altra arma atomica, batteriologica e chimica da parte di
qualsiasi Stato;
-
di richiedere al Governo italiano l'impegno per operare con
decisione per la trattativa immediata tra URSS, Europa ed USA per
un equilibrio e graduale spostamento verso il basso degli equilibri
militari fino al raggiungimento del totale disarmo
nucleare.
Presidente
- Qualcuno chiede la parola? Mi sembra che sul
testo concordato tutti i Gruppi abbiano manifestato il loro
assenso.
Metto in approvazione la mozione testé letta.
Esito della votazione:
Presenti e votanti: 25
Maggioranza: 13
Favorevoli: 25
Il Consiglio approva all'unanimità.
Presidente
- Domani mattina la mozione verrà distribuita
agli organi di informazione.
Colleghi Consiglieri, abbiamo ancora un oggetto da trattare: è
quello che è stato iscritto stamattina in via d'urgenza.
