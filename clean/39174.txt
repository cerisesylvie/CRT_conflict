Classificazione
ASSISTENZA SANITARIA E OSPEDALIERA



Oggetto del Consiglio n. 2479 del 22 novembre 2016 - Resoconto
OGGETTO N. 2479/XIV - Interpellanza: "Risultanze delle
adesioni ai programmi di screening previsti dal Piano regionale
della prevenzione".
Rosset (Presidente) -
Punto n. 15 dell'ordine del giorno.
Ha chiesto la parola la Consigliera Morelli; ne ha facoltà.
Morelli (ALPE) -
La nostra interpellanza verte su un
aspetto molto importante: quello della prevenzione in sanità. La
salute è l'aspetto fondamentale, direi prioritario per la qualità
della vita dei cittadini e, come tutti sappiamo, se in passato si
riteneva che si dovesse intervenire per favorire la salute erogando
quasi esclusivamente l'assistenza medica per affrontare le
malattie, adesso invece la visione è cambiata: si ritiene sempre
più importante intervenire su migliori condizioni di vita e sulla
prevenzione delle malattie. La nostra interpellanza chiede di fare
il punto in particolare sull'attività di prevenzione oncologica
nella nostra regione. Sappiamo che i programmi di
screening
ricevono in Valle d'Aosta l'attenzione da parte dei cittadini, che
abbiamo sempre avuto dati confortanti, anche al di sopra della
media nazionale per quanto riguarda la partecipazione agli
screening
, e volevamo conoscere quale fosse l'andamento
attuale nonché i dati dello scorso anno. Inoltre ci siamo
addentrati un pochino più nel particolare per quanto riguarda le
azioni in ambito oncologico, giustamente per conoscere quali siano
le modalità di intervento che si intende mettere in campo, e in
particolare se il test HPV-DNA, che permette di detectare con una
certa prevenzione la presenza di cellule cancerogene o quantomeno
di cellule che possono portare al tumore sul collo dell'utero, è
stato introdotto. Sappiamo che questo test è previsto dal piano di
prevenzione, pertanto volevamo conoscere le modalità e i tempi di
applicazione.
Presidente -
Ha chiesto la parola l'Assessore Laurent
Viérin per la risposta; ne ha facoltà.
Viérin L. (UVP) -
Ringrazio la collega Morelli per aver
sollevato la questione.
In materia di prevenzione, e in particolar modo attraverso il
piano, la Valle d'Aosta si è dotata in effetti di uno strumento che
va a concepire azioni mirate, codificate e ben organizzate,
affinché ci sia una linea programmata nel tempo con delle
differenziazioni. Ribadiamo la volontà e l'intenzione di lavorare
per la popolazione valdostana, che anche da un punto di vista
numerico ha possibilità in più rispetto ad altre comunità in
termini di comunicazioni, di intervento diretto, sapendo ed essendo
profondamente convinti che lo
screening
sia fondamentale
proprio nella prevenzione delle patologie che spesso si manifestano
e su cui poi si deve intervenire purtroppo in modo tardivo, spesso
non avendo la possibilità di risolvere da un punto di vista
sanitario i problemi.
Per quanto riguarda la prima domanda posta: "quali siano i
risultati di adesione dell'ultimo anno", puntualmente dirò anche
che cosa si fa per ovviare ad un leggero calo dei dati che lei
richiede in percentuale. L'adesione al programma cervico-vaginale
nel 2015 era del 63,3 percento e nel 2014 del 68,8 percento;
l'adesione al programma mammella nel 2015 era del 66,6 percento e
nel 2014 del 71,8 percento. Rispetto agli obiettivi citati nella
delibera di dicembre dell'anno scorso, per quanto riguarda il
carcinoma della cervice uterina la fascia di età non cambia. Per
quanto riguarda la mammella, gli inviti - cioè quali sono le azioni
per cercare di ovviare, come si può abbracciare e sensibilizzare
maggiormente la popolazione - vengono estesi alle donne in fascia
di età tra i 45 e i 49 anni con cadenza annuale e tra i 70 e 74
anni con cadenza biennale. Il 1° dicembre parte il programma di
screening che adotta il
test
che lei citava, abbiamo
lavorato in questi mesi per addivenire a questa questione. Sapete
che in quella particolare area c'è stato anche un cambiamento - si
parla sempre di professionisti - e oggi abbiamo dei professionisti
che hanno rilevato il lavoro molto importante portato avanti in
tutti questi anni da persone del nostro mondo sanitario. Oggi siamo
pronti per partire con il nuovo programma. L'avvio del nuovo
programma per i tumori della mammella avverrà a gennaio 2017. Per
le donne non protette dallo screening - questo ci tenevo a dirlo -
under
45 con rischio eredo-familiare verrà introdotto un
questionario al fine di indirizzarle al percorso diagnostico nel
caso di conferma del sospetto di rischio elevato dall'analisi
genetica. Viene abbinato il questionario, e questo amplia la
possibilità di accedere, è sempre un problema di comunicazione,
arrivare al di là dei medici del territorio, al di là di tutto il
sistema sanitario, arrivare all'utenza, alla comunità. L'adesione
al programma screening colon-retto nel 2015 era del 64,5 percento e
nel 2014 del 66,2 percento: qui il calo è lieve. Rispetto agli
obiettivi citati nella delibera lo screening colon-rettale
abbraccia una fascia di età che per noi va dai 50 ai 74 anni,
mentre nelle altre regioni va dai 50 ai 70 anni. Abbiamo numeri
esigui, ma anche scelte, quindi abbiamo la possibilità di ampliare
e si continuerà ad utilizzare questo criterio garantendo una
copertura maggiore. Ricordo comunque che i dati di adesione allo
screening, ancorché in calo rispetto al 2014, sono tra i migliori
in Italia. Questo non ci deve però fare rinunciare alla volontà di
arrivare idealmente ad uno screening che cresca e che dia una
possibilità di prevenzione all'utenza mirata.
È sicuramente un obiettivo perseguire il miglioramento
dell'adesione ai programmi, e quindi arriviamo alla seconda
domanda: come arrivare a questa maggiore adesione. Abbiamo un
cronoprogramma che è stato deliberato in sede di Comitato tecnico
scientifico per il nuovo programma di screening del tumore
mammario, della cervice uterina, ed è il seguente: il 18 novembre -
quindi è appena passato - c'è stato il corso di formazione per
ostetriche territoriali con personale del CPO di Torino; a dicembre
ci sarà il corso di formazione per ginecologi ospedalieri
territoriali e medici di medicina generale con personale del CPO di
Torino; ci saranno poi delle serate divulgative, abbiamo codificato
una serie di serate sul territorio perché bisogna girare la nostra
Valle con gli esperti del settore, ci sono delle date già stabilite
- abbiamo cercato di codificare differenziando l'informazione per
territorio - dal 5 dicembre al 6 febbraio, proprio a cavallo tra il
nuovo sistema ed il programma. Verso metà dicembre organizzeremo
anche una grande serata per la presentazione ufficiale dei nuovi
programmi - le lettere sono già partite - alla popolazione della
Valle d'Aosta con personale del CPO di Torino (professor Naldoni)
per il rischio eredo-familiare.
Per quanto riguarda la terza domanda: "se sia stato già
introdotto il test HPV-DNA", l'ho già anticipato, il 1° dicembre
parte il programma di screening che adotta questo test con le nuove
modalità. Questo interesserà le donne dai 30 ai 64 anni, con
cadenze quinquennali e andrà anche a migliorare l'evoluzione - lo
ricordava la collega nelle premesse - di una nuova modalità che
oggi rappresenta l'avanguardia. Verrà adottato il protocollo che è
raccomandato nel rapporto HTA dello screening con HPV come test
primario, e adottato dall'Osservatorio nazionale dello screening
dal Ministero della salute. Il passaggio sarà quindi progressivo, è
stato codificato, e giustamente le donne invitate per l'ultima
volta allo screening cervicale sono tutte invitate al test HPV,
mentre tutte le rimanenti con 30 anni di età (che rappresentano il
40 percento) saranno invitate con modalità scaglionate. Questo è
nel piano di prevenzione ed è stato soprattutto visto dal Comitato
scientifico per arrivare ad un miglioramento non solo
nell'informazione e nell'accedere a questa prevenzione, ma anche
nell'evoluzione scientifica dei test che si mettono in campo.
In conclusione, la campagna di comunicazione attraverso gli
esperti sarà fondamentale per riuscire ad accedere e a toccare il
maggior numero possibile di popolazione interessata.
Presidente -
Ha chiesto la parola la Consigliera Morelli
per la replica; ne ha facoltà.
Morelli (ALPE) -
Assessore, la ringrazio per la
completezza della risposta. Vediamo confermato ciò che temevamo:
c'è un calo rispetto all'adesione della popolazione agli
screening
oncologici. Sicuramente bisognerà capire quali
sono le ragioni e fare molta informazione. A volte quando le cose
sono acquisite si danno un po' per scontate, cala un po'
l'attenzione, e quindi questo può determinare una minore adesione;
è invece molto importante che a queste azioni di prevenzione i
cittadini prestino la giusta attenzione e aderiscano in modo
massiccio.
Per quanto riguarda la mammografia, nel 2012 eravamo arrivati ad
un dato veramente molto alto, che era del 77 percento; il fatto
adesso di essere scesi al 66 percento credo debba far suonare un
campanello d'allarme.
Per quanto riguarda invece la familiarità, non ho capito
esattamente come verrà portato avanti il programma sul territorio.
Mi è chiaro che verranno fatte delle serate informative, ma poi nel
dettaglio come si andrà a detectare, ad individuare le persone
portatrici di una potenziale familiarità con i tumori, non mi è
chiaro. Sono comunque argomenti importanti ed è giusto prestarvi
molta attenzione.
