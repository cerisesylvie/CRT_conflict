Classificazione
CAVE, MINIERE E TORBIERE
DEMANIO E PATRIMONIO REGIONALE



Oggetto del Consiglio n. 1042 del 16 dicembre 2004 - Resoconto
OGGETTO N. 1042/XII - Acquisizione, recupero e valorizzazione
delle miniere di Cogne. (Approvazione di risoluzione)
Risoluzione
Il Consiglio regionale della Valle d'Aosta-Vallee
d'Aoste
Preso atto che la IV Commissione consiliare permanente ha
effettuato un sopralluogo in data 26 novembre 2004 presso la
Miniera di Cogne e che successivamente la materia è stata
approfondita, procedendo all'audizione del responsabile di Fintecna
proprietaria dell'area e del Sindaco del Comune di Cogne;
Rilevato che l'imminente scadenza della concessione mineraria
alnel caso di mancata richiesta del rinnovo da parte di Fintecna
all'autorità competente - comporterebbe la chiusura della miniera
per ragioni di sicurezza;
Rilevato che la Fintecna ha sino ad ora provveduto a
rinnovare annualmente la concessione mineraria seppure in regime di
sospensione con conseguente obbligo di legge di provvedere alle
normali attività di manutenzione degli impianti;
Rilevato che l'intenzione comunicata da Fintecna di non
rinnovare la concessione mineraria determinerebbe l'inagibilità
della miniera, che potrebbe precludere così ogni ipotesi di
riconversione a fini turistici;
Ritenuto che le miniere di Cogne uniche nel loro genere
possano essere valorizzate a fini turistici dando tra l'altro una
nuova prospettiva al recuperando collegamento ferroviario Plan Praz
- Charemoz;
Impegna
il Governo regionale a verificare la possibilità di acquisire
le miniere di Cogne, al fine di creare un percorso
turistico-culturale della memoria sulla vita in miniera e a
redigere un piano di fattibilità sul recupero e valorizzazione
delle aree minerarie.
F.to: Praduroux - Lavoyer - Frassy - Pastoret - Viérin
Adriana - Fiou - Comé - Curtaz
Président - Il y avait eu une requête du Conseiller Fiou
d'anticiper la votation de la résolution qui porte la signature de
tous les Chefs de groupe concernant les mines de Cogne. Est-ce que
le Conseil partage cette inversion de l'ordre du jour? Le
Conseiller Fiou n'est pas là, on y retournera après... nous
discutons donc la résolution.
La parole au Conseiller Praduroux.
Praduroux (UV) - Una breve sintesi visto che siamo da 3 giorni
qui in dibattito... volevo solo spiegare che questa risoluzione,
proposta dalla IV Commissione, fa seguito al sopralluogo fatto in
data 26 novembre 2004 presso la miniera di Cogne. In quella
occasione la commissione che era stata interpellata
dall'amministrazione fece un sopralluogo della durata di mezza
giornata ed ebbe modo di appurare il buono stato di conservazione
di tutto quello che concerne le sue strutture, vale a dire la
funivia che sale alla miniera, il trenino, il montacarichi... alla
fine del sopralluogo, in un breve dibattito o discussione con
l'Amministrazione comunale di Cogne, il Sindaco e alcuni
amministratori scaturì la necessità di prendere contatti con la
"Fintecna", la società che ha in gestione la miniera di Cogne. Si
fece carico di questo il collega Frassy, che interpellò il Dott.
Giacopelli, Responsabile della "Fintecna". Il Dott. Giacopelli fece
un'audizione con la IV Commissione circa una decina di giorni fa,
ne scaturirono alcune cose interessante, vale a dire il Dott.
Giacopelli, in qualità di responsabile della "Fintecna", ci fece
sapere che da parecchi anni la gestione di questa struttura costava
sui 400 milioni annui, che all'inizio sul libro matricola della
miniera di Cogne vi erano iscritti 5 operai, adesso gli operai sono
diventati solo 1, coadiuvati da 2 persone prese con contratto
d'opera, che fanno questa manutenzione che consente ancora
l'accesso regolare in sicurezza in miniera. Lui ci disse che da
parecchi anni riceve sollecitazione dal consiglio di
amministrazione affinché si provveda quanto prima a passare la
miniera di Cogne all'Amministrazione regionale e al comune: ecco il
perché di questa risoluzione, che dovrebbe essere inviata alla
"Fintecna". La "Fintecna" non pensa subito di dismettere la
miniera, ma le sarebbe sufficiente per consentire ancora per alcuni
anni il prosieguo di tale attività di "routine", affinché poi
l'Amministrazione regionale valuti come sfruttare a livello
turistico o sotto altri aspetti questa miniera. Penso che tutti
abbiate la risoluzione, che è stata firmata dai componenti della IV
Commissione, compreso il Consigliere Curtaz, che è supplente, e il
Consigliere Frassy che ha sostituito il Consigliere Tibaldi in
questa occasione di sopralluogo in miniera.
Presidente - Apro il dibattito.
La parola al Consigliere Frassy.
Frassy (CdL) - Penso che qualche parola ancora possa essere
spesa a sostegno di questa risoluzione, che è già sostenuta in
termini politici dalle firme apposte in calce alla risoluzione. Per
i colleghi che hanno avuto modo di condividere quel sopralluogo
alle miniere di Cogne penso che sia rimasta la grande suggestione e
il grande fascino che quelle miniere hanno esercitato su di noi, ma
che sicuramente andrebbero ad esercitare su un'ulteriore
implementazione dell'offerta turistica, un'offerta turistica non
solo di Cogne, ma di tutta la Valle d'Aosta, direi. Da una serie di
approfondimenti che sono stati fatti a seguito di quel sopralluogo
abbiamo potuto constatare come esista a livello nazionale, ma direi
a livello europeo un turismo cosiddetto "minerario", che ha la
capacità attrattiva per decine di migliaia di turisti ogni anno. Vi
sono siti anche in Italia, siti nel nord est, dei siti in Piemonte,
ma sono tutti siti molto meno suggestivi di quanto non sia il
complesso minerario di Cogne.
Dobbiamo dire che, a seguito di quel sopralluogo, non abbiamo
scoperto nulla di più che "l'acqua calda", perché abbiamo scoperto
che questo problema era un problema che era già stato enucleato, ma
gli era mancato quell'"input" politico che potesse farlo decollare.
Oggi il Consiglio riporta all'attualità politica e all'attenzione
delle forze politiche, dell'Esecutivo "in primis", questa grande
suggestione, ma non è la prima volta che tale argomento viene
affrontato a livello di Amministrazione regionale, perché abbiamo
potuto appurare che fin dal 1999 - parliamo di almeno 5 anni -
esiste un corposo carteggio fra l'Amministrazione regionale e
"Iritecna" prima, poi diventata "Fintecna", al fine di definire il
passaggio di proprietà. È evidente che la Regione non ha interesse
a coltivare da un punto di vista industriale alcunché, ma è
evidente che l'interesse sta in una prospettiva di tipo turistico,
una prospettiva che penso possa dare un senso più compiuto a
quell'opera infinita, onerosa e forse suggestiva che è il
cosiddetto "trenino Pila-Cogne" o, meglio, "Acque Fredde-Charemoz",
che verrebbe inserito in un percorso che potrebbe portare questi
potenziali turisti fino nel cuore delle montagne, dove veniva
estratto il minerale. Si tratta a questo punto - e penso che il
Consiglio con tale risoluzione si appresti a farlo - di dare un
forte segnale di volontà politica di portare non dico a compimento,
perché il percorso sarà sicuramente lungo, ma di far fare dei passi
in avanti a questa ipotesi di acquisizione.
È sicuramente una considerazione che deve essere valutata non
solo per l'aspetto meramente economico dell'acquisizione, ma deve
essere valutata - e ci dispiace che per impegni istituzionali non
vi sia l'Assessore Caveri - in una prospettiva di ulteriore
incrementazione dei fenomeni del movimento turistico in questa
regione. Quello che la risoluzione tende a sottolineare - ha fatto
bene il Presidente della IV Commissione, Praduroux, ad evidenziarlo
- è l'esigenza di assumere delle decisioni in tempo utile, perché
uno degli aspetti che è emerso da quegli approfondimenti è la
preoccupazione che una rinuncia da parte di chi attualmente ha la
concessione, di conseguenza una rinuncia della concessione
mineraria, possa complicare enormemente il percorso di riutilizzo a
fini turistici della miniera, in quanto si avrebbero delle
implicazioni di difficile risoluzione non solo in termini
economici, che comunque aumenterebbero in termini esponenziali, ma
soprattutto in termini di opere ed infrastrutturazione. Il rischio
sarebbe quello di murare per sempre un sito che prima era un
percorso quotidiano di lavoro e di cui è un peccato perderne la
memoria storica. La nostra parte politica ha aderito con entusiasmo
a questo progetto, perché pensiamo che possa essere un grande
progetto che potrebbe contribuire al rilancio del turismo
valdostano.
Président - La parole au Conseiller Curtaz.
Curtaz (Arc-VA) - Intervengo brevemente per esprimere il
consenso del nostro gruppo nei confronti di questa risoluzione, che
abbiamo contribuito a redigere e a sottoscrivere attraverso la
persona del sottoscritto, che, pur non essendo membro ufficiale
della IV Commissione, segue con regolarità le riunioni atteso che
il nostro gruppo non è rappresentato in quella commissione.
Riteniamo che acquistare ad un giusto prezzo - e non a qualsiasi
prezzo ovviamente - le miniere di Cogne possa essere il presupposto
per un'iniziativa estremamente interessante. Qualcuno l'ha chiamata
la via del ferro, è possibile immaginare un collegamento di
carattere turistico che colleghi l'acciaieria della Cogne alle
miniere attraverso un percorso che si...
(interruzione di un Consigliere, fuori microfono)
... c'è già, non capisco l'ironia perché c'è già tutto. Una
volta che sia in funzione il treno fra Acque Fredde e Cogne,
l'arrivo del treno è vicinissimo al villaggio minerario che è in
corso di ristrutturazione e alcuni edifici saranno già aperti al
pubblico entro il 2005, nel villaggio minerario vi è la funivia che
porta alle miniere e quindi un percorso che può essere
un'opportunità turistica in più per la nostra Regione.
Perché è importante che la trattativa si svolga e possa essere
celere? Perché corriamo il rischio, non so quanto questo rischio
sia grave, che la società oggi concessionaria rinunci alla
concessione; se questa società rinuncia alla concessione in quanto
proprietaria dei fondi, è obbligata a mettere in sicurezza la
miniera e questo significa tappare tutte le entrate ai vari
cunicoli di entrata e sostenere dei costi enormi per chiudere la
miniera e sostenerne di analoghi successivamente, per riaprirla in
modo da utilizzarla a scopi turistici. Crediamo che questa idea sia
molto suggestiva, che vada perseguita fino in fondo l'ipotesi di
acquisire a un prezzo equo i fondi e la miniera, in modo da
destinarli in un futuro che non sarà brevissimo, ma che ci
auguriamo neanche troppo lontano a scopi turistici con un beneficio
che non ricadrebbe solo sulla comunità di Cogne, ma crediamo che
possa ricadere su tutta la Regione. Si tratterebbe di una di quelle
grandi opere, per cui è stata proposta e approvata una legge, che
darebbe un valore aggiunto notevole all'offerta turistica della
nostra Regione.
Président - La parole au Conseiller Comé.
Comé (SA) - Intervengo molto brevemente, la risoluzione, come è
già stato sottolineato da altri che mi hanno preceduto, è stata
firmata da tutti i componenti della IV Commissione, quindi da tutte
le forze politiche. La IV Commissione ha fatto due visite in quel
di Cogne: nella prima abbiamo visitato il museo minerario, che
ormai è nelle sue ultime battute, una parte è già in allestimento,
mentre la seconda visita è stata indirizzata alla miniera. Questa
ha esercitato un grande fascino su tutti e tutti si sono resi conto
di come la possibilità di dare un taglio importante al museo
minerario di Cogne sia fortemente legata alla "parte viva" di
questo museo, che è la miniera. Attraverso un percorso suggestivo
da parte dei componenti della IV Commissione abbiamo esteso la
visita alla miniera... la quale, oltre che rimanere in quel di
Cogne, attraverso il trenino scendeva fino ad Aosta, quindi è
possibile creare un percorso turistico che parte da Aosta e risale
a Cogne, percorso che segue la strada inversa del minerale che
partiva invece da Cogne e arrivava ad Aosta. Affinché questo possa
dare un aspetto interessante turistico di un certo valore è
importante fare il passo che oggi attraverso tale risoluzione
chiediamo di compiere. Dichiariamo il nostro voto favorevole alla
risoluzione e fiduciosi aspettiamo che questo impegno da parte
della Giunta possa portare a una conclusione quanto prima
dell'operazione della conclusione di quell'area.
Président - Je soumets au vote la résolution:
Conseillers présents et votants: 27
Pour: 27
Le Conseil approuve à l'unanimité.
