Classificazione
ALPINISMO



Oggetto del Consiglio n. 2479 del 7 febbraio 2007 - Resoconto
OGGETTO N. 2479/XII - Convenzione tra la Regione Valle
d'Aosta e la Fondazione "Montagna sicura". (Interrogazione)
Interrogazione
Vista la D.G.R. n. 194 del 27 gennaio 2006, concernente la
"approvazione della convenzione tra Regione Autonoma Valle d'Aosta
e Fondazione Montagna sicura...", con la quale si concede alla
Fondazione un contributo annuo di 345.000 € per l'attuazione degli
scopi esposti nella premessa della delibera;
Vista la D.G.R. n. 4229 del 29 dicembre 2006 concernente
l'approvazione dell'invito a regìa regionale alla Fondazione
"Montagna sicura" per realizzare un percorso di "avvicinamento dei
giovani alla montagna" favorendo nel contempo "il loro ingresso
nelle professionalità legate a tale contesto", prenotando una spesa
complessiva di 116.000 €;
Richiamata la legge regionale n° 9 del 24 giugno 2002, nella
quale all'articolo 6 si prevede l'assegnazione di un contributo di
gestione annuo alla Fondazione di 50.000 € a partire dall'anno
2003;
Atteso che gli scopi e l'attività della Fondazione, ex
articolo 2 della L.R. 9/2002 già citata, sono nondimeno
condivisibili e di pubblico interesse;
il sottoscritto Consigliere regionale
Interroga
l'Assessore competente per conoscere:
1) se alla Fondazione siano affidabili di pertinenza anche
corsi di formazione professionale, sia pure focalizzati in settori
specifici, visto che nella nostra Regione se ne occupano già
innumerevoli enti di formazione accreditati;
2) se i contributi di gestione sommati ai finanziamenti
annuali derivanti dalle convenzioni stipulate annualmente ed a
quelli erogati per varie singole attività non siano ritenuti un po'
ridondanti, e quali siano in rapporto a tali sovvenzioni, le
persone presenti con continuità nella Fondazione.
F.to: Bortot
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Voglio ricordare come la Fondazione
"Montagna sicura" è stata istituita con legge regionale n. 9 del
2002, e vede come partner la Regione Valle d'Aosta, il Comune di
Courmayeur, l'Unione valdostana guide di alta montagna e il
Soccorso alpino valdostano. Gli scopi che persegue sono lo studio
dei fenomeni climatici e meteorologici, lo studio dei fenomeni
ambientali che condizionano la vita in montagna, l'analisi del
rischio idrogeologico, la promozione della sicurezza in montagna,
lo studio delle problematiche concernenti il soccorso, la
promozione delle attività alpinistiche ed escursionistiche, e il
quadro delle attività volte ad evitare lo spopolamento della
montagna. Il contributo regionale previsto dalla legge è di 50.000
€ e viene esaurito per le spese di funzionamento; poi, caso mai, vi
do i dettagli scritti. La legge prevede che è facoltà
dell'Assessore competente in materia di territorio attribuire
assegnazioni straordinarie per specifiche iniziative attuate dalla
Fondazione, ed è in questo spirito che si inserisce la convenzione
annuale tra l'Assessorato e "Montagna sicura".
Prima domanda: l'intervento formativo denominato "Scoprire la
montagna: percorso di avvicinamento per giovani valdostani" è
frutto di una collaborazione tra Unione Valdostana Guide ("UVGAM")
e Fondazione "Montagna sicura". Ricordo che "UVGAM", in quanto ente
socio della Fondazione, ne ha richiesto il supporto, quindi è un
membro componente della Fondazione. Si tratta di un intervento a
regia pubblica dell'Assessorato del turismo in quanto rispondente
ad una problematica rilevante: quella di facilitare la formazione
delle guide alpine, che è sempre più problematica. Si tratta di un
progetto innovativo e molto importante socialmente, che apre la
possibilità a 20 giovani di avvicinarsi gratuitamente alla montagna
con una formazione estremamente qualificante. Mi corre l'obbligo di
specificare che la Fondazione non gestisce corsi di formazione,
perché non è ente accreditato, né intende esserlo. Nell'intervento,
come citato sia nella deliberazione regionale, sia nell'allegata
convenzione, la Fondazione, per delega dell'Assessorato, è
"Organismo proponente", mentre "UVGAM", componente di "Montagna
sicura" è l'"Organismo attuatore", in quanto per istituto ha il
compito di formare le guide di alta montagna.
Seconda domanda: viene citata la deliberazione n. 194 del 27
gennaio 2006; questa è la deliberazione che regola l'accordo di
attività fra l'Assessorato del territorio e "Montagna sicura" ai
sensi di legge. Si tratta di delegare la Fondazione a svolgere
degli approfondimenti per quanto riguarda l'ambiente, la
glaciologia, la difesa del territorio e la prevenzione dei rischi
idrogeologici, destinando a tal fine l'importo di 330.000 €, in
buona parte finanziato nel "Programma di studi nel settore della
difesa del suolo".
Per quanto riguarda le singole attività, si tratta di questo:
"Montagna sicura" per questo accordo è la sede operativa
dell'"Espace Mont Blanc" (è inutile che ricordi cos'è); c'è tutta
un'attività sui rischi naturali in montagna; prevede la gestione da
parte della Fondazione "Montagna sicura" di una rete
transfrontaliera, nell'intento di definire i futuri progetti in
materia e di stabilire relazioni permanenti con Centri di Ricerca
ed Università coinvolti sulla tematica. Sono poi realizzati diversi
eventi divulgativi dedicati ai rischi naturali, a livello
internazionale, ricordo per tutti che abbiamo ospitato, su mandato
della Protezione civile, delle giornate di aggiornamento sulla
problematica della neve, alle quali hanno partecipato tutti i
funzionari d'Italia che si occupano di questo settore: qui c'è
tutta una serie di collegamenti in rete con il "CREALP", con il
Politecnico di Torino, nell'ambito di progetti Interreg.
Ricordo infine che si è costituita nell'ambito di "Montagna
sicura" la "
Cabina di regia dei ghiacciai
valdostani
", che ha in particolare il compito di tenere
sotto controllo l'evoluzione glaciologica di alcuni ghiacciai,
dell'insieme glaciologico della Valle d'Aosta e, in particolare, di
7 apparati glaciali valdostani. Su altri 4 viene effettuato il
bilancio di massa, in più sotto gli indirizzi della prof.ssa
Cerutti si stanno inventariando una serie di documenti e di
approfondimenti per ricostruire l'evoluzione di siti glaciali nel
loro processo di regressione e, in qualche raro caso, di
espansione. La convenzione annuale con l'Assessorato del territorio
permette l'assunzione di 3 dipendenti dedicati a tempo pieno -
Segretario generale della Fondazione, segretaria ed un geologo -,
la collaborazione di 2 consulenti entrambi a part-time al 60%, poi
abbiamo collaborazioni scientifiche con la prof.ssa Cerutti, con il
Comitato glaciologico italiano, il Politecnico di Torino,
l'utilizzo di guide alpine valdostane nelle attività di rilievo e
attività divulgative e seminari. La Fondazione ricava oltre il 50%
delle sue entrate dalla partecipazione a progetti Interreg e a
progetti finanziati rispettivamente dalla Cassa di risparmio di
Torino e dalla Compagnia di San Paolo di Torino, a dimostrazione
della credibilità che questa struttura ha. Occupa ora a tempo pieno
6 dipendenti e 4 consulenti, anche questi part-time tra il 40% ed
il 60%, per lo più giovani neolaureati inseriti in un percorso
altamente professionalizzante e qualificante, che prevede anche
dirette sinergie con Poli Universitari d'eccellenza.
Presidente
- La parola al Consigliere Bortot.
Bortot (Arc-VA)
- Sono soddisfatto della risposta, quello
che ci premeva di più era capire. In sostanza, la Fondazione serve
da contenitore del corso promosso dalle guide valdostane, non
capivo bene questo passaggio, pensavo ci fosse una sovrapposizione
di ruoli o di uscita dagli scopi istituzionali della Fondazione...
la cosa è stata chiarita, la ringrazio.
