Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 203 del 23 ottobre 2013 - Resoconto
OGGETTO N. 203/XIV - Modificazione del Regolamento interno
per il funzionamento del Consiglio regionale.
Presidente -
Colleghi e colleghe, prima di procedere
all'illustrazione delle modifiche che saranno accolte in maniera
più ampia, successivamente, per i singoli articoli, vorrei
effettuare un breve riepilogo delle fasi che hanno portato alla
loro stesura.
L'esigenza di procedere ad alcune modifiche del Regolamento
interno del Consiglio era già emersa nella scorsa legislatura. Si è
manifestata nuovamente già nelle prime riunioni dei Capigruppo
consiliari ad inizio legislatura, determinando l'impegno, assunto
prima della pausa estiva, di richiedere ai Consiglieri il deposito
di proposte di modificazione da sottoporre all'esame della
Commissione per il Regolamento alla ripresa dei lavori, appunto
dopo la pausa estiva. Le proposte pervenute sono state oggetto di
esame da parte della Commissione per il Regolamento, che, nel corso
delle riunioni susseguitesi a partire dal 24 settembre scorso,
nella riunione del 14 ottobre, è pervenuta all'approvazione di un
primo insieme di modificazioni che ora sono sottoposte
all'approvazione del Consiglio. La Commissione per il Regolamento
ha ritenuto invece opportuno effettuare ulteriori approfondimenti
su altre proposte di modificazione, per l'esame delle quali saranno
prossimamente convocate nuove riunioni. Le modificazioni oggi
proposte hanno quale obiettivo una migliore organizzazione dei
lavori dell'Assemblea e delle Commissioni consiliari permanenti;
nello specifico un breve riepilogo, poi i Consiglieri, i colleghi,
saranno più puntuali nella descrizione degli stessi.
L'articolo 1 introduce nel Regolamento interno la disciplina
della pubblicità delle deliberazioni dell'Ufficio di Presidenza, al
fine di ottemperare al disposto che sancisce il diritto dei
cittadini alla conoscenza degli atti e delle attività delle
Assemblee elettive e dei relativi organi. Il principio sancito
anche dalla Costituzione, di trasparenza delle istituzioni
pubbliche, è stato recentemente irrobustito anche con l'entrata in
vigore della legge 6 novembre 2012, n. 190.
L'articolo 2 e l'articolo 3 innovano la modalità di sostituzione
del Consigliere che non possa intervenire ad una seduta della
propria Commissione.
Gli articoli 4, 6 e 7 modificano rispettivamente gli articoli
37, 92 e 96 bis, al fine di mantenere invariati i giorni di
convocazione ordinaria del Consiglio o, in via d'urgenza, le
scadenze per il deposito degli atti di sindacato ispettivo delle
interrogazioni a risposta immediata, anche qualora il Consiglio sia
convocato per la giornata di martedì in luogo, invece, del consueto
giorno, mercoledì.
L'articolo 5 modifica l'articolo 38 al fine di ridurre il
periodo delle ferie estive. Credo che questo sia un buon segnale,
anche di rispetto verso le nostre concittadine e i nostri
concittadini, soprattutto visto il particolare momento che stiamo
vivendo, accorciandolo, quindi, dall'8 agosto all'8 settembre.
L'articolo 8 sostituisce la parola "dirigenti" al comma
dell'articolo 5. Sull'articolo 8 mi preme ancora ricordare che
nella mattinata di oggi, in seguito anche a una riunione informale,
seppure informale, della Commissione per il Regolamento, è stato
presentato, all'unanimità dei componenti della Commissione per il
Regolamento, un emendamento. La proposta di sostituire,
all'articolo 116, comma 5 del Regolamento, la parola "dirigenti"
con le parole "dirigenti di 1° livello", rischiava di complicare e
rallentare ulteriormente la procedura e, inoltre, si rischiava
soprattutto di ottenere l'effetto di escludere formalmente il Capo
e il Vice Capo di Gabinetto, nonché il Segretario generale della
Regione - essendo essi esterni all'organizzazione amministrativa
delle Regioni - dai soggetti a cui i Consiglieri possono
indirizzare le richieste di accesso. Quindi la proposta emendativa
formulata va invece nel senso di snellire il procedimento
prevedendo, molto più semplicemente, che la richiesta sia inviata
all'amministratore di riferimento, Presidente o Assessore, il quale
provvede poi ad inoltrarla per il riscontro diretto nei tempi
previsti dal Regolamento alla struttura competente.
Prima di aprire la discussione generale, vorrei anche
ringraziare tutti i colleghi della Commissione per il Regolamento,
perché devo dire che il lavoro è stato proficuo e quindi non
possiamo che felicitarcene.
La discussione generale è aperta. Ha chiesto la parola il
collega Restano.
Restano (UV)
- Grazie Presidente.
Vorrei unirmi ai suoi ringraziamenti, nei confronti dei
componenti della Commissione per il Regolamento, perché era palese
il clima di collaborazione e di confronto all'interno della
commissione stessa. Direi che c'era la volontà di tutti ad arrivare
a degli obiettivi; ci siamo prefissi un programma di lavoro, vale a
dire portare questo primo pacchetto di modifiche ritenute più
urgenti all'attenzione del Consiglio, e così abbiamo fatto, anche
se a volte forse il confronto è risultato acceso e vivace, però
direi che è stato proficuo e produttivo. Peraltro, come
testimoniato dai colleghi più esperti che hanno già vissuto
analoghe esperienze nella Commissione Regolamento, questa volta
siamo riusciti a venire al dunque anche in tempi...direi molto
brevi. Questo a dimostrazione che, sia da parte della maggioranza,
quanto della minoranza, non si è guardato all'appartenenza dei
gruppi, ma alla sostanza e al risultato cui si voleva arrivare.
Ebbene, per quanto riguarda gli argomenti, alcuni erano già stati
discussi in Ufficio di Presidenza, e credo anche nel corso della
passata legislatura (li ha già descritti brevemente il
Presidente).
Io aggiungerei solo alcuni piccoli dettagli, vale a dire
significherei per quanto riguarda la pubblicità delle delibere
dell'Ufficio di Presidenza: abbiamo salvaguardato quelle contenenti
i dati sensibili nel rispetto delle persone, delle esposizioni in
materia di privacy. Invece, per quanto riguarda le sedute delle
Commissioni, su proposta dei gruppi della minoranza, la maggioranza
ha accolto la proposta, l'ha accolta di buon grado, in quanto si
ritiene che quella norma fosse sorpassata e che - diciamocelo
chiaramente - non sia corretto che un commissario possa votare
anche per il collega assente, quindi è passata rapidamente con
l'assenso di tutta la maggioranza.
Solo due parole per quanto riguarda la pausa estiva: l'Ufficio
di Presidenza ha disposto delle verifiche e dei confronti con gli
altri Consigli regionali d'Italia; così facendo, riducendo a 30
giorni la nostra pausa, ci collochiamo di buon grado tra i Consigli
più virtuosi. Io spero - e sono convinto - che questa volontà trovi
riscontro in aula, che si lavorerà di più (la dimostrazione è nei
dibattiti che noi sempre facciamo), quindi utilizzeremo nel modo
migliore il tempo a disposizione per lavorare nelle
Commissioni.
Per quanto riguarda l'emendamento presentato, ne abbiamo
discusso in mattinata: ritengo che l'assenso da parte della
Commissione Regolamento vada nel senso indicato dagli uffici, e
quindi nel migliorare quella che è la trasmissione delle pratiche,
la trasparenza all'interno degli uffici. Grazie.
Presidente
- Grazie Consigliere Restano. Altri? Colleghi,
siete invitati a prenotarvi se volete prendere la parola. Se
nessuno chiede la parola chiudiamo la discussione. Se ci sono
richieste vi invito a prenotarvi, così abbiamo anche l'idea di chi
vuole intervenire. Benissimo, non ci sono richieste di
intervento...la parola al collega Bertin.
Bertin (ALPE)
- Grazie Presidente.
Questo primo pacchetto di modifiche al Regolamento del Consiglio
che approviamo oggi, ci auguriamo sia il primo di una serie. Il
Consiglio regionale ha bisogno di riforme e cambiamenti, deve
aprirsi maggiormente alla società e operare con maggiore
trasparenza ed efficacia. Da diverso tempo, ormai, da anni ho
cercato di occuparmi di questa questione. Nella passata legislatura
si era riusciti ad introdurre, sul modello di quanto avveniva in
altre Assemblee, un nuovo strumento riguardante le funzioni
ispettive del Consiglio: il
question time
, che dava maggiore
dinamicità anche ai lavori del Consiglio stesso; unica attività
significativa, unico intervento della Commissione Regolamento in
tutti i 5 anni della passata legislatura, nonostante le molte
sollecitazioni e il deposito di proposte di modifica del
Regolamento. Su nient'altro si era riusciti ad ottenere un consenso
sufficiente.
Alcune delle modifiche che andiamo ad approvare oggi erano già
state avanzate tempo fa. Già nel lontano 2009 avevo depositato una
proposta che riguardava la pubblicazione delle delibere
dell'Ufficio di Presidenza e la pubblicità dei lavori delle
Commissioni consiliari; purtroppo erano state entrambe respinte da
questo Consiglio. Oggi andiamo ad approvare la possibilità di
pubblicare le delibere dell'Ufficio di Presidenza, un atto dovuto,
a mio avviso, che un Consiglio regionale moderno avrebbe dovuto
prevedere da tempo. I cittadini devono essere messi nelle
condizioni di conoscere come sono spesi i propri soldi. Inoltre,
oggi introduciamo altre modifiche significative che andranno ad
aumentare l'efficacia di quest'Assemblea. Il fatto che questa
legislatura inizi con questo piccolo pacchetto di modifiche, è
comunque un fatto positivo. Ci auguriamo che si continui in questa
direzione, magari approvando al più presto la possibilità di
rendere pubblici i lavori delle Commissioni consiliari, il che
rappresenterebbe un salto di qualità nel rapporto con i cittadini
e, certamente, anche nel modo di lavorare interno alle nostre
istituzioni. Grazie.
Presidente
- Grazie collega Bertin. Altri? Ha chiesto la
parola il collega Donzel.
Donzel (PD-SIN.VDA)
- Grazie Presidente.
Naturalmente esprimiamo anche noi una soddisfazione per un primo
traguardo; mi fa piacere che anche nelle file della maggioranza sia
stato sottolineato che questo non è un traguardo definitivo che ci
siamo dati come Commissione Regolamento, ma un primo passo
importante che testimonia della volontà di trovare, su argomenti
come quello del Regolamento - che sono trasversali - punti di vista
comuni.
Come non condividere qui, oggi, le parole del collega
Bertin...insieme, su alcune tematiche, già nella passata
legislatura, in Commissione Regolamento, abbiamo vissuto
l'esperienza di non riuscire a portare a termine nessuna modifica
sostanziale, salvo quella riguardante le interrogazioni a risposta
immediata, che abbiamo visto essere molto efficaci questa
mattina...ed è quindi questa la ragione che ci spinge a dire che
questo primo traguardo è già un primo passo importante per noi.
In merito all'articolo 3, devo riconoscere che tre anni di
impegno per riuscire ad ottenere questa norma non mi sono valsi a
nulla nella passata legislatura, e oggi mi fa piacere che questo
Regolamento verrà - mi auguro - condiviso all'unanimità, perché
sarebbe davvero una sofferenza vedere, ancora oggi, che non tutti
condividono il principio per cui l'assunzione di responsabilità del
voto dev'essere in capo a una persona singola e uno non può essere
portatore di deleghe ed altro. Quindi questo è un fatto
estremamente importante: dentro queste piccole modifiche del
Consiglio regionale, che magari hanno un aspetto tecnico per chi
non lavora all'interno del Consiglio, ci sono dietro delle
questioni di principio estremamente importanti; così come un
segnale importante che mandiamo alla comunità valdostana è quello
di ridurre la pausa di interruzione dei lavori del Consiglio
regionale. Questo non significa che già prima non ci fosse
un'attività intensa dei Consiglieri regionali (ci tengo a dirlo),
non è che ci fossero dei periodi estivi di assenza totale dal
lavoro. Ci siamo confrontati a colpi di comunicati stampa, negli
anni passati, in pieno mese di agosto, quindi non è questo...ma
simbolicamente dare un messaggio chiaro, di una riduzione ufficiale
dei lavori...di una pausa della convocazione del Consiglio più
ridotta, è un segnale importante che diamo ai cittadini, un segnale
che dice: c'è una volontà di maggiore sobrietà e serietà
all'interno del Consiglio regionale.
Vengo anche a un altro punto assolutamente importante, che è
quello che, pur consentendo alcune flessibilità nella convocazione
ordinaria del Consiglio regionale, che è fissato come data normale
nel mercoledì, si consenta comunque il mantenimento delle scadenze
termini, che in qualche modo sono la possibilità per lavorare ai
gruppi di minoranza, e questo va comunque riconosciuto come un
fatto importante.
Una considerazione sul delicato articolo 8 che viene emendato in
aula; è stato oggetto, questa mattina, di più interventi e,
addirittura, di un'interrogazione specifica da parte di un gruppo
consiliare. Noi andiamo a modificare questo articolo in qualche
modo per rendere più semplificata la procedura di accesso al "116".
Ma io guardo i colleghi della maggioranza e dico: qui c'è comunque
un'assunzione di responsabilità che va fatta, perché noi non
possiamo giocare sul fatto che oggi votiamo una semplificazione
delle procedure di accesso al 116, quando questo 116 viene
costantemente "intralciato", "negato", "declinato"...trovate voi la
formula migliore per dire i tanti modi che abbiamo scoperto in
queste settimane con cui si elude una risposta puntuale! Allora sul
Regolamento c'è stata l'intesa, c'è stato l'incontro, però bisogna
dare...come dire? corpo etico a un regolamento! Bisogna che - se
noi votiamo all'unanimità questo Regolamento - ne seguano, sia da
parte della minoranza che da parte della maggioranza, comportamenti
conseguenti in questa direzione. Quindi...come dire? proviamo
davvero. Io questa mattina ho sentito, anche nelle risposte
rispetto alle "questioni 116"...sì, sì, bisogna verificare,
trovare...troviamola davvero la risposta puntuale, che non è solo
una modifica delle procedure regolamentari, ma è la risposta
puntuale a questi atti da parte del Consiglio regionale. Quando un
Consigliere regionale chiede l'accesso ai dati, nulla osti che li
abbia! Se poi c'è un utilizzo improprio di questi dati, questa è
responsabilità del Consigliere regionale, ma non capisco perché ci
sia questo muro, questo intralcio continuo procedurale,
burocratico, a tentare di...in qualche modo, di dire: "vediamo se
stanchiamo l'opposizione, se la facciamo in qualche modo stufare,
le facciamo scrivere lettere su lettere...alla fine si stuferanno"!
Probabilmente si sbaglia se si ragiona in questo termine, non si
stuferà nessuno, anzi...magari diventeremo ancora più accesi nel
fare richieste di accesso ai dati...e quindi questa importante
modifica è davvero una cosa che auspichiamo si concretizzi anche
nei fatti.
Un'ultima considerazione è sul fatto che questo primo
step
arriva in Consiglio regionale anche sulla base di un
impegno politico, che io tengo, visto che è un impegno politico che
è stato preso nella Commissione Regolamento, ed è giusto che lo
esplicitiamo in Consiglio: che questi lavori procedano e che quindi
ci sia, da parte di tutti, la volontà di studiare altre modifiche
che...alcune sono già state sottoposte all'esame della Commissione
Regolamento, non è qui la sede per definirlo...ma, insomma, ci sia
un impegno a non stoppare i lavori della Commissione Regolamento,
bensì a continuare in questa direzione per fare quei
perfezionamenti che dovrebbero migliorare l'attività del Consiglio
regionale. È con questo spirito che noi davvero votiamo queste
modifiche del Regolamento, ringraziando naturalmente tutti i
colleghi che hanno contribuito con noi ai lavori della Commissione
del Regolamento.
Presidente
- Grazie collega Donzel. Altri? La parola al
collega Gerandin.
Gerandin (UVP) -
Merci Madame la Présidente.
Molto brevemente, non voglio ripetermi su quanto hanno già
riferito coloro che mi hanno preceduto. Voglio anch'io
sottolineare, a nome dell'UVP, lo spirito di collaborazione, lo
spirito...al di là di quello che a volte vuol far sembrare il
discorso della contrapposizione, il discorso dell'ingessatura
dell'attività del Consiglio. Mi pare che il clima con cui si è
operato all'interno della Commissione Regolamento sia un clima di
collaborazione, con la volontà di cambiare...quello che peraltro
hanno già detto i miei colleghi che mi hanno preceduto...cambiare
nel senso di avere più trasparenza, avere più possibilità di
operare in quella che è l'attività amministrativa.
Mi ha fatto particolarmente piacere che il collega Restano, a
nome della maggioranza, abbia parlato di un primo pacchetto di
modifiche di Regolamento, perché è esattamente questo quanto è
stato detto all'interno della Commissione Regolamento.
Ringrazio anche lei, Presidente, perché comunque si è adoperato
per creare questo clima collaborativo. Ho detto che non voglio
ripetermi...io sono quello che, oggi, in Commissione Regolamento,
ha posto il problema soprattutto in merito alla modifica
dell'articolo 8, con la quale si chiedeva di avere garanzie...che
comunque, al di là di chi sarà colui a cui viene indirizzata la
richiesta del 116, siano comunque mantenuti i tempi, così come
previsto all'interno del Regolamento, e soprattutto che ci sia
comunque anche quell'assunzione di responsabilità da parte dei
dirigenti di riferimento, perché è questo quanto noi vogliamo.
Termino solo aggiungendo che noi crediamo che questo clima di
collaborazione venga esteso anche a quella che è la trasmissione
dei dati del 116 quando vengono richiesti, che ci sia un clima
diverso, collaborativo, non ci piace fare la "caccia alle streghe",
ma di certo...ne abbiamo già parlato con i colleghi di minoranza:
noi non accetteremo più che ci venga risposto picche! Non
accetteremo più, perché non è ammissibile che degli atti legati a
quella che è l'attività dell'Amministrazione regionale, o comunque
delle partecipate, non vengano trasmessi; per cui, d'ora in avanti,
saremo molto intransigenti su questo punto e agiremo di
conseguenza. Grazie.
Président
- Merci. La parole au collègue Chatrian.
Chatrian (ALPE) -
Sì, grazie.
Il collega Bertin ha già ben esplicitato la posizione dell'ALPE
e, soprattutto, il lavoro che è stato fatto. Ottimo, necessario
questo passaggio, ricordiamoci però che oggi andiamo a modificare
uno strumento. Il collega Donzel, prima, ha fatto un passaggio
importante: scriviamo in questo Regolamento, nero su bianco, a chi
e dove noi dobbiamo indirizzare eventualmente delle richieste. Io,
scusatemi, vado oltre.
Oggi approviamo questa nuova forma, è importante, la forma ha il
suo peso, ma la sostanza è ancora più importante. Il mio appello al
Presidente del Consiglio va in questa direzione: noi teniamo tanto
ai contenuti, e quindi non vorremmo più trovarci nelle condizioni
di non avere risposte, non vorremmo più trovarci nelle condizioni
di risposte evasive e di non aver i documenti che chiediamo in
maniera puntuale. Quindi oggi bene, facciamo un primo passo sulla
forma, collega Restano, ottimo, diciamo a chi dobbiamo
indirizzarci. In seconda battuta, però, i contenuti...non vorremmo
più, come ben diceva il collega Donzel, continuare a scrivere,
scrivere, scrivere per avere delle risposte e delle non risposte,
in modo quasi da...come posso dire? mettere in difficoltà i
dirigenti stessi, perché sappiamo che, sovente, le non risposte
dell'articolo 116 ricevono delle grandi pressioni, fa parte della
politica, soprattutto nelle società partecipate e controllate. Dato
che i responsabili politici delle società partecipate e controllate
vistano tutte le volte le nostre richieste, ecco, ottimo questo
passaggio sulla forma, ma non è sufficiente. Speriamo che si apra
una nuova era di casa di vetro, in questo momento non c'è, perché
su tanti dossier noi le risposte non le abbiamo, soprattutto sui
dati, su documenti importanti, documenti sensibili, documenti di
solito che sono contratti, documenti che sono legati ad
affidamenti, documenti che sono legati ad assunzioni di
personale.
Apro solo questa parentesi, Presidente Rini: lo scorso anno, per
avere la contezza, cosa succedeva nel gruppo CVA negli anni
2006-2007-2008-2009-2010-2011-2012? Ebbene, ho dovuto scrivere
tantissime lettere alla struttura di riferimento, cioè al Capo di
Gabinetto e, per conoscenza, alla Presidenza della Regione. Ecco, è
positivo questo passaggio di oggi, benissimo, salviamo la forma, ma
non è sufficiente. Cercate e cerchi lei di dare corso alla
sostanza, e quindi delle risposte puntuali alle richieste dei
Consiglieri di minoranza e dei Consiglieri di maggioranza. Quindi
l'auspicio è questo: approviamo questa forma, ma poi badiamo alla
sostanza. Penso sia l'obiettivo di tutti e debba essere di tutti,
al di là della maggioranza e della minoranza, che il modello Valle
d'Aosta riscopra una nuova era, che è l'era della trasparenza, che
è l'era della casa di vetro, che in questo momento ancora,
purtroppo, non c'è. Grazie.
Presidente
- Grazie. Altri? Non ci sono altri? Ha chiesto
la parola il collega Guichardaz.
Guichardaz (PD-SIN.VDA)
- Grazie Presidente.
Intanto sono contento di questo traguardo, di questo lavoro che
è stato fatto congiuntamente dalla maggioranza e dalla minoranza.
Devo dire che mi ero posto la questione di come mai ci fossero
delle "anomalie" a livello regolamentare, ad esempio sulle
questioni relative al voto in commissione, alla sostituzione dei
componenti all'interno della commissione. E devo dire che queste
modifiche vanno proprio nella direzione che io immaginavo avrebbe
dovuto seguire un regolamento.
Devo però richiamare la Presidenza a un rigoroso rispetto del
Regolamento, perché questa mattina non mi è stata data una risposta
sui ritardi, secondo me gravi, di trasmissione delle richieste di
chiarimento contenute nel mio 116. Vabbè, non me li aspetto oggi.
Il Regolamento può essere modificato, ma se non viene rigorosamente
rispettato non serve a nulla! Quindi nel momento in cui noi,
congiuntamente, riusciamo a definire un testo, questo dev'essere
rispettato. Io non so se è un problema di uffici, se è un problema
di trasmissione, di tempi, credo però che nel momento in cui i
Consiglieri, che sono i rappresentanti eletti dei cittadini,
chiedono dei dati, possono anche arrivare dei dinieghi perché i
dati non sono dovuti ma non va bene se i tempi non sono rispettati!
E questi aspetti sono contenuti nel Regolamento, quindi credo che
vadano rispettati.
L'articolo 8 che modifica il 116, è estremamente importante,
perché era difficile definire, in fase di trasmissione della
richiesta di dati di cui al 116, il dirigente di riferimento. Io,
nella mia inesperienza, ho inviato infatti alcuni 116 direttamente
all'Assessore o al Presidente e mi sono ritornati indietro con una
"strigliata" da parte di qualcuno che diceva che era una procedura
inappropriata o inconsueta. Beh, adesso questa procedura è
formalizzata, sarà la procedura corretta.
Come anche i colleghi, auspico che i 116, così come tutti gli
strumenti del potere ispettivo, diventino davvero degli strumenti
rapidi e che non ci siano più "meline" circa le risposte.
Grazie.
Presidente
- Grazie. Possiamo chiudere la discussione?
Non ho altri iscritti. La discussione è chiusa. Possiamo passare
all'esame, articolo per articolo.
Siamo all'articolo 1. Se non ci sono richieste di intervento, lo
pongo in votazione. La votazione è aperta. Colleghi, siete invitati
a votare. Ricordo che si vota sia il testo in italiano, sia la
versione in francese con un'unica votazione. Votate. Tutti hanno
votato? Possiamo chiudere la votazione?
Presenti: 35
Votanti: 35
Favorevoli: 35
Il Consiglio approva all'unanimità.
Posso dare lo stesso risultato per l'articolo 2? Sì...e per
l'articolo 3, 4, 5, 6, 7, 8 emendato? Sì.
Mettiamo ora in votazione la proposta nel suo complesso, in
italiano e in francese. La votazione è aperta. Colleghi, votate.
Bene, possiamo chiudere la votazione.
Presenti: 35
Votanti: 35
Favorevoli: 35
Il Consiglio approva all'unanimità.
Passiamo ora al punto 17 all'ordine del giorno.
