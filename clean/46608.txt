Classificazione
TURISMO E INDUSTRIA ALBERGHIERA



Oggetto del Consiglio n. 3016 del 23 novembre 2023 - Resoconto
OGGETTO N. 3016/XVI - Interpellanza: "Potenziamento
dell'offerta turistica e promozionale lungo la via
Francigena".
Bertin (Presidente) -
Punto n. 85. Ha chiesto la parola
il consigliere Ganis, ne ha facoltà.
Ganis (LEGA VDA) -
Trattiamo ancora una volta in questo
Consiglio un problema che riguarda il tratto di strada denominato
via Francigena. Visto che nel Consiglio precedente è stato votato
un ordine del giorno volto a valorizzare la via Francigena, come
gruppo, non pensavamo di ripresentare un'iniziativa in così tempi
brevi. Non voglio ripetermi sull'importanza che riveste questo
percorso per la nostra Regione, perché l'interpellanza ha un'altra
finalità, quella di segnalare un disagio avvenuto a 21 pellegrini
nell'acquistare i biglietti dell'autobus nel comune di
Pont-Saint-Martin per rientrare ad Ivrea.
Vorrei portare all'attenzione dei colleghi presenti in Aula
l'accaduto e riportarvi le parole dell'accompagnatore del gruppo:
"Dal 23 al 29 ottobre abbiamo avuto ad Ivrea un gruppo di francesi
arrivati da Parigi per percorrere il tratto canavesano della via.
Giovedì 25 ottobre il gruppo è andato a visitare il Forte di Bard
al mattino e ha poi proseguito la marcia fino a Pont-Saint-Martin
lungo la via Francigena. Non avevano ancora fatto i biglietti per
il ritorno, indecisi se prendere il bus o il treno non essendo
certi degli orari degli spostamenti. Scelto l'autobus, al momento
di fare il biglietto in tabaccheria, è stato venduto soltanto
quello dell'accompagnatore del gruppo che si era incaricato
dell'acquisto per tutti. Stupiti per la mancata accoglienza
turistica dimostrata dall'esercente, il gruppo ha poi incontrato
fortunatamente la gentilezza dell'autista che si è occupato
personalmente di vendere i biglietti ai 21 pellegrini senza
sovrapprezzo".
Preso atto che l'accaduto è stato segnalato dal Presidente della
via Francigena di Sigerico, sia all'Assessore del turismo e
commercio del Comune di Pont-Saint-Martin, sia all'Assessore
regionale della Valle d'Aosta, si interpella il Governo regionale
per conoscere se l'Assessore sia a conoscenza di quanto segnalato e
se a fronte della segnalazione evidenziata, si intenda intervenire
per risolvere il problema segnalato e potenziare l'offerta
turistica proporzionale lungo la via Francigena.
Presidente -
Risponde l'assessore Grosjacques.
Grosjacques (UV) -
Nell'interpellanza si segnalano disagi
occorsi a 21 pellegrini provenienti dalla Francia che hanno
incaricato la loro accompagnatrice di recarsi presso una
tabaccheria per acquistare i biglietti del pullman da
Pont-Saint-Martin a Ivrea per tutto il gruppo, come lei ha
correttamente illustrato.
Da quanto indicato nel testo dell'interpellanza, parrebbe che
l'esercente abbia venduto il solo biglietto per l'accompagnatrice
però, grazie alla gentilezza dell'autista, i pellegrini hanno
potuto acquistare il loro biglietto direttamente sull'autobus senza
alcun sovrapprezzo.
In risposta al primo quesito, le devo precisare che nessuna
segnalazione in proposito è pervenuta all'Assessorato turismo,
sport e commercio, così come all'Assessorato trasporti, quindi non
abbiamo avuto nessuna segnalazione di nessun tipo. L'Assessorato ai
trasporti, interpellato dagli uffici, ha tenuto a precisare
comunque che la tratta Pont-Saint-Martin/Ivrea non è di competenza
regionale. Abbiamo comunque informato l'Associazione
imprenditoriale di categoria per capire che cosa fosse successo in
merito a questo episodio. Riteniamo che il disservizio sia stato
probabilmente dovuto a un'incomprensione tra l'accompagnatrice e
l'esercente perché non si vedono motivi per i quali non avrebbero
dovuto essere venduti tutti i biglietti a tutti i richiedenti,
quindi quasi certamente c'è stata un'incomprensione. È possibile
però affermare che si tratta di un episodio certamente isolato, in
quanto proprio il Comune di Pont-Saint-Martin ha sempre dimostrato
un'elevata attenzione alla promozione della via Francigena e al
miglioramento della sua fruizione.
Nel periodo 2014-2019 l'Assessorato ha promosso diverse azioni
finalizzate alla sensibilizzazione della popolazione e dei diversi
operatori nei Comuni interessati dal passaggio della via
Francigena, e proprio lo stesso Comune di Pont-Saint-Martin ha
sempre dimostrato un notevole interesse nei confronti di queste
iniziative e nel medesimo periodo ha organizzato un corso di
formazione per l'accoglienza dei pellegrini lungo la via Francigena
al quale hanno partecipato una ventina di residenti di varie
età.
Per quanto riguarda il potenziamento dell'offerta turistica e
promozionale, posso affermare che molto è già stato fatto. La via
Francigena nel tratto valdostano risulta ben segnalata, i
proprietari di strutture ricettive situate lungo il percorso si
sono dimostrati interessati a offrire ospitalità a questo
target
di clientela e proprio per questo sul sito lovevda.it
esiste una sezione che guida i pellegrini su dove pernottare,
usufruendo di tariffe agevolate. Nel complesso i riscontri degli
stessi proprietari di strutture ricettive sono molto positivi.
Con gli anni nella popolazione è aumentata la consapevolezza
dell'importanza del turismo religioso, con particolare riferimento
al tratto valdostano della via Francigena; tra l'altro, ricordo che
nel 2016 è stata fondata ad Aosta l'Associazione "Amis della via
Francigena" che conta più di 50 soci provenienti da vari comuni
valdostani.
Le attività promosse dall'Assessorato sono svariate, come la
partecipazione al salone "Fa la cosa giusta" dedicato al turismo
sostenibile nel quale rientrano anche i percorsi di escursionismo e
la realizzazione della guida sulla via Francigena edita da "Terre
di mezzo", oltre alla promozione della stessa via Francigena sui
mercati in Italia, Francia, Svizzera, Germania, Belgio, Olanda e
Paesi scandinavi, anche attraverso l'ospitalità di giornalisti e
troupe
televisive.
La Valle d'Aosta inoltre aderisce dal 2014 alla AEVF,
Associazione Europea delle Vie Francigene e anche per quel tramite
sta contribuendo alla migliore gestione del percorso internazionale
della via Francigena e alla sua promozione. Tra le tante iniziative
la Regione, insieme a tutti i Comuni valdostani situati sul
percorso e all'Associazione "Amis della via Francigena", ha
organizzato, nell'ambito della manifestazione internazionale
intitolata "Road to Rome 2021", il transito di una carovana di
pellegrini, tra cui giornalisti e
blogger
, partiti da
Canterbury e diretti a Roma. Aggiungo inoltre, per completezza
d'informazione, che si sta lavorando al
dossier
di
candidatura della via Francigena quale Patrimonio dell'umanità
presso l'Unesco. Infine la Valle d'Aosta è attualmente impegnata in
un progetto di promozione sui mercati esteri finanziato con fondi
ministeriali, di cui è capofila la Regione Lazio, che prevede la
ristrutturazione del sito www.viefrancigene.it, la realizzazione di
educational
, filmati e pubblicità su carta stampata.
Presidente -
La parola al consigliere Ganis per la
replica.
Ganis (LEGA VDA) -
Grazie Presidente, grazie Assessore
per la risposta. Mi dispiace che la segnalazione non sia pervenuta,
il Presidente, che conosco molto bene, si era fatto carico
dell'onere di segnalare a lei l'accaduto. Tra l'altro, vorrei far
presente che proprio in data 12 novembre circa 30 pellegrini
dell'Associazione Via Francigena di Sigerico provenienti da
Canavese e accompagnati dal sottoscritto hanno poi trascorso una
giornata ad Aosta, quindi esattamente poi due giorni dopo la
presentazione della mozione. La gita prevedeva la visita della
Chiesa collegiata dei Santi Pietro e Orso, il Chiostro romanico di
Sant'Orso e la Cattedrale di Santa Maria Assunta; un gruppo di
pellegrini, accompagnati nella mattinata dal sottoscritto e che
hanno sicuramente contribuito in parte al nostro indotto turistico
ed economico, una piccola goccia nell'oceano ma l'oceano si sa,
senza quella goccia, sarebbe più piccolo. Occorre quindi, a nostro
avviso, prevenire questi problemi e questa regola vale per tutti i
nostri settori, al fine di riuscire a fornire ai nostri turisti e
visitatori un sistema di erogazione del servizio turistico e
ricettivo migliore. Non possiamo che apprezzare il suo impegno.
Grazie Assessore.
