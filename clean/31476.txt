Classificazione
EDILIZIA
LAVORO



Oggetto del Consiglio n. 534 del 6 maggio 2009 - Resoconto
OGGETTO N. 534/XIII - Interpellanza: "Interventi straordinari
per favorire l'occupazione dei lavoratori che operano nel settore
dell'edilizia".
Interpellanza
Tenuto conto di quanto è emerso dal congresso della CISL,
cioè la scadenza delle 13 settimane di cassa integrazione ordinaria
alle quali hanno diritto i lavoratori dell'edilizia come esige
l'inverno;
Tenuto conto che il numero di lavoratori del settore che
potrebbero restare senza occupazione è stimato intorno a
1.000;
Considerato che la contrattazione delle commesse e le
evidenti difficoltà finanziarie delle imprese del settore, sommato
al fatto che i cantieri di media e alta montagna restano ancora
chiusi per neve potrebbe innescare una crisi senza precedenti per
la categoria;
Preso atto da quanto riportato dal citato sindacato che tanti
lavoratori si sono rivolti a loro per paura di rimanere senza
occupazione e senza stipendio;
i sottoscritti Consiglieri regionali
Interpellano
la Giunta regionale per conoscere se intenda valutare la
fattibilità di ottenere dei progetti che diano spazio a una veloce
cantieribilità, cioè contrastare i tempi lunghi, in considerazione
del grave momento di crisi e ricorrere ad interventi
straordinari.
F.to: Carmela Fontana - Donzel
Presidente
- La parola alla Consigliera Carmela
Fontana.
Fontana (PD)
- Grazie. Con questa interpellanza vogliamo
evidenziare quanto è emerso dal Congresso della CISL, ossia la
scadenza delle 13 settimane di cassa integrazione ordinaria alle
quali hanno diritto i lavoratori dell'edilizia. Tenuto conto che il
numero di lavoratori del settore che potrebbero restare senza
occupazione è veramente elevato, considerato che la contrattazione
delle commesse e le evidenti difficoltà finanziarie delle imprese
del settore, sommato al fatto che i cantieri di media e alta
montagna restano ancora chiusi per neve, potrebbe innescare una
crisi senza precedenti per la categoria, vogliamo sapere
dall'Assessore
"se intenda valutare la fattibilità di ottenere
dei progetti che diano spazio a una veloce cantieribilità, cioè
contrastare i tempi lunghi, in considerazione del grave momento di
crisi e ricorrere ad interventi straordinari"
, naturalmente
rispettando le norme e nella piena trasparenza.
Presidente
- La parola all'Assessore alle opere
pubbliche, difesa del suolo ed edilizia residenziale pubblica,
Marco Viérin.
Viérin M. (SA-UdC-VdA)
- Grazie, Presidente. Colgo
l'opportunità per ribadire quanto già fatto con le organizzazioni e
le associazioni di categoria e con i sindacati per condividere le
preoccupazioni che la collega ha enunciato e per ribadire che la
Regione può far fronte solo in parte a questa situazione, tramite
il piano regionale operativo del 2009 che è stato approvato dalla
Giunta il 3 aprile 2009 ed è stato illustrato anche alle categorie.
In particolare in ogni scheda del piano è stato fatto un
riferimento per ogni singolo intervento al trimestre di avvio delle
procedure di affidamento delle opere, quindi sinteticamente nel
primo trimestre ne sono state previste 23 per un importo di 3,9
milioni, nel secondo 45 interventi per 9,7 milioni, nel terzo
trimestre 15 interventi per un importo di 8,7 milioni, nel quarto
trimestre 12 interventi con importo complessivo di 9,6 milioni.
Oltre a queste quattro trimestralità, che si sono divise per
cercare di rispettare la tempistica, non si è potuto definire i 57
interventi che sono interventi di piccola entità per un importo
complessivo di 9 milioni di euro, in quanto dobbiamo dipendere
dalle condizioni atmosferiche; quindi ci sono delle situazioni che
risentono per i lavori della pubblica amministrazione delle
condizioni atmosferiche. Nella fase di redazione del piano
operativo è stato richiesto alle strutture dell'Amministrazione
regionale che seguono i lavori pubblici di porre particolare
attenzione all'osservanza del trimestre di avvio, come dicevo
prima, degli interventi. Si è avuto modo di accertare, con un primo
accertamento sul primo trimestre, che i 23 interventi per i quali
era previsto l'avvio di affidamento, nel primo trimestre 19 sono
già stati assegnati, quindi è una percentuale abbastanza buona.
Trattasi invero di lavori di importo inferiore a 300mila euro
affidati in economia ordinariamente con procedura di gara
informale, in conseguenza con tempi sensibilmente più ridotti,
ossia sono quei lavori che hanno una tempistica nell'affidamento
più corta. Si osserva però che sono in corso di affidamento anche
interventi di importo sensibilmente più rilevante, tendenzialmente
superiore al milione di euro il cui bando di gara ad evidenza
pubblica era già stato pubblicato a fine 2008; purtroppo le
procedure hanno questa lungaggine, ma dobbiamo rispettarla per
correttezza. Su questi lavori possiamo dire che sono circa 11, di
cui uno è già stato aggiudicato in questi giorni definitivamente,
per un importo di 24 milioni; quindi, oltre all'importo complessivo
degli interventi previsti dal programma di 41 milioni, ci sono
anche questi 24 che erano a scadenza del 2008, dei quali uno è
stato affidato e gli altri sono in fase di aggiudicazione; di
questi si sta protraendo l'iter in relazione alla maggior durata
delle procedure di gara e ai diversi casi di sopravvenuto
contenzioso amministrativo da parte delle imprese concorrenti.
Questo maggior contenzioso fra le imprese concorrenti è dovuto alla
carenza di commesse o meglio alla crisi generale, come diceva la
collega Fontana, perché, quando c'è meno lavoro, le imprese sono
più propense a farsi battaglia nel contenzioso di affidamento con
le pubbliche amministrazioni. Si sta cercando di avviare tutti gli
interventi via via cantierabili ricompresi nella programmazione
annuale dei lavori pubblici, rispettando la vigente normativa
riguardo gli affidamenti dei lavori. Oltretutto stiamo lavorando
come Assessorato per dare nuova linfa sul controllo della
tempistica dei lavori, che potrebbe essere propedeutica soprattutto
per il 2010, affinché si rispettino maggiormente i tempi di
affidamento, ma anche di consegna e di realizzazione.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore per i dati che mi ha
fornito e gli chiedo gentilmente se me ne può dare una copia. Come
ben sa, la crisi è evidente, ci sono delle imprese che hanno
ridotto le maestranze per mancanza di lavoro, non ho dati ufficiali
su questo, ma secondo me si possono reperire. Chiedo all'Assessore
una maggiore attenzione alle problematiche di questo settore edile,
che di conseguenza sarà una risposta alle aspettative di tante
famiglie e di lavoratori in difficoltà.
