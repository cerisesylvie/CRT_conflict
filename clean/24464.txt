Classificazione
COMMERCIO
Disciplina, attività, professioni



Oggetto del Consiglio n. 3380 del 19 marzo 2008 - Resoconto
OGGETTO N. 3380/XII - Reiezione di mozione: "Azioni per
l'integrazione delle attività commerciali nell'area ex autoportuale
di Pollein".
Mozione
Il Consiglio regionale della Valle d'Aosta
Premesso che l'area ex autoportuale di Pollein sta
evidenziando da tempo numerose criticità che si concentrano, in
particolare, nella galleria commerciale denominata Les Corbeilles e
a danno degli esercenti ubicati nella medesima;
Considerato che diversi imprenditori si sono ivi insediati
sulla base delle aspettative create Autoporto S.p.A. che, in
occasione della conclusione dei contratti, avrebbe dato per certo
un passaggio di 1,2 milioni di persone/anno e che tutti gli spazi
locativi (25) della Galleria sarebbero stati occupati entro
settembre 2004;
Rilevato che, secondo gli imprenditori, le richieste di
insediamento sarebbero state sollecitate anche con l'affermazione
da parte di Autoporto S.p.A. dell'esistenza di molte domande in
lista di attesa;
Constatato che da settembre 2004 ad oggi non è mai stata
saturata oltre la metà degli spazi disponibili, causando una
comprensibile diminuzione dell'attrattività commerciale del
sito;
Considerato che Autoporto S.p.A. ha effettuato puntuali
controlli sugli scontrini fiscali emessi dai commercianti della
Galleria, potendo perciò verificare l'attendibilità delle doglianze
espresse dai medesimi;
Appreso che Autoporto S.p.A., società controllata
indirettamente dalla Regione tramite Finaosta S.p.A., ha intrapreso
nei confronti di alcuni di essi procedure di sfratto per
morosità;
Accertato che, nel corso degli ultimi mesi, si è verificata
la chiusura di ulteriori esercizi commerciali che occupavano spazi
all'interno della Galleria;
Atteso che le problematiche sopra evidenziate sono state
segnalate ad amministratori regionali e rappresentanti politici nel
corso di incontri specifici;
Visti l'art. 5 della L.R. 28 giugno 1982, n. 16 e successive
modificazioni, la deliberazione della Giunta regionale n. 7874 del
17 settembre 1993 e la deliberazione del Consiglio regionale n°
3142/XI del 2 aprile 2003, provvedimenti dai quali si evince
chiaramente la funzione di controllo della Regione sulla Autoporto
S.p.A.;
Atteso altresì che nelle deliberazioni della Giunta regionale
n. 1187/2000 e n. 4653/2000 si prescrive "che le proposte
imprenditoriali finalizzate all'insediamento delle attività
economiche nelle tre aree settoriali siano selezionate dalla
società Autoporto Valle d'Aosta S.p.A. al fine di valorizzare
quelle suscettibili:
·
di valorizzare il potenziale economico ed imprenditoriale
valdostano;
·
di valorizzare in maggior misura il traffico autoportuale e
autostradale come opportunità di scambio e di sdoganamento delle
merci in Valle d'Aosta;
·
di massimizzare il valore aggiunto, rispetto al fatturato,
l'occupazione aggiuntiva qualificata, rispetto al capitale
investito, i rientri finanziari della società Autoporto Valle
d'Aosta S.p.A. in termini di corrispettivi per la locazione degli
immobili;
·
di favorire l'integrazione reciproca delle attività
economiche insediabili nell'area;
·
di demandare alla Giunta regionale l'individuazione dei
parametri che la società Autoporto Valle d'Aosta S.p.A. dovrà
adottare per la selezione delle iniziative economiche da insediare
nell'area;"
ciò premesso, il Consiglio regionale
Impegna
la Giunta regionale:
1) ad avviare il riassetto volumetrico e logistico degli
edifici commerciali nel loro insieme, affinché la Galleria Les
Corbeilles e l'ipermercato diventino spazi sinergici e possano
entrambi trarre vantaggio dai flussi di clienti che transitano
nell'area ex autoportuale;
2) a dare mandato ad Autoporto S.p.A. di verificare
l'esperibilità di un'azione transattiva con gli imprenditori
commerciali insediati nella Galleria Les Corbeilles e di mettere a
disposizione della società medesima le indispensabili risorse
finanziarie.
F.to: Tibaldi - Lattanzi
Président
- La parole au Vice-président Tibaldi.
Tibaldi (CdL)
- Questo argomento non è nuovo per il
Consiglio regionale, più volte ne abbiamo parlato in forza di
numerose interpellanze e interrogazioni che il nostro gruppo ha
proposto all'attenzione dell'Assessore Marguerettaz, responsabile
delle partecipazioni regionali; oggi torniamo, con una mozione, a
discutere di questo argomento, perché la situazione merita una
decisione politica.
Innanzitutto l'oggetto è la Galleria commerciale "Les
Corbeilles", impropriamente definita "commerciale", perché anche se
coloro che hanno tagliato il nostro, le hanno impresso questa
vocazione, in realtà di commercio se n'è visto poco fra quelle
mura, che sono una propaggine del serpentone all'interno dell'area
ex autoportuale di Pollein, che ha cercato di emergere e di
distinguersi come commerciale, ma nonostante l'intraprendenza e la
volontà di investimento di diversi imprenditori, questa galleria
non è riuscita ad emergere.
Cosa c'entra la Regione in tutto questo? Perché la prima
obiezione che si potrebbe fare è che l'area non aveva una vocazione
commerciale, che gli imprenditori non sono stati in grado di
distinguersi sul mercato, che gli investimenti e le scelte che loro
- o alcuni di loro - hanno fatto non erano proprie con quelle che
sono le logiche aziendalistiche e imprenditoriali. In realtà la
Regione c'entra, perché controlla tramite "Finaosta" l'"Autoporto
S.p.a." che ha gestito e gestisce l'insieme di quei fattori
strutturali e infrastrutturali che fanno riferimento all'edificio
in questione. Innanzitutto ci ricordiamo - per noi che da diversi
anni siamo in quest'aula - quanti soldi vennero investiti per la
promozione dell'area autoportuale; ho qui un dépliant pubblicitario
dove si segmentano le possibilità di investimento in 3 direzioni:
la Torre delle comunicazioni, il serpentone, l'edificio
direzionale. Il "leitmotiv" è quello di ospitare aziende innovative
ad alta tecnologia, terziario avanzato, polo di sviluppo
commerciale, un luogo dove investire, un luogo che è ideale per il
"business" e il tempo libero.
A fare un giro presso la Galleria "Les Corbeilles" - non so se
l'Assessore ha avuto l'occasione di farlo in questi ultimi mesi, ma
anche qualche anno fa - ci si rende subito conto della desolazione
che regna lì: praticamente i clienti sono come degli esseri
sconosciuti che raramente fanno capolino in quella propaggine del
serpentone, come dicevo, e i commercianti che si sono insediati su
lusinghe e su aspettative create dall'"Autoporto S.p.a." si sono
trovati con un pugno di mosche e molti debiti.
Assessore Marguerettaz, noi torniamo su questo argomento perché
anche per lei non è una novità in senso assoluto: sin dal 31
ottobre 2006 una lettera che ci venne proposta in IV Commissione,
firmata da tutti gli esercenti della Galleria, che si rivolgevano a
lei e all'allora Presidente Caveri, evidenziava già una serie di
criticità che si manifestavano in quell'area. Innanzitutto, c'era -
e c'è - una quantità drammatica di esercizi non locati; rispetto ai
24 moduli previsti, se la metà sono stati locati nel periodo
migliore è già un successo! Potete immaginare anche per l'avventore
che entra in un centro commerciale come quello, che vede la metà
dei moduli che sono sfitti, ha già un'impressione di desolazione, e
a maggior ragione, se poi questi spazi sfitti aumentano e vengono
per essi inventate delle soluzioni che non sono confacenti con la
votazione che per quell'area che gli amministratori sia della
Regione sia dell'"Autoporto S.p.a." si erano proposti.
L'altro aspetto riguarda i promessi passaggi per allettare gli
imprenditori a investire in quell'area, perché diciamo la verità:
Autoporto e Regione avevano la necessità di fare rifiorire l'ex
area autoportuale che comunque con la caduta delle barriere
doganali aveva perso di significato, quindi ci vogliono investitori
privati, e per allettare nuovi capitali privati vengono ipotizzati
dei flussi di clienti che non si sono mai visti. L'ipermercato
vicino probabilmente ha registrato dei flussi più consistenti, ma è
uno dei 2 ipermercati valdostani, anche se ultimamente ci risulta
che il "Carrefour" stia dando segnali di cedimento: questa è
un'altra testimonianza della fatica che quell'area sta evidenziando
nel conseguire una vocazione commerciale. Dicevo che gli
investitori sono stati allettati con delle promesse che non si sono
in realtà mai verificate, e gli stessi commercianti lo mettono in
evidenza: sono stati promessi circa 30.000 passaggi settimanali, in
realtà non sono mai stati più di 1.500 (cito dalla lettera siglata
dai commercianti). Sono sempre state negate le insegne esterne; voi
insegnate che la pubblicità è l'anima del commercio... se un
commerciante non può promuovere i suoi prodotti con delle insegne,
rimane handicappato rispetto ai suoi competitori! E poi delle
difficoltà nei rapporti con l'"Autoporto S.p.a." per quanto
riguarda le spese di funzionamento di questa struttura, che secondo
le risposte che lei, Assessore, ci ha fornito a una delle nostre
numerose interrogazioni, oscillavano attorno ai 100mila euro nel
2005, sono scese a 90mila euro nel 2006 e a 80mila euro nel 2007,
ma sono scese dopo una vibrante protesta dei commercianti che si
sentivano presi in giro, nel momento in cui si trovavano delle note
spese come lo sgombero neve di 35mila euro sulle loro spalle, anche
quando la stagione non è stata particolarmente nevosa.
Andiamo per ordine. Flussi promessi, mancati; "business plan"
illustrato in una maniera non confacente alla realtà, entro 90
giorni dall'inaugurazione che è avvenuta nell'autunno del 2004 il
centro avrebbe dovuto essere a pieno regime con il riempimento dei
moduli; fra l'altro era stata prevista una farmacia che avrebbe
dovuto attrarre una certa tipologia di clientela, comunque faceva
da punto di richiamo, anche il collega Frassy lo aveva evidenziato
insieme a noi in un'interrogazione all'Assessore Fosson, ma il
discorso è stato superato purtroppo per i commercianti della
Galleria, perché è stata prevista l'istituzione di una parafarmacia
nel centro commerciale vicino. Sta di fatto che è emerso un errore
concettuale di fondo: quella vocazione commerciale inizialmente
prevista con tanto di consulenze, studi, approfondimenti, decisioni
politiche che sono maturate nel decennio precedente... è emerso in
tutta la sua preoccupante drammaticità che quell'area, a parte
l'ipermercato, non ha una vocazione commerciale. E ne fanno le
spese tutti: ci sono commercianti che sono finanziariamente più
solidi, hanno strutture di mercato e catene di negozi che
permettono di bilanciare eventuali perdite di un punto vendita
rispetto a un altro che è più remunerativo, ma ci sono commercianti
che hanno patito e patiscono pesantemente le scelte fatte. Per fare
un nome, come Reverchon che ha investito non pochi denari in quel
centro, dopo pochi mesi ha chiuso i battenti e ha orientato altrove
i suoi investimenti accollandosi le spese effettuate... non mi
sembra che Reverchon sia un imprenditore sprovveduto, anzi, ha più
punti vendita in Valle d'Aosta (e non solo)... si è spostato di
fronte all'ipermercato.
Qual è quindi il peccato originale? La propaggine del
serpentone, che è diventata la Galleria commerciale "Les
Corbeilles", avrebbe dovuto essere l'accesso all'ipermercato, e
allora si poteva parlare di convivenza con il "Carrefour" e di una
dinamicità dei piccoli esercenti che si sono insediati in questo
spazio. D'altronde c'erano 12 attività al massimo che poi sono
diventate 8 e poi 5, alcuni moduli sono stati riempiti con delle
soluzioni tampone, addirittura un pittore è stato ospitato
gratuitamente in un modulo per dare visibilità alle sue opere: ben
venga! Ben venga, ma a condizione che l'ente pubblico, in
particolare questa società controllata "Autoporto S.p.a.", utilizzi
criteri paritetici per tutti, e mi spiego: non ha senso dare dei
moduli gratuitamente a qualcuno e citare in giudizio qualcun altro
perché moroso, chiedendogli le vecchie pigioni non pagate e anche i
danni!
Qui emerge un'altra criticità: come gestisce l'Autoporto questa
struttura? La gestisce secondo un criterio di "par conditio" oppure
per alcuni ci sono delle corsie di attenzione preferenziali mentre
altri sono i negletti di quello spazio? È bene che la Regione abbia
approfondito, ci auspichiamo che anche nella sua risposta ci siano
delle valutazioni che avete fatto in termini politici, perché avete
avuto l'occasione grazie alle nostre sollecitazioni di approfondire
punto su punto le varie criticità evidenziate. Sinceramente - penso
che lei conosca la situazione -, andrebbe a investire i suoi
capitali in quell'area? Ma chi andrebbe, oggi, a investire dei
capitali in quell'area? Sarebbe un aspirante suicida, naturalmente
a livello finanziario. D'altronde che quest'area stia claudicando
lo vediamo anche dalla Torre delle comunicazioni; nella "brochure"
che leggevo prima si dice che la Torre delle comunicazioni avrebbe
dovuto ospitare aziende innovative che operano nel campo del
terziario avanzato e che necessitano di uno spazio prestigioso e
funzionale, con una forte valenza simbolica, un nucleo produttivo e
culturale da destinare in prevalenza ai privati. Non c'è alcun
privato nella Torre delle comunicazioni! Ci sarà l'INVA per la
modica cifra di 1,5 milioni di euro, un'altra società partecipata
interamente dalla Regione, perché questa è l'ennesima dimostrazione
che, anche lì, un altro tassello importante di questo spazio che
dovrebbe essere il luogo ideale del "business", non ha dato
risposta alle aspettative che gli amministratori pubblici 10 anni
fa e anche "Autoporto S.p.a.", che doveva essere il braccio
operativo, si erano prefissati; però un conto è il pubblico, che
può intervenire con 1,5 milioni di euro, basta una variazione di
bilancio, un altro conto sono i privati che agiscono con il loro
portafoglio! Fra l'altro di promozione ne è stata fatta, perché la
società "Autoporto" ha speso migliaia di euro per la promozione,
non so se l'Assessore ha letto i documenti che mi sono stati
inviati dal suo Assessorato, ci sono investimenti per il
"marketing" che sono copiosi, glieli leggo. Sono 180mila euro per
investire in termini promozionali un po' in tutto il mondo,
addirittura a Toronto, Bruxelles, per citare dei nomi... eccoli
qua: Cannes, Stoccolma, Tokyo, Toronto, Parigi, seminari di
"marketing territoriali" anche a Bruxelles e Stoccolma, 182.228
euro. La Regione ci ha creduto, l'Autoporto ha fatto, ma... come ha
fatto? Quali Canadesi sono arrivati, Svedesi, Giapponesi, Francesi
o Belgi? Non mi sembra! Al di là del viaggio anche interessante di
coloro che sono stati deputati a fare "marketing territoriale", di
risultati non ne abbiamo visti! C'è un gruppo di Valdostani che
coraggiosamente ha fatto dei propri denari un investimento che è
stato assolutamente improduttivo, quindi ci vogliono delle risposte
politiche, perché qua c'è una responsabilità politica!
Vi è la responsabilità gestionale di "Autoporto S.p.a.", che non
vogliamo assolutamente mettere alla gogna; oggi il nostro scopo non
è quello di mettere alla gogna un amministratore di "Autoporto
S.p.a.", ma è quello di evidenziare un errore in una scelta
effettuata a livello politico, un errore che ha delle conseguenze e
dunque costa, e non può essere addossato sulle spalle di una decina
di imprenditori e delle loro famiglie. È un errore frutto di un
calcolo sbagliato, ma gli errori sono umani, di conseguenza sono
comprensibili, ma per questo non devono essere caricati sulle
spalle di chi questi errori non li ha commessi! Se uno di noi
effettua una scelta per una errata rappresentazione della realtà
che gli viene prospettata, non può essere colui che si addossa
tutti gli oneri; mi sembra che equitativamente ci sia qualcuno -
l'ente pubblico, in questo caso - che non può restare
indifferente.
Chiediamo che non ci sia indifferenza, perché in altri casi la
nostra Regione è stata attenta e sensibile a situazioni più grandi
e più preoccupanti di questa, ma anche questa ha un suo peso. Sta a
indicare che il commercio in quell'area non ha funzionato secondo
le previsioni, ma le previsioni commerciali sono state fatte da chi
ha progettato la riconversione dell'area. Ci sono stati fatti anche
dei lavori, delle migliorie dalla società "Autoporto", ma che
naturalmente sono arrivati tardivamente rispetto a quello
inizialmente previsto, e alcuni sono stati penalizzanti, come i
parcheggi; sono state soluzioni inadeguate, cioè spendere per una
scala interna 30mila euro, o mettere la vernice rossa ai pilastri,
mi sembra un "maquillage" che serve come "specchio per le
allodole", senza però risolvere il problema che rimane. Non
permettere l'installazione di insegne, come dicevo prima, vuol dire
boicottare un'attività commerciale; non può una società pubblica
boicottare chi porta lavoro e sviluppo e comunque ricchezza alla
nostra Regione!
I servizi che i vari commercianti hanno pagato non sempre hanno
funzionato secondo le normali regole di funzionamento di un
servizio condominiale, i servizi di riscaldamento di
raffrescamento, l'antincendio, la videosorveglianza,
l'illuminazione, servizi molto onerosi, 100mila euro per quel
blocco nel 2005, ma non sempre funzionali e necessari in quella
maniera alle esigenze dei commercianti. Mi direte che ci sono
commercianti che stanno ancora in piedi e commercianti che, invece,
non ce l'hanno fatta; andate a parlare con quei commercianti che
stanno esercitando la loro attività, chiedete loro qual è il
livello degli scontrini registrati nel periodo monitorato...
"Autoporto S.p.a." ha chiesto di monitorare per verificare e i
commercianti si sono prestati molto volentieri; la risposta scritta
pervenuta alla nostra interrogazione del 6 settembre 2006 dice:
"i commercianti hanno fornito spontaneamente i dati relativi
agli scontrini emessi giornalmente, il monitoraggio effettuato è
purtroppo indicativo di una scarsa attività a conferma delle
difficoltà segnalate".
Queste risposte che immagino l'Assessore
abbia letto sono indicative di un fallimento nella scelta, che non
deve tradursi in un fallimento per gli imprenditori: per questo
proponiamo una soluzione che sia effettiva, operativa.
Un anno fa in quest'aula è stata approvata - non con il nostro
voto - la ridefinizione del "marketing strategico e operativo
dell'area autoportuale", anche quello per il quale nel corso degli
anni ci sono state delle modifiche non andava e non va più bene,
allora si deve correggere la rotta, ma questa correzione di rotta
comporta degli sbandamenti e degli assestamenti che si riverberano
su qualcuno. Nell'ambito di quella correzione di rotta è necessario
aggiustare ciò che non ha funzionato finora, ed è per questo che,
con la mozione, chiediamo all'Assessore un'attenzione
ulteriore.
Cosa chiediamo? Chiediamo alla Giunta - che è l'organo di
indirizzo e di controllo, per cui come può l'Assessore intervenire
sulle società partecipate, può farlo anche nei confronti di
"Autoporto S.p.a." - due cose: la prima, una scelta logistica,
avviare il riassetto volumetrico e logistico degli edifici
commerciali nel loro insieme, affinché la Galleria "Les Corbeilles"
e l'ipermercato diventino spazi sinergici e non competitivi
- naturalmente si rivolgono a 2 "target" di utenza differenti, ma
questo non significa che uno deve fagocitare l'altro, non è questo
il discorso, è quello che dicevo prima di impostazione generale - e
possano entrambi trarre vantaggio dai flussi di clienti che
transitano nell'area ex autoportuale. La soluzione, che non è
immediata, ma nel medio periodo si può fare - perché se si vuole si
può fare, è uno "slogan" che in campagna elettorale sento
abbastanza, si può fare se si vuole -, è quella di far sì che la
Galleria diventi il passaggio di accesso all'area dell'ipermercato.
La seconda cosa, che va in una logica di breve periodo, è di dare
mandato ad "Autoporto S.p.a." di verificare l'esperibilità di
un'azione transattiva con gli imprenditori commerciali insediati
nella Galleria "Les Corbeilles" e di mettere a disposizione della
società medesima le indispensabili risorse finanziarie. Chiediamo
che si faccia un tentativo di buon senso per vedere con questi
imprenditori commerciali se ci sono le possibilità di venire loro
incontro, altrimenti ci sarebbe il danno e la beffa.
So che i Consiglieri, come il sottoscritto, hanno ricevuto delle
comunicazioni da parte di alcuni commercianti; personalmente ho
manifestato la solidarietà come immagino qualcuno di voi, ma la
solidarietà non la si deve solo manifestare a parole, qui non si
tratta di fare dell'assistenza, si tratta di correggere degli
errori che non sono stati fatti da dei privati, ma sono errori che
hanno nome e cognome, e sopratutto sono errori imputabili a delle
scelte politiche. Nella correzione di queste scelte politiche, come
è stato fatto l'anno scorso da questo Consiglio con l'approvazione
di una deliberazione di Consiglio regionale inerente l'area ex
autoportuale, è necessario che ci sia un aggiustamento di questo
tipo.
Con questa mozione che è scritta in modo pacato, mettendo in
evidenza i vari passaggi e soprattutto quelli essenziali che danno
una sintesi completa della situazione, chiediamo pertanto che
l'attenzione politica si esplichi attraverso queste due azioni:
una, nel medio termine e, l'altra, nel breve termine. La mozione è
emendabile, non è un documento rigido, ma è suscettibile degli
apporti costruttivi che immagino altri colleghi potranno fare e
concordare con i proponenti.
Presidente
- Dichiaro aperta la discussione.
La parola al Consigliere Bortot.
Bortot (Arc-VA)
- Potrei cominciare con il dire, quando
non si vuole ascoltare e quando non si vuole vedere. Siamo
assolutamente d'accordo con questa mozione e le affermazioni del
collega Tibaldi. Faccio un piccolo passo indietro.
Dieci anni fa ero Presidente della Cooperativa "Lo pan ner",
quando è stata propagandata questa struttura, abbiamo fatto domanda
per trasferirci in quel centro, poi abbiamo fatto alcuni
sopralluoghi e abbiamo visto che era un'area abbastanza sfortunata:
c'è una grossa azienda per la lavorazione della carne vicina, c'è
la birreria, c'è un depuratore, c'è la discarica di Brissogne, e
quant'altro. Ci abbiamo pensato sopra, abbiamo fatto degli incontri
con la direzione dell'Aeroporto, abbiamo detto: "bisognerebbe
cominciare a intubare il metano prodotto dalla discarica e
utilizzarlo, perché ci sarebbe meno odore". Abbiamo detto: "per il
depuratore si potrebbe creare una struttura di copertura, perché
anche in base ai flussi dei venti anche quello crea dei problemi di
odore". Diventava più difficile per il residuo di lavorazione della
birreria, perché sono lavorazioni vegetali, ma con le opportune
aspirazioni era possibile. Voglio dire... se si ascoltasse, si
potrebbe intervenire e si potrebbe anche migliorare la situazione,
ma quando non si vuole... Allora noi, come Cooperativa, abbiamo
ritirato la richiesta di insediamento e quasi quasi la dirigenza si
è offesa! Abbiamo detto: "vendiamo prodotti biologici, non possiamo
a queste condizioni, ma la tecnologia permette di migliorare la
situazione, è un'area che va valorizzata"... niente da fare!
Poi passano gli anni, altre attività si sono insediate, sono
emersi dei problemi, sono state fatte delle petizioni, abbiamo
sentito queste persone in audizione e abbiamo cominciato a fare
delle proposte per capire quali soluzioni potevano essere trovate.
Ad esempio, se si fosse meno miopi e non si lavorasse per
compartimenti stagni, in tutta l'area artigianale che si
insiederebbe a Pont-Suaz, nell'area che viene liberata dal trasloco
di impianti di gas della "Cogne", all'interno dello stabilimento,
si potrebbe fare un cambio: gli insediamenti industriali o
artigianali vanno in quell'area laggiù e le attività commerciali
vengono trasferite in quest'area, ovviamente con opportuni
indennizzi. Qui non stiamo parlando di multinazionali per cui se va
male un insediamento, si ha la possibilità di intervenire e di
recuperare gli investimenti, stiamo parlando di persone che
svolgono in prima persona la loro attività!
Avevamo accennato in Commissione... ma, anche qui, non si sa
bene... si creano le società interamente a capitale pubblico
regionale come l'"Autoporto", si creano le strutture di direzione e
poi queste strutture non parlano, non ragionano né con le
istituzioni o poco, né con gli enti locali, poco o quasi nulla,
perché tutto questo se si fosse ascoltato... non dico noi, perché è
esagerato, ma si poteva prevedere tutto questo e si poteva fare il
cambio di destinazione d'area. Ora non è detto che questa cosa non
si possa più fare, e mi fa piacere che il collega Tibaldi dica che
la mozione potrebbe anche essere emendata, cioè se ci fosse la
disponibilità politica, evidentemente occorrono dei tempi a medio
termine, ma si potrebbe cambiare la destinazione d'uso, le attività
commerciali vengono da questa parte e le attività artigianali e
industriali tipo la "Telca" - che dovrebbe produrre il
teleriscaldamento per la città di Aosta, speriamo di no diciamo
noi, ma ne parleremo più avanti - potrebbero essere trasferite in
quella zona. Tenete conto che queste attività commerciali sarebbero
in un'area dove da una parte abbiamo la funivia di Pila, dall'altra
abbiamo tutto il transito verso Gressan, Pollein, la conca di Pila,
sarebbero sicuramente non dico meno svantaggiate o più
avvantaggiate. Per fare questo, visto gli anni persi, occorrerebbe
una tempistica che permetta a queste attività svantaggiate di
essere indennizzate o con contratti di affitto per cui l'affitto
scatta dopo un numero determinato di anni, o con altre iniziative,
bisognerebbe trovare una sede, non so se le commissioni, e
discuterne con loro.
Bisogna capire se il Governo regionale ha intenzione rispetto a
questa problematica di farsene carico, richiamare le aziende che
gestiscono il territorio, intervenire nei confronti del Comune di
Aosta per quanto riguarda il riassetto urbanistico, altrimenti il
rischio è che andiamo a trovare dei tamponi - magari poi funzionano
- e non si affronti in modo definitivo la soluzione di questa
problematica. Continuo a dire che quella è un'area sfortunata,
quindi prendiamo in esame la mozione, vediamo se è sufficiente con
gli imprenditori che si sono insediati in quell'area, e capiamo se
è possibile intervenire con una ridefinizione dell'area o dei
flussi di traffico in quell'area, o se occorre mettere mano in modo
più radicale e determinato a questa problematica.
Président
- La parole au Conseiller Sandri.
Sandri (PD)
- In qualche caso si arrivano a vedere delle
cose un po' strane, il fatto che dobbiamo apprezzare l'iniziativa
del gruppo della "CdL" perché ha presentato una mozione molto
importante, anche se sulla parte impegnativa forse si potrebbe fare
qualcosa di più, quindi presenteremo delle proposte, se fossero
disponibili i colleghi presentatori ad accettare queste eventuali
integrazioni.
La questione de "Les Corbeilles" e la questione in generale
dell'Autoporto dimostra come in questo settore si siano verificati
degli errori importanti sia dal punto di vista strategico che dal
punto di vista tattico. Dal punto di vista strategico, ci sono
state delle valutazioni sbagliate dal punto di vista
infrastrutturale, cioè non è un caso che da qualche anno, anche
nella nostra Regione, ci sono associazioni di commercianti che
parlano dell'importanza dei centri commerciali naturali... perché?
Perché è chiaro che fare operazioni come sono state fatte in altri
Paesi, ma che hanno un'altra forma di organizzazione della
distribuzione, di inventare "ex novo" degli spazi commerciali e
questi funzionano, non è così facilmente trasportabile nel nostro
Paese e in particolare nella nostra Regione. Qui si è voluto
scimmiottare avendo questa autostrada, un centro di questo genere
come ce ne sono in altre parti d'Europa - penso agli Outlet che ci
sono in Piemonte e sull'autostrada Milano/Serravalle o nel raccordo
con la Voltri/Gravellona -, ma qui non ci sono né le condizioni
geografiche, né le condizioni di commercio che consentano questo
tipo di interventi. Sono molto più importanti le valorizzazioni dei
cosiddetti centri commerciali naturali, cioè i centri storici della
città di Aosta e dei paesi lungo la Valle centrale o le località
turistiche, cioè nei centri storici dove la gente passeggia,
dopodiché trova la vetrina e magari acquista delle cose che sono
utili.
Il centro commerciale posto su un asse autostradale ha una
funzione del tutto diversa, è legato al fenomeno dell'Outlet, della
svendita delle grandi marche, oppure di grandi superfici per cui
c'è il grande negozio che vende articoli sportivi, il grande
negozio che vende scarpe, eccetera, cioè quelle strutture come si
sono andate formando nelle periferie delle città. Se si va ad Aosta
verso l'autostrada ci sono tutti questi capannoni: chi vende
divani, chi vende auto, ecco quelle allora sono attività
commerciali che possono andare in un centro commerciale "ex novo" e
vivere anche bene, perché il turista autostradale o sceglie di
andare lì perché c'è un Outlet con le svendite di fine stagione e
con la possibilità di comprare a basso prezzo dei prodotti di
lusso, oppure sanno che lì c'è una serie di produzioni che
consentono di poter fare una spesa particolare trovando tutto lì,
oppure, anche se di passaggio, venire attratti da qualche
particolarità e ci si ferma perché lì si trovano i prodotti della
zona o prodotti che in Italia sono a minor costo rispetto a quelli
del paese di origine. Tutto questo con la nostra Regione c'entra
poco, ma lo si sapeva già prima; non c'era bisogno di chissà quali
previsioni. Sapevamo benissimo che in una posizione come quella con
un traffico di auto sull'autostrada che è bassissimo, quel centro
non avrebbe avuto alcuna possibilità di avere un qualche successo.
Lì si è spacciato per un centro commerciale invece l'apertura di un
supermercato, che era poi quello che era sicuro.
L'errore infrastrutturale si è allargato perché si è scelto di
lasciarlo senza caselli lungo l'autostrada Aosta/Courmayeur, con il
risultato che il costo dell'autostrada man mano che venivano aperti
i pezzi di autostrada andando verso Courmayeur è aumentato a
dismisura, perché non solo essendo un tratto di montagna ha delle
tariffe previste a chilometri più alte che le altre autostrade
italiane, ma essendo aperta si poteva uscire ad Aymavilles, si
pagava fino a Morgex, poi si è pagato fino a Courmayeur e adesso si
paga fino ad Entrèves. Ora, la gente, se per percorrere la
tangenziale di Aosta deve trovarsi nelle condizioni di pagare fino
a Courmayeur anche se esce a Morgex, di lì non passa e si fa la
statale, ma se non passa dalla circonvallazione di Aosta,
ovviamente non passa da "Les Corbeilles", e questo è stato l'altro
errore, che è un errore che si poteva recuperare se questo
Consiglio regionale fosse stato ascoltato dalla Giunta. Oggi non
c'è il collega Borre che con me aveva firmato quella mozione, che
in Consiglio aveva approvato e con la quale aveva richiesto alla
Giunta un impegno forte perché l'autostrada da Aosta est ad Aosta
ovest fosse detariffata, cioè il traffico potesse svolgersi fra
Aosta est e Aosta ovest gratis. Questa era una indicazione del
Consiglio che la Giunta non ha accettato; è chiaro che se io,
provenendo da Nus devo andare ad Aymavilles e so che l'autostrada
da Aosta est ad Aosta ovest è gratis, prendo l'autostrada e
viceversa al ritorno, e al ritorno magari devo fare la spesa e mi
fermo: allora ci sarebbe stato un traffico molto più ampio. Oggi,
se qualcuno di voi si mette a Pila a guardare sotto, vede l'asse
Via Roma/Via Parigi intasato in svariate ore del giorno e
l'autostrada vuota: questo è l'altro errore clamoroso dal punto di
vista infrastrutturale a cui abbiamo assistito. Ci sono poi degli
errori strutturali meno imponenti, ma altrettanto gravi, legati
alla tipologia di strutture che è stata fatta. L'impressione che si
ha è che questo progetto sia nato non in un modo integrato su un
progetto che avesse chiaro che occorreva fare una struttura che
potesse dare una risposta alle esigenze di quel tipo di commercio,
è stata fatta un po' a pezzi, e dalla ridondanza di alcune
strutture l'impressione è che la progettazione sia stata molto
dettata dalla necessità di investire soldi che poi potessero alla
fine entrare nelle tasche dei costruttori, quindi delle cose di
lusso, ma senza un piano organico.
Ricordo invece, per far capire la differenza, l'esperienza di
autogrill. Qualcuno di voi ricorda che la "Pavesi", una ditta di
biscotti di Novara, si era inventata l'Autogrill Pavesi, e questo
in contemporanea con l'AGIP che ne aveva fatto un tipo diverso.
Sulle prime autostrade italiane con il boom degli anni '60,
comparvero queste infrastrutture a ponte che consentivano di
accedere a queste strutture commerciali, dove c'era un ristorante,
un bar e dei "market" da entrambe le parti dell'autostrada. Questo
ad Aosta non è possibile perché l'accesso è solo da una parte,
quindi delle potenzialità dell'autostrada già in partenza te ne sei
tolta una metà, ma... ha senso una cosa del genere? Lì c'era da
progettare qualcosa di completamente diverso, non solo... se si va
a fare una piccola passeggiata, ci si rende conto che dal momento
in cui per caso mai ti viene la voglia di mettere la freccia e di
entrare nell'area di servizio... arrivare a "Les Corbeilles" è una
cosa lunghissima e quasi introvabile, invece l'accesso deve essere
facile, cosa che non è! Questo è il grande errore infrastrutturale
che ha avuto questa localizzazione e poi questi passaggi si pagano,
perché vale anche nell'inverso, anche quelli che vanno al
supermercato che c'è al primo piano, per arrivare a "Les
Corbeilles" non ci devono passare nel momento in cui escono, cioè
uno va, entra, fa la spesa, esce e si trova le scale per andarsene
prima de "Les Corbeilles". Si sa che nel commercio l'elemento
essenziale sono i percorsi, cioè tu predisponi la distribuzione
degli oggetti in vendita sugli scaffali, in modo che la gente,
facendo un certo percorso, li veda il più possibile per
acquistarli, ed è il motivo per cui per esempio i prodotti senza
marca e di basso prezzo vengono messi in basso e quelli che hanno
una maggior ricarica vengono messi all'altezza degli occhi delle
persone per consentire di favorirne il commercio, ma se il percorso
che abbiamo nel supermercato ci porta direttamente alle scale
mobili e all'uscita, mi dovete dire cosa c'entra "Les
Corbeilles"!
Qui c'è da vedere questa storia emblematica perché c'è una
concatenazione di errori che non sono casuali, in medicina spesso
si va alla ricerca della eziologia, capire le cause di una
malattia, e qua bisogna capirne le cause se si vogliono risolvere i
problemi. Qui purtroppo ci sono enormi cause strutturali, di cui
forse solo una, quella del traffico autostradale, potrebbe essere
risolta rapidamente, le altre sono dei deficit che si porterebbe
comunque dietro. Detto questo, non vogliamo dire che, essendoci
queste carenze, a questo punto "Les Corbeilles" le abbandoniamo, ma
dobbiamo - conoscendo queste cause - capire che risolvere il
problema è cosa complessa, su cui di certo ci sono delle enormi
responsabilità - e lo dobbiamo dire - da parte della società
"Autoporto".
In generale quando si fallisce si va a casa, questo è il
fallimento di un progetto; quando c'era gente nel 2004 che
prometteva 1,2 milioni di persone l'anno, che passavano in quegli
spazi e che tutti gli spazi locativi sarebbero stati occupati entro
il settembre 2004... siamo nel 2008 e tutto questo non è stato
fatto, si va a casa! Quando alle scuole elementari si studiava
ancora la storia e si studiava la prima guerra mondiale, a un certo
punto c'è stato Caporetto e qualcuno è stato mandato a casa ed è
stato messo qualcun altro, cioè Cadorna perché così c'era la
possibilità di vincere la guerra, cosa che poi è stata fatta.
Questo vago principio che dovrebbe essere osservato anche da noi e
che invece spesso viene trascurato, ed è forse una delle cause del
declino del nostro Paese, in questo caso dovrebbe essere
immediatamente seguito, ma... come faranno i commercianti de "Les
Corbeilles" e anche i Valdostani a capire che lì si vuole cambiare
qualcosa, se si dà il cambiamento a gestire a quelli che hanno
fatto il disastro... ma scherzeremo mica!
Credo che su questo tema si debba fare una grossa riflessione,
l'"Autoporto S.p.a." è una società che ha fallito dal punto di
vista dei suoi obiettivi e che deve essere totalmente ricambiata.
Mi lancerei anche più in là: secondo me bisognerebbe ricambiare
forse la stessa forma di società, nel senso che gli immobili di
proprietà pubblica a fini commerciali dovrebbero essere riportati
in un'unica agenzia che, senza scopo di lucro, consenta di mettersi
al servizio dei commercianti, non come in questo caso ad essere un
peso, anzi cercare come un vampiro di succhiare il sangue dei
commercianti. Così non va bene perché le responsabilità ci sono e
oggi sarebbe necessario cambiare atteggiamento e qui siamo in una
situazione non diversa da quella di "Vallée d'Aoste Structure". Ci
sono queste società per azioni regionali finite in mano a persone
anche competenti, ma non indirizzate politicamente bene - perché lì
è l'indirizzo politico che è stato sbagliato, così per "VDA
Structure" così per "Autoporto" -, per le quali bisogna fare una
riflessione totale e cambiare modo di organizzazione, non solo
cambiare il gruppo dirigente di "Autoporto", ma cambiare il tipo di
società, cioè dare in gestione ad un'agenzia che, non avendo scopo
di lucro, non ha bisogno di far vedere alla fine dell'anno
all'Ufficio delle tasse che dagli affitti è riuscita a portare a
casa sufficientemente soldi, perché è quello delle tasse che
obbliga ad avere un atteggiamento coercitivo nei confronti dei
commercianti, quasi punitivo. Allora dobbiamo capire che abbiamo la
responsabilità politica fondamentale in questo caso di trovare una
via d'uscita credibile e forte a questa situazione che è
insostenibile, e dato che le persone che hanno investito la loro
vita e i loro soldi in questa impresa sono stati male informati e
male indirizzati dalle promesse che poi non sono state mantenute,
hanno il diritto di poterne uscire a testa alta! Per fare questo
occorre anzitutto prevedere delle misure di tipo straordinario.
Sulla parte transattiva siamo assolutamente d'accordo, ma
crediamo che si debba fare una riflessione più ampia; o ci si dice
da parte della Giunta che siamo in grado di risolvere tutti i
problemi infrastrutturali e quindi di potenziare quell'area
facendola diventare un'area potentissima dal punto di vista
commerciale, facendo tutti gli interventi edilizi, organizzativi,
strutturali, mettiamo l'agenzia e togliamo la s.p.a., togliamo la
tariffazione da Aosta est a Aosta ovest, facciamo tutto quello che
si deve fare perché lì passino 1,2 milioni di persone all'anno e i
percorsi siano chiari, ci sia una riorganizzazione per cui diventa
un cuore pulsante, e a quel punto si avvierà a diventare un centro
commerciale naturale, perché il naturale è legato al radicamento
storico, ma... se non si è in grado di dire questo occorre dare una
via di uscita dignitosa a queste persone! Il che significa prima di
tutto chiudere con qualunque tipo di rivalsa nei loro confronti per
gli affitti non pagati, poi poter prevedere come è successo per il
terremoto la delocalizzazione: se lì non va bene, bisogna dare
un'occasione a queste persone con finanziamenti e facilitazioni di
altro genere, perché possano portare la loro attività in una zona
che sia compatibile con le prospettive dignitose... poi è chiaro
che loro ci dovranno mettere la capacità, eccetera, ma questo
finora lo hanno dimostrato e oggi bisogna dare loro la possibilità.
Pertanto o c'è la possibilità di farlo lì... ma dato che credo che
non sia possibile recuperare quella struttura che è ormai
palesemente avviata a un totale fallimento dal punto di vista
commerciale, altrimenti si deve dare a queste persone la
possibilità di rilocalizzarsi in centri storici naturali dal punto
di vista commerciale, quindi nella città di Aosta, Saint-Vincent,
Courmayeur, dove lo si può vedere...
Credo che un'integrazione alle leggi regionali in materia di
sostegno alle attività commerciali possa essere prevista,
ovviamente per una situazione transitoria, ma credo che sia
importante perché se lasciamo una situazione di agonia come questa,
non solo non facciamo il bene degli operatori del settore e de "Les
Corbeilles", ma non facciamo il bene neppure della Regione, perché
ci dimostriamo incapaci di promuovere uno sviluppo che possa
reggere sulle proprie gambe, perché è sano e basato su attività
economiche che hanno un loro perché e una loro capacità di
svilupparsi. Teniamo in piedi delle attività al limite
dell'accettabilità che si reggono solo per contributi e cose del
genere, e qui, attenzione, perché non vorrei che ciò che frena
l'Amministrazione regionale nel prendere queste decisioni
coraggiose che noi chiediamo loro - perché interventi di questo
genere sono particolarmente coraggiosi - sia solo un modo per
coprire le responsabilità. Noi dobbiamo avere il coraggio di dire a
noi stessi che su questo tema abbiamo fatto dei grossi errori e
purtroppo questi errori li stanno pagando altre persone. È chiaro
che facendo provvedimenti di questo genere ammettiamo questi
errori, ma credo che sia molto meglio ammettere degli errori
piuttosto che continuare a farli.
Chiudo l'intervento ponendo il problema di rivedere il testo
nella parte impegnativa, per inserire la possibilità di questa
delocalizzazione. Una battuta sul problema del supermercato: credo
che anche la localizzazione dell'ipermercato che è stata fatta
negli anni '90, da un Governo che aveva un colore profondamente
diverso dall'attuale, alla luce di questo ventennio è sicuramente
una cosa su cui riflettere. Abbiamo ad Aosta una struttura
importante che ha una lunga tradizione, collocata in posizione
strategica vicino all'autostrada, ma non gli è mai stato fatto un
parcheggio, abbiamo questa struttura a Pollein e abbiamo un sacco
di piccoli negozi che nel frattempo hanno chiuso e altri
chiuderanno, per cui una riflessione su tutto il settore del
commercio credo sia utile, anche perché l'impressione è che la
Giunta abbia fatto delle scelte che vanno in altra direzione,
perché le notizie che ci arrivano è che a Verrès chiuderà fra breve
un grosso marmista venditore di pietre e sull'area di questo
marmista sorgerà un grosso supermercato. I negozi della zona come
si integrano con questa struttura?
Alla fine questi episodi, come quello di "Les Corbeilles",
dimostrano come in questo settore abbiamo diffusamente la
sensazione che manchi una volontà politica di difendere i piccoli
commercianti valdostani, i medi imprenditori valdostani, che ci sia
una politica di esagerata attenzione verso i grossi potentati che
hanno forti mezzi di convinzione. Questo non è quello che vogliamo
e abbiamo l'impressione che anche nella prossima campagna
elettorale torneremo a sentire strumentalmente la volontà di
difendere i piccoli da parte delle persone che, nella pratica
quotidiana, non hanno perseguito questo tipo di obiettivi.
Termino chiedendo una verifica del numero legale perché nella
maggioranza siete solo in 13.
Si dà atto che, dalle ore 10,39, assume la presidenza il
Vicepresidente Tibaldi.
Presidente
- Chiedo ai consiglieri di rientrare in
aula.
La parola al Consigliere Ottoz.
Ottoz (CdL)
- Questo è un tema che purtroppo è
appassionante per tutti, meno che per quei commercianti che hanno
avuto la sventura di credere a quello che era stato loro promesso e
che si sono piazzati in un centro commerciale, che è stato
progettato per non lavorare.
Intanto una piccola premessa per il collega Bortot che non vedo
in aula, ma che potrebbe essere interessato a sapere che il
"Carrefour" funziona come riscaldamento a biomasse ed è attrezzato
con una seconda centrale che funziona sul metano del compattatore,
e quando non ci sono combustibili meno costosi utilizza il metano
della rete. Non c'entra nulla, era solo perché il Consigliere
Bortot ha toccato il tema del metano proveniente dalla coltivazione
del compattatore. Ho sentito parlare di invertire le destinazioni
d'uso, credo che non basti delocalizzare, anche se è un intervento
che potrebbe essere auspicabile, ma che non risolverebbe il
problema.
Credo che si debba prendere una decisione politica su cosa si
vuole fare del commercio decentrato. Abbiamo una filosofia tutta
italiana, in questo caso anche valdostana, per cui si va a mettere
il negozio dove c'è gente, e abbiamo una filosofia differente che è
fare un negozio in modo che la gente venga: sono due temi
completamente diversi.
Abbiamo il principe degli stati commerciali sotto questo aspetto
(gli Stati Uniti), dove questo tipo di strutture sono progettate in
un modo normale, ormai standardizzato e dove qualunque architetto,
se deve progettare quello che si chiama un "mall", sa che
determinate posizioni vanno rispettate per i vari tipi di attività
commerciali e che devono essere organizzate logisticamente in un
certo modo. A Pollein si è fatto il contrario, non può essere
casuale perché basta prendere il più imbecille degli architetti
americani uscito dall'università da un anno, lo si porta a Pollein
e gli si chiede: cosa si deve fare per far lavorare tutti? ... e
lui ti dice che bisogna fare così e così, e poi a questo punto si
tratta di progettare.
Il problema è: si vuol far lavorare Pollein? Questa è la scelta
da fare. Ci sono più voti ad Aosta o ci sono più voti a Pollein:
questo è il tema, è inutile star qui a porci questo tipo di
problemi, questa è la scelta da fare. Il Consigliere Sandri lo ha
detto, si può o meno condividere la posizione di Sandri, ma questa
è la scelta che non è stata fatta perché siccome la
ristrutturazione dell'autoporto l'ha fatta con fondi europei e
quindi con soldi non nostri, per spendere questi soldi andava fatta
una cosa che creasse vantaggi per un verso, ma non desse fastidio
per l'altro. E come in tutti i compromessi si finisce nel casino,
lo sa bene la collega Viérin Adriana, che all'epoca si è attivata
per interfacciarsi per le esigenze personali e non personali che
riguardavano quello che allora si chiamava "Continente" e che poi
diventò "Carrefour".
La questione di aspettare che questo centro lavori con i clienti
dell'autostrada, sempre per i motivi di assoluta mancanza di
professionalità e per scelte politiche sbagliate, che si speri di
far lavorare con il traffico dell'autostrada è pura velleità,
sarebbero soldi buttati. Non getterei neanche la croce sulla
società "Autoporto", che è una "longa manus" del Governo regionale
e quindi fa quello che il Governo regionale gli dice, insomma
attacca l'asino dove vuole il padrone. Se la realizzazione del
centro di Pollein - adesso parliamo di "Les Corbeilles" ma potremmo
parlare di tutto - è stata fatta in quel modo è perché c'erano le
indicazioni di quel tipo. Le cose che la società può fare o non può
fare, se le lasciamo in mano al Codice civile sono chiare, se
invece partono da volontà politiche diverse sono altre e questo lo
sappiamo benissimo. È inutile che l'Assessore ci racconti la storia
della volpe e dell'uva, non è chiamato in ballo, ma voglio dire:
non lo possono fare perché è una s.p.a., questo non si può... si
può tutto e non si può niente, a seconda della volontà politica,
quando la società è di proprietà regionale. Ce lo diciamo una volta
per tutte e poi diciamo che le conseguenze sono una scelta politica
e ci facciamo carico delle responsabilità non le scarichiamo su
altri; quindi non sono d'accordo su quello che ha detto il collega
Sandri, azzerare le società... quasi che questi poveri gestori
della società "Autoporto" abbiano avuto totale libertà e si siano
comportati male: hanno fatto quello che è stato detto loro di fare!
Questa è la verità e qui credo che nessuno abbia dei dubbi al
riguardo.
Il centro va integralmente riprogettato, tenendo conto
dell'esistente, in funzione di percorsi che permettano a questi
commercianti di lavorare; altrimenti si dice: ci eravamo sbagliati,
lì non c'è ciccia per gatti, vi rimborsiamo quello che avete pagato
finora, vi diamo un altro posto e lavorerete in un altro posto. La
scelta è fra preservare una situazione storica di commercio,
importante, di Aosta, oppure fare un discorso diverso, non è quella
di obbligare la gente a stare lì a perdere dei soldi perché non è
interesse di nessuno, neanche degli altri commercianti di Aosta che
pagano le tasse e che con le loro tasse pagano anche situazioni di
questo tipo.
Sul fatto che se l'autostrada fosse gratuita... non lavorerebbe
di più un centro commerciale fatto male se fosse più facile
arrivarci, perché non è che oggi sia difficile arrivarci.
Sull'autostrada sì che bisognerebbe - lo ripeto - che la Regione
comprasse l'autostrada da Pollein a Saint-Pierre, perché costa meno
che fare la circonvallazione sud con la speculazione edilizia sui
terreni di Gressan e fare tutti gli svincoli che servono e farla
gratuita per i cittadini valdostani, quello sì che servirebbe!
Costerebbe meno che fare la circonvallazione sud, che andrebbe a
massacrare tutti i terreni agricoli di Gressan, raddoppiando
l'autostrada, che continuerebbe a costare ai Valdostani.
La Regione compra l'autostrada da Pollein a Saint-Pierre e poi
vi fa qualche svincolo sensato, quelli piccoli, e quello è il
tratto della circonvallazione sud di Aosta, chi viene da Milano e
va a Courmayeur, esce dal casello a Pollein rientra al casello a
Saint-Pierre. L'autostrada costa anche meno, perché regionalizzando
quel pezzo c'è meno percorso autostradale e quindi questa è la
soluzione per il problema che diceva il collega Sandri, ma non è
sicuramente la soluzione per "Les Corbeilles", perché essendo mal
fatto come centro commerciale non funziona. Com'è che un centro
commerciale che non ha avuto alcun aiuto dalla Regione... è un
posto dove lavorano tutti? Perché è stato fatto male, è disordinato
e brutto da vedere, Gae Aulenti si è messa a vomitare, va tutto
bene; però la gente si è messa lì, ha fatto i suoi calcoli, ha
fatto i suoi investimenti, funziona a prezzi di mercato e funziona.
E non è che la gente si lamenti perché lì si lavora, è una cosa
nata spontaneamente in modo disordinato, era meglio farla
diversamente, però dove non ci mette il naso la Regione guarda caso
le cose funzionano, su cose che con la Regione non c'entrano nulla,
cioè il commercio, dove la Regione deve dare le direttive, fare i
grandi piani, ma sicuramente non occuparsi di affittare i negozi ai
commercianti, promettendo cose che non ci sono...
Mi auguro - lo ripeto per la quarta volta - che l'errore
grossolano della progettazione di questo centro, che poteva essere
sanato lo scorso anno quando c'era tempo per modificare i piani
regolatori, quando il Comune di Pollein si è offerto di fare
qualunque modifica sensata che sistemasse la situazione di Pollein,
e dove invece non è stato chiesto al Comune di Pollein nulla, per
cui alla fine il Comune di Pollein nel piano regolatore non ha
previsto nulla... ma ricordo che lo scorso anno l'agenda politica
era toccata pesantemente da questo tema e che c'era la
disponibilità del Comune di Pollein di mettersi a un tavolo e
sistemare le cose mettendosi a disposizione per le modifiche
urbanistiche necessarie a fare un lavoro sensato. Non è stato fatto
nulla, e siamo di nuovo qui, con la situazione più incancrenita
dello scorso anno.
La decisione è molto semplice: si vuole fare il centro
commerciale o no? No... allora prendiamo questi signori,
restituiamo loro i loro soldi, chiediamo loro scusa... vi abbiamo
presi in giro! Si vuole fare un commerciale... sì? Ci si prende la
propria responsabilità nei confronti dell'elettorato e
dell'elettorato dei commercianti e lo si fa spiegando perché. La
palla è alla Giunta, è in questa sede che la maggioranza deve
decidere cosa vuol fare e deve dire ai commercianti di Aosta cosa
vede nel futuro per il commercio della città e della Plaine. Non è
il problema di sistemare o meno 20 poveri disgraziati che hanno
fatto un investimento, illusi da falsi numeri, e che si trovano
adesso sull'orlo del fallimento quelli che non sono già falliti! La
decisione è quindi politica, le misure proposte dal collega Sandri
vanno tutte nella direzione giusta, ma non sono risolutive, né
singolarmente, né tutte prese. Lì bisogna decidere se chiudere quel
centro o riprogettarlo, chiamando anziché quelli che fanno i
ponticelli sul Buthier e "incasinano" tutto il traffico della zona
est di Aosta, un povero piccolo modesto poco costoso architetto
statunitense, che magari ha già progettato 200 di questi "mall"
commerciali e ci dice che se lo facciamo così funziona, altrimenti
meglio non farlo.
Si dà atto che, dalle ore 10,59, riassume la presidenza il
Presidente Perron.
Président
- La parole à la Conseillère Squarzino
Secondina.
Squarzino (Arc-VA)
- Visto che sia il collega Bortot che
il collega Sandri hanno detto che...
Tibaldi
(fuori microfono) ... sentiamo l'intervento
dell'Assessore...
Marguerettaz
(fuori microfono) ... intervengo dopo...
Presidente
- Vuole una sospensione?
Squarzino (Arc-VA)
- ... sì, per verificare con i
colleghi il testo.
Presidente
- Il Consiglio è sospeso per 5 minuti.
Si dà atto che la seduta è sospesa dalle ore 10,59 alle ore
11,32.
Presidente
- Riprendiamo i lavori, è stato depositato
alla presidenza un nuovo testo a firma dei colleghi Tibaldi,
Bortot, Fontana Carmela, Ottoz, Sandri e Squarzino Secondina.
La parola al Vicepresidente Tibaldi.
Tibaldi (CdL)
- Come è stato annunciato da chi è
intervenuto nel dibattito, che ringrazio, sono state modificate
solo due parti nella parte impegnativa della mozione, rimane
invariata l'impalcatura delle premesse, mentre le parti modificate
tendono a dare maggior risalto alle funzioni che vengono attribuite
ad "Autoporto S.p.a." in questa fase. Si impegna la Giunta
regionale, oltre che l'avvio del riassetto volumetrico e logistico
degli edifici commerciali nel loro insieme affinché la galleria
"Les Corbeilles" e l'ipermercato diventino spazi sinergici e
possano entrambi trarre vantaggio dai flussi di clienti che
transitano nell'area ex autoportuale - punto che è rimasto intonso
- il secondo punto, a dare mandato ad "Autoporto S.p.a." di
esperire un'azione transattiva con gli imprenditori commerciali
insediati nella Galleria "Les Corbeilles" - quindi un'azione
determinata e puntuale -; il terzo, a mettere a disposizione della
società medesima le indispensabili risorse finanziarie per il
riconoscimento di indennizzi per i mancati obiettivi
dell'infrastruttura.
Su questo nuovo testo c'è l'accordo di tutte le forze di
opposizione, non c'era solo il gruppo rappresentato dai Consiglieri
Ferraris e Fiou, non so se sarà presente o meno. Tengo a
sottolineare all'Assessore che siamo ulteriormente disponibili per
ragionamenti che vadano nella direzione auspicata, quindi se da
parte della Giunta o dell'Assessore c'è un'intenzione di apportare
ulteriori correttivi, naturalmente secondo lo spirito che vogliamo
mantenere in questo documento politico, sono bene accetti.
Presidente
- Non ho altri colleghi iscritti a parlare,
dichiaro chiusa la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Da un lato questo è un tema che è
sicuramente di forte interesse a prescindere dalle attività che
sono state messe in atto dal gruppo della "CdL", a riprova di
questo sono state citate diverse attività che negli ultimi mesi
sono state svolte e degli incontri che sono stati fatti con parte
dei commercianti che occupano la Galleria.
Semplicemente per dare una cornice che sia più ampia... noi
abbiamo un'area, collega Tibaldi, che è molto ampia - le faccio
vedere la cartina - nel senso che questa iniziativa, come lei ha
citato, di 10 anni fa - io non c'ero, mentre lei c'era già - ha
riguardato una riconversione molto ampia dell'area autoportuale e
l'area autoportuale ha sicuramente rappresentato una nuova
occasione per tante attività, tanto che rispetto a quell'area
possiamo dire che il 90% di quegli spazi sono stati riconvertiti e
hanno una soddisfazione da parte dei conduttori. Sicuramente "Les
Corbeilles" non rappresentano uno spazio commerciale che ha dato
soddisfazione agli occupanti, ne siamo consapevoli, e rispetto a
questa situazione stiamo cercando di fare tutto il possibile.
Lei, collega Tibaldi, nella mozione che adesso è stata
sottoscritta da tutti i gruppi di opposizione, fa delle
considerazioni e le dà per vere. Siccome lei parla nel punto
secondo dell'impegno - che è la parte che forse le interessa di più
-, che riguarda le azioni transattive, se ci sono delle azioni
transattive vuol dire che c'è un contenzioso, e a fronte di questo
ho chiesto alla società autoportuale di produrmi della
documentazione. Vede, collega, ho preso atto che ci sono due vasi
comunicanti, il Consiglio della Regione e gli atti di citazione
degli avvocati, tanto che noi, qua, ci troviamo delle interpellanze
e delle mozioni pubblicate sul "Foglio Azzurro", ci sono le
comparse costitutive che portano a prova gli articoli del "Foglio
Azzurro" e le dichiarazioni sue. Allora non si capisce più se siamo
in un Consiglio regionale, in un'aula di tribunale, se i due
argomenti si confondono o se le interrogazioni e le mozioni sono
fatte per argomentare un dibattito in tribunale o viceversa.
Morale: se si va in un tribunale, alla fine si deve prendere atto
delle sentenze del tribunale. Allora mi perdoni, ma ho chiesto agli
amministratori dell'Autoporto se era vero che avevano detto che
c'erano 1,2 milioni di passaggi, perché il Consigliere Tibaldi mi
dice così, cioè che diversi imprenditori si sono insediati in quel
centro sulla base delle aspettative create da Autoporto di 1,2
milioni di passaggi.
Sono andato a prendermi delle comparse costitutive, dove ho
trovato queste parole, che lei ha utilizzato...
Tibaldi
(fuori microfono) ... è vietato?
Marguerettaz (UV)
- ... no, è per trasparenza. La
sostanza sa qual è? La sentenza del tribunale che dice che tutto
quello che è stato indicato, non è stato ritenuto credibile, quindi
respinge. Allora vede, lei ha fatto una dichiarazione, non sto a
giudicare, capisco l'imbarazzo e i problemi, ma lei viene e mi
dice: ma lei sa, Assessore, che gli amministratori di "Autoporto"
hanno promesso questo e quest'altro? Lei mi dice così, io lo
verifico; vado dagli amministratori e chiedo loro se è vero che
hanno promesso questo e quest'altro. Loro rispondono che è
assolutamente falso, non è vero. Tutto questo finisce in un'aula di
tribunale e il tribunale respinge. Io non c'ero, non voglio fare
Ponzio Pilato...
(interruzione del Vicepresidente Tibaldi, fuori
microfono)
... nossignore, perché questi insediamenti, questa progettazione
è partita da molto lontano con atti fatti dal Consiglio regionale.
Era per dire che lei mi costruisce una mozione e mi dice tutta una
serie di cose. Io ho cercato di fare le verifiche che sono in mio
possesso, io non ho la verità in tasca. Nell'ambito di questa
verifica mi dicono che non è così. Allora io sto dicendo delle cose
che sono documentate, non sono mia invenzione!
Rispetto al problema non disconosco la necessità di fare degli
approfondimenti e delle modifiche, purché abbiano carattere di
credibilità. Posso anche capire che lei dica: "facciamo la
transazione, diamo dei soldi"; lì, probabilmente potrei chiamare in
causa il collega Sandri, che si appassiona molto alla Corte dei
Conti, una delle ultime pronunce non della Corte dei Conti, ma
della Cassazione ha censurato in modo feroce il comportamento degli
amministratori pubblici che avevano dato degli indirizzi per pagare
il latte una certa cifra... dico bene, collega Sandri? Allora
rispetto a questo se non sono gli amministratori regionali o
l'Assessore regionale di allora, è l'amministratore delegato.
Siccome il collega Sandri conosce benissimo uno e l'altro, dei due
l'uno... quindi, al di là della prossimità delle elezioni, per
poter disporre dei soldi della pubblica amministrazione bisogna
avere delle leggi. Ho chiesto all'Assessore Pastoret che ha la
competenza del commercio: abbiamo una legge che permette di
sostenere dei commercianti che sono in oggettiva difficoltà?
L'Assessore Pastoret mi dice che non è possibile, anche perché
forse di commercianti in difficoltà ne abbiamo anche in altre zone.
L'altra alternativa qual è, collega Tibaldi, che nega una sua
affermazione? Dobbiamo dargli un indennizzo perché qualcuno ha
sbagliato; quindi lei dice, non vogliamo trovare i colpevoli; no! È
l'unica alternativa che abbiamo, dovremo fare un'azione di
responsabilità nei confronti di qualcuno e invece lì il Consigliere
Sandri è stato più preciso, perché ha detto: "qualcuno ha
sbagliato, fanno fatto degli errori"...
(nuova interruzione del Vicepresidente Tibaldi, fuori
microfono)
... no, lei ha detto: non vogliamo cercare capri espiatori, vada
a leggersi il verbale, o non vogliamo mettere alla gogna... allora
se ci sono delle responsabilità, va bene, facciamole emergere, e
chiediamo loro i danni. Ad oggi il tribunale ha detto una cosa
diversa e cioè che le richieste fatte non erano sostenibili, dando
così ragione alla società "Autoporto"... dei due l'uno, quindi non
è vero quello che lei dice, Consigliere Ottoz, gli amministratori
hanno agito con un Consiglio di amministrazione, con un Collegio
sindacale, con la loro autonomia e rispetto a questo tema hanno
preso delle decisioni. Ora, se queste decisioni sono errate,
bisogna fare un'azione di responsabilità e, con quello che
imputiamo agli amministratori, indennizziamo i commercianti che
sono stati male indirizzati. Delle due l'una, come si può fare una
transazione con soldi pubblici su un'operazione di questo tipo?
Ecco che è un'operazione un po' semplicistica fare una mozione
in cui si dice: "facciamo la transazione, diamo dei soldi
all'interno di un processo"... ma come è possibile? Il giorno dopo
la Corte dei Conti dice: "ma questi sono denari pubblici, la Giunta
dispone di denaro da dare all'Autoporto che deve dare a questi,
qual è la transazione"? Se lei non lo dimostra, io posso anche
essere d'accordo dal punto di vista umano e dal punto di vista
filosofico, ma dal punto di vista delle responsabilità queste vanno
dimostrate, non vanno enunciate! In politica si può fare di tutto,
collega Tibaldi, ci si avvicina alle elezioni e voi dovete fare il
gioco dei bravi e noi dobbiamo fare il gioco dei cattivi; mi
perdoni, io devo fare il gioco di coloro che rispettano le norme,
solo questo, perché se dobbiamo andare alle emozioni, sicuramente
in questo momento raccolgo le antipatie di tutti coloro che
attualmente occupano "Les Corbeilles"... e va bene! Io sono una
persona seria, collega Tibaldi, e dico le cose che posso sostenere,
non racconto le favole! Se voi volete raccontare le favole, avrete
dei benefici, ma non fate una cosa giusta perché le vostre
posizioni sono insostenibili! A meno che lei non mi dimostri che io
posso utilizzare del quattrino regionale per fare questo...
Le cose ragionevoli quali sono, collega Tibaldi, e non è grazie
alla sua mozione che sono state messe in atto? Sono la riduzione
del Consiglio di amministrazione di "Autoporto" che ha detto, in
virtù di un problema vero che è quello della non piena occupazione:
per far funzionare le gallerie commerciali bisogna avere
un'occupazione, se questa non c'è, abbiamo gli esercenti che sono
in stato di necessità. La società "Autoporto" ha ridotto del 50% le
richieste del canone e dei costi di gestione, quindi un atto
concreto che ha una motivazione, non è un'elargizione, ha una
motivazione sostenibile, perché rimanere in un certo commerciale
comporta dei costi, se non ci sono tutti i negozi aperti, ci sono
sicuramente dei danni, nel valutare questi sovraccosti c'è questa
decisione di ridurre del 50% costi di locazione. Queste sono le
cose che possono essere fatte concrete, dopodiché, collega Tibaldi,
non voglio elencarle tutte le cose che, come abbiamo avuto più
volte di dirci, che sono stati i tentativi non sto a dirle se
riusciti di modificare le logistiche, gli ingressi, con una
particolarità: quando tu hai un occupante che è il "Carrefour" - il
Consigliere Sandri non gradisce "Carrefour", non so se è giusto o
sbagliato - ma intanto "Carrefour" è dentro con un contratto, se
vogliamo modificare quel contratto, posso anche sbagliare, collega
Sandri, ma di supermercati a Pollein ce n'è solo uno, se non lo
vogliamo citare non lo citiamo, so che è un concorrente di gruppi
che le sono vicini, non sto a dire nulla, ma quello che voglio dire
è che ha regolarmente un contratto di affitto e se gli imponiamo
delle modifiche, questo le fa se gli convengono, le fa se non gli
costano. In caso contrario, in virtù del contratto, può rifiutarsi
di fare qualsiasi tipo di intervento, può chiederci dei danni se
imponiamo delle cose che contrattualmente non deve fare, quindi si
tratta di fare delle attività diplomatiche e di trattativa; poi
lei, collega Sandri, mi darà delle soluzioni diverse che io prendo
con grande considerazione. Già le ho detto a suo tempo che non sono
pregiudizialmente contrario al fatto di creare delle agenzie
anziché delle società per azioni, purché mi si dimostri che il
cambiamento di forma giuridica comporta dei benefici e rispetto a
questo non ho delle preoccupazioni: se questo può portare un
beneficio, ben venga!
Rispetto a questi temi non me la sento di dire che queste
mozioni e queste istanze sono nate dal nulla, sono nate sicuramente
da situazioni di disagio, ma non riteniamo che sia questa la strada
per dare una soluzione, quindi chiediamo che la mozione venga
ritirata, che su questo argomento si diano tutti i contributi che
le commissioni, i singoli Consiglieri possono dare, ma se...
Tibaldi
(fuori microfono) ... è finita la legislatura,
approvi la mozione...
Marguerettaz (UV)
- ... allora se è finita la
legislatura, con questa mozione cosa risolve? Lei contraddice sé
stesso, se mi dice: è finita la legislatura, approvi la mozione...
allora perché l'hai proposta?
Tibaldi
(fuori microfono) ... è un atto di
indirizzo...
Marguerettaz (UV)
- ... un atto di indirizzo per un
Consiglio che sta per scadere? Ma cosa mi dice! Lei dice delle cose
che smentisce dopo un secondo, è un primato da Nobel!
(interruzione del Consigliere Ottoz, fuori microfono)
... lei, i corsi di economia, se li è dimenticati tutti, perché
non ho una partecipazione diretta. Comunque su questo argomento
capisco la sua schizofrenia, Consigliere Ottoz... lei... mi chiedo:
dov'era quando sono stati approvati questi indirizzi? Adesso
dobbiamo anche smetterla su questo gioco delle 3 carte, si cambia
di poltrona e improvvisamente c'è un fulmine e ci si dimentica di
tutto!
Ottoz
(fuori microfono) Adesso le rispondo!
Marguerettaz (UV)
- Ma certo che deve rispondere!
Rispetto a questo tipo di ragionamento qua nessuno si vuole tirare
indietro nell'affrontare queste situazioni, due occupanti de "Les
Corbeilles" sono venuti a chiedere l'ampliamento degli spazi che
oggi occupano, quindi qualcuno che forse è più strutturato ha e
mantiene un interesse per l'area, cercheremo di far sì che quelli
che ci sono possano rimanere e ci siano quelle attività per averne
degli altri: questo mi sentito di dire e questo ho detto!
Presidente
- La parola al Vicepresidente Tibaldi.
Tibaldi (CdL)
- Innanzitutto le chiedo, Assessore, dove è
stato per 5 anni! Sembra che sia piovuto su quella poltrona adesso!
Sembra che manchi un film all'Assessore di quello che è accaduto
alla Galleria "Les Corbeilles"! Ma cosa ci sta a fare lì, seduto,
se non ha potere di intervento... a cosa servono gli Assessori se
non esercitano le loro funzioni? No, lei non deve fare il Mago
Zurlì, ma non deve neppure raccontare le barzellette in quest'aula,
perché ha raccontato delle barzellette, le spiego il perché, e le
rispondo anche sulle sentenze. Facciamo chiarezza. È merito del
nostro gruppo consiliare "in primis" e di qualche gruppo di
opposizione che ha sollevato la vicenda grave e preoccupante de
"Les Corbeilles" in quest'aula, altrimenti passava sotto silenzio
dal 2004 ad arrivare ad oggi, perché se non era per la IV
Commissione che chiedeva la convocazione dei commercianti...
Marguerettaz
(fuori microfono) ... li avevo già
incontrati...
Tibaldi (CdL)
- ... li ha incontrati, ma non ha detto
parola e non ha indicato soluzioni... questo è grave!
Se non era per le iniziative fatte in Commissione e per le
iniziative ispettive fatte in quest'aula, se non era per questa
mozione si chiude la legislatura e non si decide nulla! E lei ha il
coraggio di dire: "cosa facciamo adesso"? Adesso si può dare una
risposta politica con un atto di indirizzo chiaro, si può dare
mandato all'"Autoporto S.p.a." che è partecipata come tutte le
società che lei può controllare, in maniera chiara e pulita, noi
diamo un indirizzo come la Giunta ha sempre dato indirizzi in
questa materia e gliene ricordo qualcuno. Nel 2000 lei non c'era,
ma dal 2003 c'era, la Giunta ha dato ad "Autoporto S.p.a." questo
mandato: valorizzare il potenziale economico e imprenditoriale
valdostano - lo abbiamo visto nella Galleria come è stato
valorizzato -, valorizzare in maggior misura il traffico
autoportuale e autostradale con opportunità di scambio e
sdoganamento delle merci in Valle d'Aosta, massimizzare il valore
aggiunto rispetto al fatturato, l'occupazione aggiuntiva
qualificata rispetto al capitale investito, i rientri finanziari
dell'"Autoporto S.p.a." - senz'altro avranno massimizzato anche i
loro profitti - in termini di corrispettivi per l'allocazione degli
immobili, favorire l'integrazione reciproca delle attività
economiche insediabili nell'area, ma soprattutto demandare alla
Giunta regionale l'individuazione dei parametri che la società
"Autoporto S.p.a." dovrà adottare per la selezione delle iniziative
economiche da insediare nell'area. L'Esecutivo ha sempre dato degli
input alle società controllate, lo avete fatto con "Casinò S.p.a.",
lo fate con "STV", lo fate con "Finaosta", con "CVA" e con
qualunque società partecipata. Non è che viene qua, adesso, e fa il
Ponzio Pilato, non se ne può lavare le mani, è la prima persona che
ha le potestà e le competenze per decidere qualcosa... non vuole
farlo? Ne prendiamo atto! La materia la conosce, gliela abbiamo a
più riprese riproposta con tanto di dati che sono contenuti nelle
sue risposte scritte, quindi ne prendiamo atto!
Ci parla di cornice più ampia, di vasi comunicanti, allora, vasi
comunicanti primo capitolo, parte giudiziaria e parte politica: è
vietato per legge? Lei sa che in questo Consiglio più volte si è
discusso di "Grand Hôtel Billia", di "Casinò", di "Centrale del
latte", contestualmente c'erano dei contenziosi giudiziarie o delle
iniziative della Magistratura contabile o penale, qui dentro
abbiamo parlato liberamente di queste cose, perché è mica un
problema questo? Voi ragionate a compartimenti stagni? Mi sembra
proprio di no, siete i primi che non ragionate a compartimenti
stagni, perché quando si tratta di tirare fuori dalla melma qualche
situazione, e potremmo citare come esempio il "caso Rollandin",
risolvere il problema con 450mila euro e sanare i suoi debiti nei
confronti dell'Erario, non avete avuto alcun problema! In poche
settimane la soluzione il Presidente Caveri l'ha trovata!
Presidente
- Collega Tibaldi, per cortesia, non faccia
demagogia!
Tibaldi (CdL)
- L'ha fatta l'Assessore demagogia! Visto
che dice che raccontiamo le barzellette! Poi "Foglio azzurro" è un
organo politico come lo è il "Peuple" e come lo è "Le Calepin" del
Presidente Caveri e basta, c'è ancora la libertà di opinione in
questo Paese! Vasi comunicanti, il suo assunto è insostenibile,
Assessore, perché la storia politica della Val d'Aosta non ha mai
impedito che in quest'aula si parlasse di un argomento che nel
contempo giace su altri tavoli...
Marguerettaz
(fuori microfono) ... sono partiti in
parallelo...
Tibaldi (CdL)
- ... ma cosa c'entra
"sono partiti in
parallelo"
? Noi facciamo la nostra attività ispettiva, se
qualche avvocato fa la sua attività di tutela di qualche parte... a
noi... sono questioni...
Marguerettaz
(fuori microfono) ... il caso...
Tibaldi (CdL)
- ... ma il caso, e voi...
Veniamo alla sentenza perché lei dice che i fatti sono le
sentenze. Bene, i fatti sono le sentenze. La sentenza del tribunale
è relativa ad un'opposizione di sfratto per morosità, lo sa questo?
"Autoporto S.p.a." ha promosso lo sfratto per morosità nei
confronti di alcuni inquilini e nei confronti di altri ha
utilizzato il metodo della gratuità. Allora "Autoporto S.p.a." non
è una società privata, è una società pubblica partecipata dalla
Regione e questa partecipazione è presieduta da lei; ma le sembra
normale che per alcuni inquilini si procede in via giudiziaria e
per altri si concede il comodato? Ma come risponde a queste cose?
Dia delle risposte a questa situazione! Ma se ne rende conto!
Marguerettaz
(fuori microfono) ... faccia delle
segnalazioni...
Tibaldi (CdL)
- ... gliele sto facendo le segnalazioni,
sono pubbliche! Comodato delle attività...
Marguerettaz
(fuori microfono) ... delle attività
commerciali? Stia attento a cosa dice...
Tibaldi (CdL)
- ... non ho alcun problema, quello che
dico è suffragato dai fatti, le dico che "Autoporto S.p.a." si sta
comportando in maniera sperequativa fra alcuni commercianti ed
altri commercianti od altri occupanti di spazi locativi...
verifichi! Senta l'amministratore delegato, senta il Presidente e
verifichi se i prezzi applicati sono gli stessi, a fronte dei
contenziosi che sono stati innescati e delle sentenze che sono
state pronunciate, che lei ha ricordato in quest'aula. Se questa le
sembra un'attività equa e corretta da parte di una società
controllata dall'ente pubblico, sono meravigliato della sua
moralità! La difficoltà di commercianti in altre zone... anche
questo non regge. Il commercio è in difficoltà in tutta la Valle,
in molti piccoli paesi e centri commerciali naturali, ma qui c'è
un'infrastruttura pubblica, quindi c'è un onere e un dovere da
parte della pubblica amministrazione di correggere gli errori che
sono stati effettuati in passato, e correggere non mettendo alla
gogna le persone che amministrano, ma riportando la questione in un
alveo di normalità.
Ci sono errori, ci sono responsabilità, ci sono conseguenze che
derivano da queste responsabilità. Ha paura di promuovere un'azione
di responsabilità nei confronti dei suoi amministratori? Li ha
nominati lei! Io non le ho chiesto un'azione di responsabilità, le
ho chiesto di verificare la possibilità di una transazione e di
indennizzare coloro che sono stati danneggiati da delle scelte
politiche e operative fatte dalla società che deve dare esecutività
a queste scelte politiche...
(interruzione dell'Assessore Marguerettaz, fuori
microfono)
... ma con quali strumenti e con quali soldi? Gestisce un
bilancio da 2.600 milioni di euro, non mi dica che ha problemi a
trovare delle minutaglie se vuole senza fare troppa fatica! Chieda
al suo Coordinatore che glielo saprà dire!
La transazione per lei non è possibile. L'azione di
responsabilità... manco se ne parla... non osiamo mettere in
discussione i nostri amministratori, però si renda conto di come
vengono gestite le società pubbliche; se dovessimo fare un esame
sulla base della casistica, prendiamo il "Casinò S.p.a." o la "STV"
o la "CVA"... ahi, ahi, Assessore, come non vedi quello che ti
passa sotto gli occhi... come non ti rendi conto di come vengono
mal gestite le società pubbliche! Allora ha un attenuante, è
l'indifferenza politica di questa Giunta e sua particolare nel
governare tutta la "holding" pubblica delle partecipazioni! Però ne
rispondete di questa "mala gestio", perché una responsabilità
politica tutta vostra! La transazione non è possibile, l'azione di
responsabilità no... quale soluzione? Ci dica una soluzione, a
parte la polemica che ha innescato in quest'aula, ci dica quale
soluzione! Non è uscito uno straccio di soluzione dalle sue parole,
io non l'ho sentita, qual è la soluzione che propone l'Assessore
oggi, dopo 5 anni che la sua Giunta - perché c'era anche lui, in
Giunta - ha tagliato il nastro nel 2004 all'inaugurazione de "Les
Corbeilles"...
Marguerettaz
(fuori microfono) ... c'è la mia foto...
Tibaldi (CdL)
- ... no, ma cosa c'entra la foto? Chi
c'era in Giunta? C'erano il Presidente Perrin e l'Assessore
Ferraris, è il momento in cui "Les Corbeilles" non ha avuto più
presenza, oltre ad una sfilata di moda che è stata organizzata nel
corso di questa permanenza breve di alcuni commercianti... quale
soluzione? Le responsabilità sono tutte dimostrate, solo fate finta
di non vederle; 1,2 milioni di passaggi che ho citato nella
premessa, si scrive testualmente: "avrebbe dato per certo un
passaggio"; non avete lasciato alcuna traccia, né voi né i vostri
amministratori fiduciari di questo dato, non avete lasciato traccia
scritta, ma sono stati allettati gli investitori a mettere il grano
in quello spazio...
Marguerettaz
(fuori microfono) ... loro dicono di
no...
Tibaldi (CdL)
- ... peccato che nel testo che le ho letto
prima firmato da "Autoporto S.p.a.", si dice che il monitoraggio
effettuato sugli scontrini è purtroppo indicativo di una scarsa
attività a conferma delle difficoltà segnalate: questo lo dice
l'amministratore delegato della "Autoporto". La riduzione dei
canoni, lo dicevo, è un fatto che è intervenuto in corso d'opera,
una riduzione esigua, ma i canoni oggi vengono applicati a
discrezione. Crediamo che questi siano tutti elementi di una
gestione distorsiva che non può essere mantenuta, che sta a
indicare l'indifferenza di una Giunta che non controlla ciò che
accade nella sua società. Indifferenza della Giunta anche nei
confronti di un patrimonio commerciale che va valorizzato e
sviluppato, perché il programma vostro di maggioranza come i nostri
principi - ma penso che qua siano condivisi - sono quelli della
valorizzazione commerciale e la promozione imprenditoriale nella
Regione... vorrei sapere come questi principi tanto decantati
vengono perseguiti.
Vorremmo sapere come si sta applicando, Assessore, per trovare
una soluzione, visto che siamo alla scadenza della legislatura, chi
si sta occupando di questo gruppo di commercianti che è stato
danneggiato da una gestione autoportuale che non è stata fatta
secondo i canoni auspicati. Il silenzio assordante dell'Assessore
al commercio Pastoret mi dispiace, perché lei non può dire che
queste sono solo partecipazioni regionali, qua c'è il commercio,
lei è il titolare del commercio e questo è commercio. È una
vocazione di un'area commerciale che è stata umiliata, allora ci
dica qualcosa anche lei, Assessore... va bene così?
L'Assessore alle attività produttive... anche queste sono
attività produttive... deve essere coinvolto. Mi sembra strano che
in Giunta non abbiate mai parlato della questione "Les Corbeilles",
ancorché i destinatari di queste lettere dei commercianti siano il
Presidente Caveri e l'Assessore Marguerettaz, penso che in
Giunta... visto che lei ha detto: "ne parliamo", non siamo noi i
primi e gli unici che ne abbiamo parlato, avrete approfondito
l'argomento, ma al di là delle chiacchiere... le soluzioni quali
sono? Mi risulta che un professionista ingaggiato dai commercianti
de "Les Corbeilles", abbia proposto "brevi manu" una soluzione,
soluzione che non so se è stata presa in considerazione, è stata
illustrata e consegnata in IV Commissione, cioè i privati hanno
messo mano nel loro portafoglio e hanno cacciato dei soldi per
poter dare loro una soluzione, ma... non si sente ferito nella sua
dignità di Assessore? Ci pensano loro, non ci ha pensato lei, parte
politica, lei che ha tutti gli strumenti per correggere gli
indirizzi sbagliati?
Mettete in atto un'azione di indirizzo, date un segnale, siamo
in dirittura di arrivo, mancano poche settimane alla chiusura del
Consiglio, la Giunta lavora in regime di "prorogatio", questo
Consiglio ha sempre dato degli indirizzi sull'Autoporto e li ha
anche corretti. Cosa vogliamo fare? Lasciamo che si chiuda questo
capitolo così: chi ha dato ha dato, chi ha avuto ha avuto! La Torre
delle comunicazioni ha avuto, nel senso che arriva INVA e lì ci
sono 1,5 milioni di euro, lì ci sono i soldi, si pesca nel cilindro
ed esce fuori il coniglio, mentre da questa parte si gratta e non
esce niente, nemmeno come idee, e questo è molto grave!
Presidente
- La parola al Consigliere Ottoz, per
dichiarazione di voto.
Ottoz (CdL)
- L'Assessore Marguerettaz non si smentisce
mai, fa il solito giochetto di quello che sposta il "mouse" e
sposta il bersaglio così non lo trovi mai. Si parla di politica e
fa il commercialista, si parla di commercialista fa il giudice o
l'avvocato, si parla di tribunale fa il politico... è bravo, devo
dire che deve essere uno sport popolare della Coumba Freida che non
conoscevamo. Non va bene però, perché la verità giudiziaria me la
insegna lei che è politico, perché ogni volta la tirate fuori
questa "menata", non ha niente a che vedere con la verità politica
che è legittimata in altri modi, e che ogni volta che c'è un
problema di tipo giudiziario viene invocata per dire: "siamo
legittimati altrimenti", quindi lasci stare quello che è successo
in tribunale perché in tribunale con il Codice civile non esiste il
reato di "presa per il culo". Ho fatto una ricerca su Internet, sul
Codice penale la "presa per il culo" non c'è, quindi è chiaro che
quando si invoca in tribunale il fatto di essere stati tratti in
inganno da una situazione, da una presentazione...
(interruzione dell'Assessore Marguerettaz, fuori
microfono)
... è chiaro che alla fine se non ci sono gli elementi
dimostrativi e se non ci sono scritti e mica nessuno avrà mai
scritto: "vi promettiamo che lì avrete 10.000 persone al giorno o
alla settimana"... non pensiamo mica che l'Assessorato sia così...
sono tutti discorsi, si fa quello che si chiama una "situazione di
atmosfera" con la persuasione, con la presentazione di progetti
roboanti si crea un'aspettativa legittima che non ha un riscontro
giuridico. Non stupisce quindi che alla fine, davanti a una causa
in tribunale, il povero malcapitato, oltre che essere stato colpito
da questa beffa, per non ripetere "presa per il...", abbia anche
l'ulteriore beffa di dover pagare le spese di avvocato perché gli
si dà torto.
Abbiamo apprezzato il fatto che l'Assessore abbia letto con
attenzione il libro "Falce e carrello", perché è quello che ha
rimproverato in modo un po' velenoso al collega Sandri; mi permetto
di ricordarle che le soluzioni ai problemi giuridici possono essere
trovate sul piano politico, se si fa il possibile per trovarle.
Alla fine di questo percorso si potrà dire che non è possibile,
perché guarda caso per gli amici le soluzioni si trovano sempre,
per i nemici mai, perché per i nemici le leggi si applicano per gli
amici si interpretano, e così via per tutto, cioè i commercianti
sono uguali, ma qualcuno è più uguale degli altri - per parafrase
il famoso libro di Orwell! Fra l'altro, prende in giro anche noi,
dice: "sono d'accordo sul piano umano e filosofico", come a dire: è
vero che questi poveracci sono stati tratti in inganno, si è
guardato bene dal dire politico, e però ha ammesso che il problema
c'è e che non sa come risolverlo, poi dopo si è attaccato al "ma
lei dov'era... ". Adesso le spiego dov'ero, perché sia chiara a
tutti la situazione. Queste cose sono nate nella legislatura
1993-1998, siamo d'accordo su questo? Io a fine 1998 sono stato
paracadutato in Consiglio e mi sono trovato a votare tutta una
serie di conclusioni di cose che venivano da accordi, Comunità
europea, eccetera, ne cito 3 a caso, altri senza la Comunità
europea, ne cito 4 se vuole: Forte di Bard, trenino di Cogne,
l'area Cogne, l'autoporto, sono cose che sono nate quando io non
c'ero. E le dirò di più: qui c'è gente che era presente nella
legislatura 1998-2003 in cui lei non c'era, che ha sentito che gli
unici 2 che si sono alzati a parlare contro il "progetto area
Cogne" ma che dovevano votare perché ormai è solo una ratifica,
sono stati l'Assessore Cerise e il sottoscritto, che facevamo parte
della maggioranza e che abbiamo detto: "questa cosa è una
porcheria, ma non possiamo non votarla perché è già stato tutto
fatto"!
Sono l'unico che si è pronunciato allora contro il trenino di
Cogne, ho scritto anche un articolo sul "Peuple" - non ho mai
capito come me lo abbiano passato tra l'altro! - sul fatto che
bisogna con una fresa fare un buco nella galleria già esistente e
far passare automobili, perché questo trenino è un'altra
"presa...", un'altra beffa, diciamo così. E grazie a Dio che è
chiuso, costa solo tenerlo chiuso, perché quando sarà aperto
costerà molto di più, però lei non mi chieda dov'ero: io c'ero e ho
parlato chiaramente su questa cosa! Sono l'unico che si è espresso
criticamente sulla questione dell'autoporto, ma le dirò di più: lei
forse non si ricorda, ma in 2 riunioni di maggioranza dello scorso
anno, quindi lei c'era - non so se fosse fisicamente presente -, ma
certamente c'erano l'Assessore La Torre, il Presidente, molti
Consiglieri qui presenti, ci siamo posti il problema in
maggioranza, non ne ho parlato, ma ne parlo dato che mi chiede
dov'ero, le dico dov'ero... ero appunto in maggioranza, e ho detto
esattamente le cose che ho detto prima: questa roba è stata
progettata male, probabilmente apposta per dire ai commercianti di
Aosta non vi facciamo concorrenza, ritengo, e sospetto che sia
stata progettata così "apposta" - apposta fra virgolette,
sottolineato e in grassetto - e ho aggiunto: "l'unica soluzione è
far venire un architetto giovane - per non pagarlo troppo -
americano che ci dica come si sistema".
In alternativa, siccome il problema è sul tavolo della
maggioranza e sicuramente il Presidente Caveri, di cui ho la
massima stima, si ricorda che ho fatto questo discorso, volendolo
fare con gli architetti nostrani - che non hanno mai visto un
centro commerciale in vita loro! - bisogna prendere quel corridoio
che c'è fra il "Carrefour" e "Les Corbeilles", che è occupato non
so se pagando l'affitto o abusivamente da "Carrefour" che lo usa
come area espositiva addizionale, costruire sul lato nord un altro
corpo di fabbrica fino a "Les Corbeilles" e, a lato di questo
corridoio, per tutti i negozi che oggi sono a "Les Corbeilles",
fare l'ingresso dove oggi c'è "Les Corbeilles"... poi il
"Carrefour" può farsi la sua uscita sotto, in modo che la gente
prima di andare al "Carrefour", dove va perché i prezzi sono più
bassi, è passata davanti a tutte le vetrine di tutti i negozi de
"Les Corbeilles". Lei si ricorda, Assessore La Torre, che ho detto
questo, dato che annuisce? Ecco dov'ero, caro Assessore
Marguerettaz! Allora lasci perdere
"dov'era... dov'era...
dov'era?"
, perché se uno non può, neanche quando è in
maggioranza, esprimersi contrariamente a quella che è l'opinione
corrente, le chiedo come funziona la maggioranza!
Ripeto che c'ero, le ho detto dov'ero e le ho detto esattamente
quali erano le mie posizioni, l'Assessore La Torre lo ha confermato
e il Presidente Caveri è qui per confermarlo, quindi non ricorra a
questi mezzucci, gli amici del collega Sandri che non sono
d'accordo con il "Carrefour", quell'altro... qui facciamo politica
e ripeto che una soluzione politica la dovete trovare voi:
politica! Noi l'abbiamo proposta, interpretatela diversamente,
preso atto del fatto che lì non c'è nessuno, non si lavora... il
Consigliere Sandri ha citato l'autogrill: l'autogrill fino a pochi
anni fa si prendeva una percentuale per dimostrare che si faceva
carico della presenza o meno di clienti, sugli incassi, per cui
incasso zero percentuale zero, e si faceva carico di tutte le spese
generali dell'area: riscaldamento, luce, insegne, e il commerciante
correva il rischio di pagare, se lavorava, una percentuale più alta
e quindi vantaggiosa per l'autogrill che era convinto di portare
dei clienti, ma sapeva che se non si lavorava non avrebbe avuto
costi, salvo i suoi costi naturali che sono quelli del personale e
della sua struttura.
Assessore, datevi quindi da fare, le soluzioni le potete
trovare, ma sono di natura politica e la politica spetta in questo
momento a voi, perché è la maggioranza che la interpreta... lasci
stare i tribunali, i commercialisti, le azioni di responsabilità e
tutte quelle cose che servono a riempirci la bocca, ma che non
risolvono il problema dei commercianti che lì dentro stanno
fallendo, quelli che non hanno già fallito, e di cui pare, qui,
tutti si "sbattano" allegramente e pare che il loro problema sia
secondario all'applicazione di cavilli, di Codice, di
interpretazione, tribunale... Qui c'è gente che ha messo tutti i
risparmi della sua vita e che sta fallendo e voi non siete capaci
di trovare una soluzione politica, perché la soluzione politica
c'è!
(applausi dal pubblico)
Presidente
- Ricordo al pubblico che non è
possibile...
La parola al Consigliere Bortot, per dichiarazione di voto.
Bortot (Arc-VA)
- Intanto un appunto al Presidente del
Consiglio: dovrebbe riprendere l'Assessore quando fa ostruzionismo,
lo abbiamo sentito parlare per un quarto d'ora senza dirci nulla e
in assoluta mancanza di fantasia e in piena apnea. Allora ci
permettiamo di dare qualche suggerimento, dato che manca la
fantasia oggi nel trovare la soluzione a un piccolo problema...
(interruzione del Presidente della Regione, fuori
microfono)
... non sto gestendo l'"Espace populaire" e, come tutte le
attività, possono andare bene o male. Le attività che gestite
voi... fate i ripianamenti di bilancio: agli impianti funiviari, al
casinò, con i soldi della collettività, noi, all'"Espace populaire"
abbiamo lanciato una sottoscrizione fra gli 800 soci, se in 2 mesi
si sono iscritte 800 persone a questa associazione, se queste 800
persone ci tengono, ci aiuteranno a correggere gli errori che noi
ammettiamo di aver fatto, perfino io, che è un anno e mezzo che non
sono dentro in alcuno degli organismi dell'"Espace populaire"! Ho
avuto per un attimo un riflesso condizionato, mi sembrava di
tornare indietro di 10 anni, quando nell'ufficio dell'Assessore
Marguerettaz si stilava lo statuto dell'osservatorio astronomico,
cioè in un ufficio di un consulente, ma questo trucchetto non
funziona più, glielo ha già detto il collega Ottoz: lei non può
fare il consulente quando non vuole rispondere, fare il politico
quando invece deve trovare le soluzioni.
Al punto 2 c'è una frase semplicissima:
"a dare mandato
all'Aeroporto S.p.a. di esperire una azione transattivi con gli
imprenditori commerciali insediati nella galleria Les
Corbeilles".
Prima proposta di noi "poveri tapini"
dell'opposizione: un ordine del giorno che vincoli l'"Autoporto
S.p.a." ad intervenire nella direzione che abbiamo detto qua. Sarà
il nuovo Consiglio regionale a ripianare l'anno prossimo eventuali
perdite della società "Autoporto". Lo abbiamo fatto per tutte le
società di proprietà della Regione e delle partecipate a pacchi di
milioni di euro...
Marguerettaz
(fuori microfono) ... confermo, di fantasia
ne hai tanta!
Bortot (Arc-VA)
- ... l'altra invece, dove c'è la
mancanza di fare l'apnea non solo dell'Assessore, ma della
maggioranza, è semplicissima. Ogni cittadino della Regione legge i
giornali, ogni settimana ci troviamo di fronte ad un elenco di
consulenze e di studi dati a "di tutto e di più" per qualsiasi tipo
dello scibile umano; a questo punto propongo che a ognuno dei
titolari delle attività economiche a "Les Corbeilles" si dia una
consulenza di pari importo del danno che hanno subito e questa è
un'altra soluzione. A quel punto, come formulare la dizione, basta
prendere le dizioni di 6 mesi di consulenze dati, ne copiamo
alcune, siamo sicuri di trovare l'incarico giusto per ognuna delle
persone che gestiscono un'attività a "Les Corbeilles"...
Marguerettaz
(fuori microfono) ... bravo, bravo...
Bortot (Arc-VA)
- ... ma come... bravo? Ma se lei non
prospetta soluzioni, possiamo almeno farle noi delle proposte?
Marguerettaz
(fuori microfono) ... ah, le chiama
proposte? Ha coraggio...
Bortot (Arc-VA)
- ... ma io ho il coraggio... il coraggio
lo avete voi, ad affidare studi e consulenze a "di tutto e di più",
se volete vi porto i dati della progressione dal 1996 al 2006,
siamo passati da 6 miliardi di lire nel 1996 a 14 milioni di euro
nel 2006 di incarichi e consulenze! Ho fatto anche la classifica di
chi ha avuto di più in base agli incarichi dati e agli importi
assegnati e vi stupireste, non l'ho portata mai qua dentro perché
andava a finire che le povere persone, le ultime in classifica...
si sarebbe tagliata magari qualche consulenza a queste persone, ma
i primi della lista sopra che hanno avuto pacchi di quattrini,
dalla ricostruzione dopo l'alluvione, dall'Assessorato
dell'agricoltura... non parliamo di tutto l'elenco dell'Assessorato
ai lavori pubblici... se volete vado avanti per un'ora a mezza! Ma
perché devo ricordarvi cose che voi, in piena facoltà mentale,
siete benissimo in grado di ricordarvi da soli?
La seconda opzione è un po' umiliante per la maggioranza, perché
un Assessore che non trova una soluzione ad un problema così
piccolo fa ridere; in verità non si vuole trovare la soluzione, si
vuole lasciare a bagno queste persone, non so se per mancanza di
appartenenza o tutela politica perché in altri posti le soluzioni
si trovano a bizzeffe! Volete che vi faccio l'elenco
dell'integrazione delle perdite di decine e decine di enti e
società collegate alla Regione o private? Non c'è tempo per la
variazione di bilancio perché scade il Consiglio? È semplice, si fa
un ordine del giorno del Consiglio, si dice all'"Autoporto S.p.a."
di intervenire... e poi c'è l'assestamento di bilancio, come mi
suggerisce la collega Squarzino...
Squarzino
(fuori microfono) ... c'è l'assestamento di
bilancio in cui si mette di tutto e di più...
Bortot (Arc-VA)
- ... addirittura abbiamo una terza
soluzione, che è l'assestamento di bilancio e si può fare in 15
giorni! Questo per dire che se non c'è la volontà politica, ci si
arrampica sui vetri per dimostrare che una cosa non si può fare;
quando c'è la volontà politica e gli esempi sono innumerevoli, le
soluzioni tecniche, politiche, giuridiche... abbiamo visto, qui,
passare di tutto e di più, e non faccio l'esempio che è già stato
fatto. In 15 giorni Rollandin doveva dei soldi alla Regione, adesso
scopriamo che ne deve ancora prendere, tra l'altro, e gli è stato
anche rateizzato: ma dov'è l'istituto della rateizzazione? Può
darsi che sia previsto...
Presidente
- ... Consigliere Bortot, stia
sull'argomento...
Bortot (Arc-VA)
- ... più argomento di questo! Sto
parlando di... quando si vuole, le soluzioni si trovano!
Addirittura penso che la soluzione non l'abbia trovata il Governo,
ma sia stata suggerita dal diretto interessato, magari dicendo
anche la cifra della rateizzazione...
Caveri
(fuori microfono) ... ma vergognati!
Bortot (Arc-VA)
- ... non mi vergogno, Presidente non si
arrabbi...
Caveri
(fuori microfono) ... siamo in una pubblica
amministrazione, sono i funzionari che prendono queste cose!
Bortot (Arc-VA)
- ... e voi le avete ratificate! Ma
perché si arrabbia, di solito è lei che fa dell'ironia... posso
fare dell'ironia? È che vi fa male al dente questo argomento, come
tutta un'altra serie di argomenti, perché siccome la soluzione non
avete voluto trovarla voi - o non l'avete trovata -, vi dà fastidio
che qualcuno dell'opposizione vi insegni a fare il vostro
lavoro!
Presidente
- La parola al Consigliere Sandri, per fatto
personale.
Sandri (PD)
- Intanto chiedo di intervenire per fatto
personale e poi di fare l'intervento in replica. Il fatto
personale: chiederei all'Assessore se mi può delucidare su quali
sarebbero le mie amicizie con gruppi concorrenti... tanto per
sapere a chi posso rivolgermi per qualche sostegno elettorale... se
può specificare meglio l'accusa che mi è stata fatta.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Il collega Sandri, siccome ha detto
che c'erano delle altre soluzioni più radicate in Aosta rispetto a
quella del "Carrefour"... ho immaginato che avesse avuto un occhio
di riguardo per altre situazioni rispetto a quella del
"Carrefour"... io non so quale, ho detto qualche supermercato più a
lui vicino, poi ce lo dica se ne ha!
Presidente
- La parola al Consigliere Sandri, per
dichiarazione di voto.
Sandri (PD)
- Chiudiamo qua la questione dicendo che, sì,
io ho un particolare apprezzamento per tutti i commercianti in
generale, perché la stragrande maggioranza dei commercianti sono
radicati nei centri storici naturali, quindi il discorso che facevo
era in questi termini; poi è evidente che ad Aosta esiste un noto
supermercato radicato... e l'ho messo per evidenziare che, secondo
me, la dimostrazione di quanto siete poco autonomisti è che voi, a
seconda che questi imprenditori valdostani sono più o meno fedeli,
più o meno vi comportate politicamente, e di tutto fate, spesso,
meno che difendere gli operatori valdostani, ma questi sono
problemi vostri!
Vorrei riprendere il mio tempo per fare l'intervento in sede di
replica. I problemi che sono emersi oggi si riassumono nel disagio
palese che l'Assessore ha dimostrato nella sua replica, ho trovato
dei momenti di maggiore difficoltà e incapacità di dare delle
risposte, e bene ha fatto il gruppo della "CdL" ad evidenziare che
qui è mancata una risposta politica. Mi devo quindi in parte
rimangiare il discorso che ho fatto prima, nel senso che non ho più
difficoltà a capire chi è il responsabile di tutta questa
situazione: il responsabile di tutta questa situazione è l'attuale
Assessore alle finanze, che in tutti questi anni non è stato capace
di dare una soluzione, né strutturale, né al problema di dare
un'uscita a queste persone, quindi è fallito 2 volte...
(interruzione dell'Assessore Marguerettaz, fuori
microfono)
... ed è per questo che ancora adesso mi conferma, lei, che è in
evidente difficoltà con questi interventi. Chiediamo una risposta
politica, ci sono tempi e modi per farlo, non c'è alcuna
difficoltà, perché oggi si può approvare questa mozione e fra 15
giorni possiamo presentare un emendamento. Anzi, le annuncio che
fra gli altri emendamenti per il prossimo Consiglio quando ci sarà
l'assestamento di bilancio, il nostro gruppo - ma credo che potremo
condividerlo con gli altri gruppi di opposizione - presenterà un
emendamento in materia all'assestamento di bilancio. Credo che
queste siano le risposte da dare, risposte politiche che lei non è
stato in grado di dare! Che lei non ha neanche immaginato! Devo
dire che è una "Une" nel panorama politico valdostano, perché
quando c'erano le malattie, la Regione era obbligata ad
indennizzare profumatamente le mucche quando si ammalavano di
tubercolosi o brucellosi... è lo stesso discorso: è capitato,
diamogli una mano! Anche qua diciamo: gli è capitato, gli diamo una
mano!
Torno solo su questo argomento, visto che siamo in materia
agricola: qui abbiamo giustificato davanti a tutti il fatto che
quando si preparano gli animali per portarli alle fiere, diamo ad
essi un contributo, e poi... le persone le trattiamo così? Credo
che ci sia qualcosa che non funziona! Mi permetterà di ricordare
una importante commedia di Eduardo De Filippo "Filumena Maturano",
da cui è stato tratto un bellissimo film che lei sicuramente avrà
visto, Assessore, "Matrimonio all'italiana", di Vittorio De Sica,
con Sophia Loren e Marcello Mastroianni; ad un certo punto si
presenta un problema grosso che è il riconoscimento dei figli e
Filumena Maturano dice:
"io la vostra legge non la conosco,
perché è la legge che fa piangere, io riconosco la legge, quella
che fa sorridere".
Ecco questa è la differenza: lei sta
trincerandosi dietro una legge che fa piangere, che non ha umanità,
che non cerca di dare una uscita a questa situazione al di là delle
colpe che oggi abbiamo conosciuto. Lasciamo perdere il passato,
guardiamo al futuro, siamo dei politici, diamo una risposta alla
Regione: risultato zero, perché manca in questo momento anche un
minimo di senso dell'umanità. Credo invece che partire da questi
dati sarebbe importante.
A completamento di questo intervento, quasi sarebbe per fatto
personale, solo che le persone interessate non sono in quest'aula
adesso, forse ci torneranno, credo che sulla questione della
Centrale del latte, che lei ha cercato di suscitare, bisogna
ricordare ai Valdostani che non c'è alcun tipo di rinvio a
giudizio, né alcun giudizio di alcun tipo, c'è una valutazione in
corso, avrà il suo corso, credo che ci sia un grosso rispetto della
giustizia, la giustizia quella seria, quella a cui ci rivolgiamo
con fiducia, perché sappiamo bene come queste notizie siano state
già usate in campagna elettorale cercando di intorbidire il clima,
di mettere del sospetto. L'unico sospetto è che in qualche lista
elettorale ci saranno delle persone condannate per reati contro
l'Amministrazione regionale e devo dire che in altre non ci saranno
queste persone, nessuna persona condannata per reati contro la
Regione, per turbativa d'asta e altre cose del genere. È evidente
che il fatto che in una discussione su "Les Corbeilles" l'Assessore
interessato si debba "attaccare" a fare attacchi personali al
sottoscritto, attacchi contro il Senatore e un ex Presidente della
Giunta peraltro del suo partito... dimostra l'estrema difficoltà in
cui si trova!
Veda di uscire da questa difficoltà approvando questa mozione ed
impegnandosi, per il prossimo Consiglio, ad accettare l'emendamento
che presenteremo, affinché nell'assestamento di bilancio si tolgano
400mila... quanto ci vorrà, qualcosa di questo genere... ai grandi
investimenti che ci sono lì dentro, ce ne sono di svariato tipo, a
cui questi 4-500mila euro non cambieranno nulla, e invece diventa
importante per la situazione che stiamo affrontando oggi. Lei ha la
possibilità di riscattare la politica di questi anni facendo un
gesto generoso. So che lei è capace di grandi cose negative, ma
anche di grandi cose positive, veda di cogliere questa occasione!
Sarebbe un segnale importante, che consentirebbe a tutti di dire:
"al di là delle posizioni contrastanti in questo Consiglio c'è la
voglia di lavorare a servizio della Regione". In questo senso mi
appello a quella parte di umanità che lei sicuramente ha e che
forse potrebbe sfoderare in questo momento.
Presidente
- La parola all'Assessore al bilancio,
finanze, programmazione e partecipazioni regionali, Marguerettaz,
per dichiarazione di voto.
Marguerettaz (UV)
- Sono raggiante della fiducia che ha
il collega Sandri...
Prendo la parola solo per precisare che quanto dichiarato dal
Consigliere Sandri è totalmente infondato, perché la mia citazione
non è stata una citazione provocatoria, ma si inseriva
legittimamente nei percorsi che regolano i rapporti fra
l'Amministrazione regionale e società partecipate direttamente o
indirettamente; quindi, quando ho parlato di indirizzi, ho solo
citato una sentenza della Corte di Cassazione, in cui si diceva che
gli indirizzi politici dati sono ingiustificati, quindi se gli
indirizzi politici non sono motivati è possibile essere chiamati a
rispondere e questi indirizzi - non è alcuna condanna - la Corte di
Cassazione dice che sono stati dati dall'allora Assessore
all'agricoltura. Mi dispaccio e non condanno assolutamente, né
critico, non appartengo a quei Consiglieri che nell'ultimo
Consiglio hanno chiesto di revocare dei contratti, perché una
società ha un procedimento aperto con la Corte dei Conti. Questi
Consiglieri oggi si riscoprono garantisti, non lei, ma è
sufficiente che qualcuno vada a guardare i verbali e quando c'è la
Corte dei Conti che fa delle valutazioni su soggetti che non sono
gli amici del quartierino, è la verità e c'è la condanna, quando si
tratta di soggetti che nutrono delle simpatie, allora è tutto "in
itinere".
La dichiarazione di voto è di astensione, perché su questo
argomento siamo interessati a dare delle risposte che devono essere
giuridicamente sostenibili. Il piano di sviluppo rurale è stato
approvato dalla Comunità europea ed è per questo che esistono quei
sostegni, se dovessimo dare dei riconoscimenti questi dovrebbero
avere un percorso che è compatibile con le altre norme e
soprattutto deve essere giustificato.
Presidente
- La parola alla Consigliera Squarzino
Secondina, per dichiarazione di voto.
Squarzino (Arc-VA)
- Non sono intervenuta in sede di
discussione perché c'è il mio collega che ha seguito in Commissione
tutta l'evoluzione, anche se su questo tema abbiamo più volte
discusso in questo Consiglio. Credo che l'andamento di tutta la
discussione abbia messo in evidenza come la Giunta, in particolare
l'Assessore, non intenda prendere sul serio questo argomento, né
individuare delle vie di uscita rispetto a tale problema: questa è
la conclusione di una mattinata in cui si sono confrontate opinioni
diverse. Si può anche non condividere una serie di elementi, ma se
un governo riconosce che esiste una problematicità, perché non può
venir qui... infatti non è venuto qui, l'Assessore Marguerettaz, a
dire che "tout va bien"!
Se si riconosce che ci sono delle criticità che permangono non
da un giorno o due, ma da mesi, e che si stanno aggravando, credo
che correttamente e onestamente un politico dovrebbe ammettere che
ci sono queste criticità... "ci stiamo lavorando, abbiamo provato
questa soluzione, ma abbiamo verificato che non va bene, abbiamo
provato un'altra soluzione e verificato che non va bene, stiamo
lavorando e vi diremo in tempi brevi i risultati di questo nostro
lavoro"... ma tutto questo non è avvenuto e trovo molto grave che
un responsabile politico, un Assessore, un Superassessore che è
abituato a trattare problemi importanti come il casinò, non sia in
grado di individuare una via di uscita su questo problema!
Mi chiedo come mai ci sia questa carenza di... il collega Bortot
parlava di fantasia, io non parlo di fantasia, ma sono preoccupata
del fatto che su questo tema non c'è alcuna volontà politica.
Prima, in modo un po' provocatorio, dicevo... l'assestamento di
bilancio... ma chi ha discusso l'assestamento di bilancio ha visto
come fette enormi di milioni di euro siano collocati per scelte che
non lo so... comunque per scelte precise, là dove c'è la volontà
politica di risolvere il problema, i soldi si trovano o si trovano
delle procedure; qui, invece, non si è assistito ad alcuno
spiraglio di individuazione di risposte. Come al solito, abbiamo
visto l'Assessore Marguerettaz che fa degli interventi
scoppiettanti, ma che vanno da una parte all'altra, per far sì che
l'interlocutore vada dietro ai suoi fuochi di artificio e non sia
distratto dal problema reale! Credo che ancora questa vicenda abbia
dimostrato come ci sia una non volontà di affrontare il problema e
l'incapacità politica di proporre soluzioni.
Naturalmente il nostro gruppo voterà a favore di questa
mozione.
Presidente
- La parola al Presidente della Regione,
Caveri.
Caveri (UV)
- È assolutamente svilente raccontare delle
bugie alle persone che sono in difficoltà. È cattiva politica
essere populisti e far finta che si possono fare delle cose che non
si possono fare.
Ho moltissimo rispetto per le difficoltà incontrate dai
commercianti de "Les Corbeilles", una parte dei quali sono qui, in
tribuna, e questa presenza ha spettacolarizzato il Consiglio
regionale di questa mattina. Una discussione di questo genere, lo
dico alle persone in tribuna, se loro non fossero state qui sarebbe
durata un'ora; invece, Consiglieri provenienti da esperienze
politiche diverse - i liberisti alla destra dell'emiciclo, invece,
dall'altra, gli avversari fieri del libero mercato all'estrema
sinistra - si sono trovati improvvisamente d'accordo su delle
questioni che hanno purtroppo un fondamento di tipo giuridico che
può piacerci o non può piacerci. Alcuni dei commercianti presenti
sanno che con l'Assessore Marguerettaz non sottoscriviamo in pieno
una serie di atteggiamenti che si sono avuti nei confronti dei
commercianti nei momenti difficili. Ci siamo incontrati parecchie
volte, abbiamo cercato di trovare le soluzioni che poi sono state
prospettate dall'Autoporto, che non sono quelle che, qui, qualcuno
ha prospettato.
Il Consigliere Bortot dice: "potreste dar loro una finta
consulenza equivalente alle cifre che hanno perso". Qualcun altro
dice: "potreste, nell'assestamento di bilancio, mettere una specie
di fondo di solidarietà da dare alle persone indebitate, alcune
delle quali hanno dovuto chiudere con pesanti ripercussioni
personali e patrimoniali". La politica, quando diventa
amministrazione, ha dei limiti che sono nei codici e nelle diverse
giurisdizioni, penale e contabile, quindi al di là della demagogia
e consci delle difficoltà progettuali che ci siamo trovati ad
ereditare... perché io non c'ero, ma mi assumo totalmente le
responsabilità, in quanto Presidente pro tempore di questo
governo... che hanno portato alla situazione in cui "Les
Corbeilles", nel momento in cui sono state aperte, così come era
concepito il sistema di entrata e di uscita nel grande magazzino
dell'ipermercato, hanno creato una situazione di ramo secco di cui
ci dobbiamo rendere conto.
Noi ci dobbiamo mettere al capezzale dell'autoporto per vedere
gli aspetti che non hanno funzionato, ma mi sia consentito di dire
che se andiamo a vedere gli autoporti che sono stati costruiti nel
tempo - quello del Friuli o quello della Val di Susa - vediamo che
questi autoporti non hanno avuto alcun tipo di riconversione reale.
Il nostro con un'elevata percentuale di successo e pur con delle
difficoltà che abbiamo ereditato, ha avuto una riconversione in
larghissima parte positiva. Ci sono degli aspetti negativi, dei
quali ci si deve fare carico, ma non ci si può far carico con
l'approvazione di documenti consiliari che siano in palese
violazione delle elementari regole del diritto amministrativo. È
tristissimo, ma è anche tristissimo che qualcuno che fa questo
mestiere di Consigliere regionale e che più di una volta fa appello
alla legalità contro le eventuali malefatte del Governo regionale,
oggi metta una maschera sorridente a beneficio dei cittadini
elettori, arrabbiati con l'Amministrazione a causa dei torti subiti
veri o presunti dell'autoporto, probabilmente veri, e ci dica di
far delle cose, pur sapendo palesemente che sono cose
giuridicamente non fondate.
Président
- La parole au Vice-président Tibaldi.
Tibaldi (CdL)
- Per dichiarare il voto favorevole del
nostro gruppo e per aggiungere alcune considerazioni a conclusione
del dibattito.
Anzitutto il male originario sta in quella eccessiva capacità -
in senso negativo - della Regione di essersi estesa e di aver
conquistato tutta l'economia locale. Abbiamo una Regione che fa
l'albergatrice con la "STV", abbiamo una Regione che gestisce il
gioco di azzardo al casinò, una Regione che con "CVA" genera
elettricità e la distribuisce con la "DEVAL", una Regione che
produce birra con la "SIMA", una Regione che si è sostituita agli
informatici con "INVA", e potremmo continuare l'elenco
all'infinito... una Regione che affitta locali commerciali con
l'"Autoporto S.p.a." o "VDA Structure", ma vogliamo parlare di
"Autoporto S.p.a.".
È una Regione che, invadendo delle sfere tipicamente private
dell'economia valdostana, non può sottrarsi alle conseguenze anche
negative della sua interferenza, una interferenza che sta generando
problemi a chi lavora in questa Regione, e questo è uno dei casi.
Dei commercianti si sono trovati di fronte a un problema che è più
grosso di loro, perché non possono affrontarlo con la logica
dell'autonomia privata, devono purtroppo scontrarsi con il colosso
pubblico, il colosso Regione che controlla "Autoporto S.p.a." che
fa l'indifferente, e questo non è populismo, Presidente Caveri,
questa è una considerazione dei fatti! Non dico che è la verità,
perché la verità non ce l'ho in tasca io, ma neppure lei, questa è
la considerazione dei fatti. E non si tratta di essere liberisti o
anti-liberisti, per cui a Destra ci sono i liberisti e a Sinistra
gli anti-liberisti, ma... voi da che parte state? State nella
fascia grigia di quelli che non decidono niente, che non sono né
liberisti, né anti-liberisti, "ni droite ni gauche", ma siete nella
fascia grigia di quelli che non sono capaci di decidere e oggi
avete dimostrato, per l'ennesima volta, di tirarvi indietro, di
dire che voi conoscete il problema, che provate umanità nei
confronti di queste persone, ma di fatto non decidete nulla, le
lasciate in mezzo al guado. Queste persone sono state danneggiate
per un errore di programmazione della Giunta e un errore di
applicazione di questi indirizzi da parte di "Autoporto
S.p.a.".
La soluzione? Non possiamo fare niente, non possiamo fare
demagogia, né populismo. Non fate niente! Non fate nemmeno
demagogia o populismo, non fate nulla, la vostra è una non risposta
di fronte a un problema macroscopico, ed è grave che una Giunta, di
fronte a un problema macroscopico come evidenza, ma microscopico
come entità finanziaria, non faccia nulla! Abbiamo umilmente
cercato di proporre delle soluzioni, ringraziamo i colleghi della
Sinistra che sono intervenuti e che ci hanno aiutato a individuare
dei correttivi in questa deliberazione impegnativa, però ci
dispiace che voi siate completamente insensibili davanti a questo
problema!
Non vogliamo trarre delle conclusioni di carattere politico o
elettorale, traiamo la conclusione che voi, ancora una volta,
nascondete la testa sotto la sabbia, e questo va a danno di chi
vorrebbe lavorare, produrre, creare sviluppo, e va a danno di quel
modello economico che avete impostato e implementato in Valle che
vede tutto quanto dipendere dalla Regione. E visto che tutto quanto
dipende dalla Regione, la Regione non può lavarsene le mani quando
non ci sono i risultati. In questo caso i risultati non ci sono
stati, le conseguenze e i danni li pagano alcuni privati, la
Regione non può invadere il mercato e lavarsene le mani quando il
mercato non va nella direzione da lei auspicata. Mi spiace, questo
è un atto molto grave, non per ragioni populistiche o demagogiche,
ma perché voi avete creato un modello di sviluppo cubano, di
socialismo reale. Qualcuno dice che il socialismo reale ci fa
vivere bene; non fa vivere bene tutti, perché ci sono delle sacche
di disagio come quella de "Les Corbeilles", che rimangono delle
ferite aperte, e la "Giunta Caveri" e l'Assessore Marguerettaz non
le hanno risolte!
Président
- La parole au Conseiller Vicquéry.
Vicquéry (UV)
- Nell'esprimere ovviamente il voto di
astensione su questa mozione, vorrei sottolineare come abbiamo ora
assistito all'invenzione di un nuovo modello, che potremmo
definire, dopo il modello keynesiano, il "modello di Tibaldi". Se
ho capito bene, la logica del collega Tibaldi è la seguente:
considerato che voi avete inventato il socialismo reale e che siete
intervenuti pesantemente nel mercato, non potete non intervenire
nel mercato come logica consequenziale, per cui dovete comportarvi
come se foste mercato. Mi pare di aver capito che questo è quello
che ho definito "modello Tibaldi".
Vorrei dire al collega Tibaldi che è vergognoso intervenire in
un'aula di Consiglio regionale con termini di questo genere, perché
in questo modo perdiamo la poca credibilità che ancora la politica
ha! Lei ha detto un'eresia perché dimentica quello che è stato più
volte ripetuto stamani, dimentica che siamo obbligati a ragionare
in una logica di diritto pubblico. Lei sa benissimo che sta
prendendo in giro la gente, e non solo coloro che sono in tribuna
ad ascoltare. Non è degno di un Consigliere regionale adottare una
metodologia di lavoro del genere, perché qualunque Segretario
comunale di qualunque piccolo Comune della Valle d'Aosta di fronte
al suo intervento le avrebbe detto: Consigliere Tibaldi, lei non
può proporre una mozione che propone ad un amministratore di fare
cose illegittime! Lei non può dire queste cose, per cui saremo
anche incapaci di decidere, ma meglio farsi accusare di non essere
capaci di decidere che essere capaci di decidere cose
illegittime!
Presidente
- La parola al Consigliere Ottoz.
Ottoz (CdL)
- Ovviamente voterò a favore di questa
mozione, ma mi ha attizzato un po' l'intervento del Consigliere
Vicquéry. A parte che la Regione non potrebbe avere alcun modello
keynesiano, non avendo potere sul tasso di sconto, quindi passo su
questa cosa qui, a parte il fatto che Vicquéry è sempre molto
bravo, io lo apprezzo, siamo amici, ha questa abilità di spiegarti
che ha ragione lui, perché ti mette in bocca delle cose che tu
avresti detto, ma che non hai detto, che sono sbagliate, per cui ne
residua che ha ragione lui... n realtà non ha mai contestato le
cose dette!
Vorrei però dire che la parola "transazione" non significa
tanto: "stabiliamo quanto mi devi o ti devo e spariamo..." - voce
del verbo sparire, non sparare! -, ma significa che in questo caso
potrebbe essere messo in piedi un modello di soluzione che preveda
sospensione di azioni contrattuali, modifica della struttura al
centro commerciale, modifica del modello organizzativo logistico
del centro commerciale... nel frattempo sospendere i pagamenti...
può voler dire anche altre cose, cioè la parola transazione vuol
dire un accordo che contenga delle parti economiche.
Quello però che mi fa in modo convinto votare a favore di questa
mozione, non è un fatto di parte o il gioco delle parti, ma è il
fatto che, tornando al tormentone del
"dov'era"
tanto caro
all'Assessore Marguerettaz, ricordo che lo scorso anno, non a caso,
si discusse di questo problema in maggioranza, perché il Comune di
Pollein aveva fatto pressioni sulla maggioranza dicendo: "guardate
che noi stiamo mettendo a posto le modifiche al piano regolatore,
diteci cosa serve per sistemare il problema de "Les Corbeilles"
all'autoporto, che è un problema anche per noi come Comune e noi
vediamo di inserirlo nelle modifiche urbanistiche del piano
regolatore". Fu per questo che ci fu questa discussione in
maggioranza, di cui si ricorda bene l'Assessore La Torre, i
colleghi della "Stella Alpina" - perché la cosa fu messa
pesantemente sul tavolo da Viérin Marco - e sicuramente il
Presidente. Voglio dire che esistevano le condizioni per studiare
come modificare la costruzione dei percorsi, realizzare eventuali
nuove cubature e il Comune, sensibile al problema, si metteva a
disposizione per fare quello che si poteva fare nell'ambito delle
leggi vigenti. Non è stato fatto nulla, e fu in quella sede che io
dissi le cose che ho ricordato prima e che non ripeto. Adesso ci
troviamo a sentirci dire che non si può, si continua a non poter
fare nulla. Ripeto: quando c'è la volontà politica, le soluzioni
politiche si trovano; se non c'è la volontà politica, le soluzioni
non si trovano!
Président
- Je soumets au vote la motion dans le nouveau
texte qui récite:
Mozione
Il Consiglio regionale della Valle d'Aosta
Premesso che l'area ex autoportuale di Pollein sta
evidenziando da tempo numerose criticità che si concentrano, in
particolare, nella galleria commerciale denominata Les Corbeilles e
a danno degli esercenti ubicati nella medesima;
Considerato che diversi imprenditori si sono ivi insediati
sulla base delle aspettative create Autoporto S.p.A. che, in
occasione della conclusione dei contratti, avrebbe dato per certo
un passaggio di 1,2 milioni di persone/anno e che tutti gli spazi
locativi (25) della Galleria sarebbero stati occupati entro
settembre 2004;
Rilevato che, secondo gli imprenditori, le richieste di
insediamento sarebbero state sollecitate anche con l'affermazione
da parte di Autoporto S.p.A. dell'esistenza di molte domande in
lista di attesa;
Constatato che da settembre 2004 ad oggi non è mai stata
saturata oltre la metà degli spazi disponibili, causando una
comprensibile diminuzione dell'attrattività commerciale del
sito;
Considerato che Autoporto S.p.A. ha effettuato puntuali
controlli sugli scontrini fiscali emessi dai commercianti della
Galleria, potendo perciò verificare l'attendibilità delle doglianze
espresse dai medesimi;
Appreso che Autoporto S.p.A., società controllata
indirettamente dalla Regione tramite Finaosta S.p.A., ha intrapreso
nei confronti di alcuni di essi procedure di sfratto per
morosità;
Accertato che, nel corso degli ultimi mesi, si è verificata
la chiusura di ulteriori esercizi commerciali che occupavano spazi
all'interno della Galleria;
Atteso che le problematiche sopra evidenziate sono state
segnalate ad amministratori regionali e rappresentanti politici nel
corso di incontri specifici;
Visti l'articolo 5 della L.R. 28 giugno 1982, n. 16 e
successive modificazioni, la deliberazione della Giunta regionale
n. 7874 del 17 settembre 1993 e la deliberazione del Consiglio
regionale n° 3142/XI del 2 aprile 2003, provvedimenti dai quali si
evince chiaramente la funzione di controllo della Regione sulla
Autoporto S.p.A.;
Atteso altresì che nelle deliberazioni della Giunta regionale
n. 1187/2000 e n. 4653/2000 si prescrive "che le proposte
imprenditoriali finalizzate all'insediamento delle attività
economiche nelle tre aree settoriali siano selezionate dalla
società Autoporto Valle d'Aosta S.p.A. al fine di valorizzare
quelle suscettibili:
·
di valorizzare il potenziale economico ed imprenditoriale
valdostano;
·
di valorizzare in maggior misura il traffico autoportuale e
autostradale come opportunità di scambio e di sdoganamento delle
merci in Valle d'Aosta;
·
di massimizzare il valore aggiunto, rispetto al fatturato,
l'occupazione aggiuntiva qualificata, rispetto al capitale
investito, i rientri finanziari della società Autoporto Valle
d'Aosta S.p.A. in termini di corrispettivi per la locazione degli
immobili;
·
di favorire l'integrazione reciproca delle attività
economiche insediabili nell'area;
·
di demandare alla Giunta regionale l'individuazione dei
parametri che la società Autoporto Valle d'Aosta S.p.A. dovrà
adottare per la selezione delle iniziative economiche da insediare
nell'area;"
ciò premesso, il Consiglio regionale
Impegna
la Giunta regionale:
1) ad avviare il riassetto volumetrico e logistico degli
edifici commerciali nel loro insieme, affinché la Galleria Les
Corbeilles e l'ipermercato diventino spazi sinergici e possano
entrambi trarre vantaggio dai flussi di clienti che transitano
nell'area ex autoportuale;
2) a dare mandato ad Autoporto S.p.A. di esperire un'azione
transattiva con gli imprenditori commerciali insediati nella
Galleria Les Corbeilles;
3) a mettere a disposizione della società medesima le
indispensabili risorse finanziarie per il riconoscimento di
indennizzi per i mancati obiettivi dell'infrastruttura.
F.to: Tibaldi - Bortot - Fontana Carmela - Ottoz - Sandri -
Squarzino Secondina
Consiglieri presenti: 25
Votanti: 7
Favorevoli: 6
Contrari: 1
Astenuti: 18 (Caveri, Cerise, Cesal, Charles Teresa, Comé,
Fosson, Isabellon, Lanièce, La Torre, Maquignaz, Marguerettaz,
Pastoret, Perron, Praduroux, Rini, Salzone, Vicquéry, Viérin
Laurent)
Il Consiglio non approva.
