Classificazione
ASSISTENZA SOCIALE



Oggetto del Consiglio n. 2986 del 23 novembre 2023 - Resoconto
OGGETTO N. 2986/XVI - Interpellanza: "Presentazione di
progetti a valere sul Fondo Asilo, Migrazione e Integrazione (FAMI)
2014-2020".
Sammaritani (Presidente) -
Passiamo all'interpellanza n.
55. Per l'esposizione, la parola alla consigliera Erika
Guichardaz.
Guichardaz E. (PCP) -
Parliamo invece dei Fondi FAMI e
parliamo di una parte diversa rispetto a quello messo in bilancio,
parliamo dei fondi che a livello nazionale vengono in qualche modo
erogati, per cui vengono già assegnate, allocate risorse alle
singole Regioni.
Nelle premesse dell'interpellanza, ne ho citati due che erano di
lì a breve scadenza: uno di questi è già scaduto - quindi molto
probabilmente l'Assessore potrà dirci se sono stati presentati o
meno dei progetti - invece sull'altro c'è stata una proroga della
scadenza. Nel mentre ne sono stati pubblicati degli altri e quindi
sotto questo punto di vista spero che nella risposta
all'interpellanza l'Assessore possa in qualche modo fornirci i dati
rispetto a tutti i bandi.
I due bandi citati nelle premesse delle iniziative prevedono
un'allocazione di 234 mila euro per l'implementazione della presa
in carico della vulnerabilità in accoglienza da parte dei servizi
sanitari sul territorio, un altro bando invece va ad allocare alla
Regione 229 mila e 500 euro per interventi di rafforzamento
dell'integrazione scolastica di alunni e studenti di paesi terzi
per il 2023-2026. Due tematiche su cui sicuramente abbiamo forti
esigenze e, conoscendo il mondo della scuola, so benissimo anche lo
sforzo fatto dalle istituzioni scolastiche, soprattutto rispetto al
rafforzamento dell'integrazione scolastica, quindi l'auspicio è che
sia stato presentato un progetto.
Quello che noi chiediamo è "Se corrisponda al vero che nel
recente passato" - quindi per quello che riguarda la programmazione
14-20 - "Non siano stati presentati diversi progetti in cui erano
state allocate delle risorse"; "Se si sta lavorando rispetto ai due
progetti che erano di lì a breve scadenza", di cui ho fatto cenno,
e "Quali sono invece gli intendimenti rispetto agli altri bandi che
- come lei saprà - sono stati intanto pubblicati sul sito del
Ministero".
Presidente -
La parola all'assessore Marzi.
Marzi (SA) -
Il Fondo Asilo, Migrazione e Integrazione
(FAMI) è uno strumento finanziario, come da lei richiamato,
istituito a livello europeo con l'obiettivo di promuovere una
gestione integrata dei flussi migratori, sostenendo tutti gli
aspetti del fenomeno: asilo, integrazione e rimpatri.
Il Fondo prevede pertanto numerose opportunità di finanziamento,
in conseguenza della significativa parcellizzazione tematica degli
avvisi emessi a livello nazionale per l'utilizzo delle risorse
europee.
A seconda della tematica sono pertanto diverse le strutture
dell'Amministrazione che possono partecipare agli avvisi, quindi
diversi gli uffici e quindi diversi i Dipartimenti e gli
Assessorati.
Per quanto di competenza del nostro Assessorato, il Dipartimento
delle politiche sociali sin dal 2011 partecipa alle opportunità
offerte dal FAMI.
Elenco velocissimamente ora i progetti a cui le strutture di
quel Dipartimento hanno partecipato:
- Progetto "VDA Valle accoglienza n. 4", annualità 2016-2018 per
228 mila euro;
- Progetto "Interagire" per l'annualità 2016-2018 per 140 mila
euro;
- Progetto "Vivere in Valle d'Aosta", 2016-2018 per 137 mila
euro;
- Progetto "Rete regionale d'informazione qualificata
sull'immigrazione", 2016-2018 per 52 mila euro;
- Progetto "Partecipazioni attive e racconti delle
immigrazioni", 2016-2018 per 55 mila euro;
- Progetto "Vivere in Valle d'Aosta", progetto avviato nel 2018
e concluso nel 2022, per 691 mila euro;
- Progetto "Valle accoglienza", avviato nel 2019 e concluso
l'anno scorso, per 251 mila euro.
Per quanto concerne la nuova programmazione 2021-2027, non cito
i progetti di riferimento, perché sennò interveniamo ancora sul
Dipartimento politiche sociali.
L'aspetto positivo auspicato è che la nuova programmazione FAMI
2021-2027 va oltre la sola dimensione sociale, introducendo una
giusta attenzione anche all'accoglienza delle prestazioni sanitarie
con l'obiettivo di promuovere un'assistenza trasversale
integrata.
Queste progettualità sono state portate avanti da rete
partenariali che hanno coinvolto direttamente, oltre agli Enti
pubblici, una molteplicità di soggetti del terzo settore, dalle
cooperative alle associazioni.
L'istituzione di una rete molto vasta, attivata sui progetti nei
tavoli dedicati, ha mostrato vantaggi nella varietà dei servizi
offerti nel coinvolgimento nell'apertura e nell'innovazione e alla
flessibilità di utenze e professionalità diverse, dimostrando
quindi la propria efficacia e la reattività di fronte a gestioni di
vari tipi, ad esempio l'emergenza ucraina.
Alla luce delle nuove opportunità offerte dei fondi FAMI,
seppure non specificatamente sulla misura citata, stiamo
considerando la tematica sulla quale si rende più urgente e
prioritario lavorare, per cui abbiamo analizzato alcuni dei
progetti FAMI anche da un punto di vista sanitario: che lei
richiama? Sì. Non lo abbiamo fatto da soli a livello sanitario, ma
anche con la USL.
Tra l'altro, proprio il fatto che, giustamente lei richiama, uno
di questi due progetti sia stato per l'ennesima volta prorogato,
guarda caso rende evidente il fatto di come - non soltanto a
livello ovviamente di Regione autonoma Valle d'Aosta ma anche a
livello nazionale - evidentemente è strutturato in una maniera
particolarmente complessa e quindi, di conseguenza, anche se lo si
analizza tutte le settimane, la risposta risulta sempre essere che
è di difficile recepimento.
In collaborazione infatti con l'Azienda USL, stiamo valutando
come poter integrare e potenziare sul territorio regionale le
attività e le progettualità sanitarie volte alla gestione integrata
dei flussi migratori.
Le valutazioni si rendono necessarie per poter costruire
progetti che, sostenuti da un solido partenariato, possono
effettivamente garantire risposte puntuali e specifiche alle
esigenze della nostra realtà.
Sulla base di tali presupposti, l'Assessorato è orientato a
cogliere in maniera efficace e partecipata le diverse opportunità
di finanziamento - FAMI ma non solo - che si presenteranno nella
nuova programmazione 2021-2027.
Per quanto attiene agli interventi in ambito scolastico, riporto
quanto riferito dagli uffici dell'Assessorato del collega
Guichardaz, che ringrazio. Con DGR 1237/2023 la Sovrintendenza agli
studi ha presentato, in qualità di capofila, la proposta
progettuale "Una lingua, tante lingue per incontrare il futuro",
nell'ambito dell'avviso pubblicato dal programma nazionale FAMI
2021-2027. Il progetto è inerente al rafforzamento dell'integrità
scolastica di alunni e studenti dei paesi terzi per il triennio
2023-2026 per un importo pari a 229.589 euro.
Questo, approvato con delibera di Giunta 1237/2023, ha
l'obiettivo di promuovere sul territorio azioni diffuse volte al
rafforzamento dei percorsi d'integrazione scolastica, al
potenziamento degli apprendimenti linguistici, al coinvolgimento
attivo delle famiglie e alla promozione di attività
interculturali.
Hanno aderito al progetto, in qualità di partner, sei
istituzioni scolastiche, di cui quattro di base e due
superiori.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Mi sembra che non mi abbia risposto
alla prima domanda, ossia: "Quali sono invece i progetti a cui non
abbiamo aderito nella scorsa programmazione".
Lei mi ha fatto l'elenco - e magari le chiedo se può darmi la
sua risposta - di quelli a cui abbiamo partecipato, ma dall'altra
parte non sappiamo invece quelli a cui erano allocate le risorse e
non abbiamo partecipato.
Rispetto ai due progetti, fa piacere che si consideri il pezzo
dell'integrazione scolastica che, come dico, nel tempo spesso è
stata a carico delle istituzioni scolastiche, quindi sicuramente
una grande agevolazione in questo senso per le istituzioni
scolastiche, mentre sull'altro io non ho capito se si sta lavorando
o meno alla presentazione.
Credo che in questo caso anche l'Assessorato dell'assessore
Caveri potrebbe in qualche modo dare un supporto, visto che capiamo
la complessità nell'accedere a questi progetti, perché, avendo
letto i bandi, sicuramente sono bandi complessi, ma credo che
soprattutto nelle risorse messe in campo, grazie a una selezione
proprio riferita alla progettazione europea, in qualche modo si
possa dare un supporto agli altri Assessorati per riuscire a
intercettare quei bandi che, come dicevo, trattano in questo caso
di progetti di 200 mila euro a cui la Regione ha direttamente
accesso anche senza dover partecipare in maniera diversa a questo
tipo di bandi.
Visto che le risorse sono già allocate, perderle è un peccato;
capiamo anche tutte le difficoltà, sia a livello di risorse umane e
sia a livello di programmazione, ricordiamo però che sotto questo
punto di vista, se vi è in piedi una rete con associazioni,
cooperative e via dicendo, queste hanno abitualmente le figure che
possono in qualche modo aiutare per poter avere questi fondi.
