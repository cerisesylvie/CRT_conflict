Classificazione
AMBIENTE
TRASPORTI E VIABILITÀ
Autostrade e trafori alpini



Oggetto del Consiglio n. 601 del 26 maggio 2021 - Resoconto
OGGETTO N. 601/XVI - Interrogazione: "Notizie in merito alle
attività di bonifica da amianto condotte dal GEIE-Traforo del Monte
Bianco".
Bertin (Presidente) -
Punto n. 12. Per la risposta, la
parola all'assessore Caveri.
Caveri (VdA Unie) -
È indubbio che sul Traforo del Monte
Bianco in questi anni c'è una specie di maledizione di Tutankhamon,
nel senso che periodicamente si scoprono dei problemi nuovi dal
punto di vista tecnico, che rendono difficile la vita del Tunnel.
Io ho incontrato nei giorni scorsi una persona che conosce bene la
Valle d'Aosta: l'attuale amministratore delegato del Traforo e
anche della RAV, Alfredo Pellegrini, che, tra l'altro, ha anche un
legame affettivo nei confronti della Valle dove lavora praticamente
da 17 anni, con il quale abbiamo interloquito su questa questione.
Darò una risposta puntuale, ma è del tutto evidente che questa
questione del futuro del Traforo del Monte Bianco dovrà essere alla
nostra attenzione nel corso di questa legislatura, questo non
solamente per la questione dell'amianto, ma più in generale per
questa questione di un progressivo invecchiamento del Traforo del
Monte Bianco che apre delle prospettive. Sicuramente questo sarà
anche un tema politico non solo nostro - e lo dico al consigliere
Aggravi che credo sarà la persona con cui interloquirò -, perché in
questo momento ci sono le elezioni regionali in Francia e il
prossimo anno ci saranno le elezioni presidenziali, quindi è chiaro
che questo tema sappiamo che non è un tema unilaterale, ma è un
tema che va trattato anche con le Autorità francesi.
Comunque sia, rispondo alla prima delle domande: nella notte fra
mercoledì 28 e giovedì 29 scorso, in relazione al rilevamento di
presenza di amianto su alcune condutture del traforo, sono state
sospese le attività di sostituzione degli elementi di impalcato
stradale. Contestualmente sono state avviate le attività di
ispezione e verifiche e prelievo del materiale sospetto che era
stato rinvenuto e si è proceduto all'analisi dell'aria per valutare
l'eventuale presenza di fibre di amianto in sospensione.
Quest'ultima analisi, per fortuna, è risultata negativa, quindi
non c'è un problema di spargimento dell'amianto. In questi giorni è
comunque in corso un'ulteriore attività ispettiva e di prelievo di
campioni che servono per individuare tutte le tubature che dovranno
essere oggetto di bonifica nella zona di cantiere e questo lavoro
dovrebbe concludersi entro la prossima settimana.
Per quanto riguarda la seconda domanda, vale a dire l'incidenza
di questa scoperta: attualmente i lavori, dopo un avanzamento pari
a circa il 33 percento degli elementi della soletta di impalcato,
sono sospesi in attesa delle necessarie autorizzazioni da parte
dell'Ispettorato del lavoro francese, perché i lavori si stanno
svolgendo lì, che saranno possibili una volta completata l'attività
di verifica e la conseguente attività di bonifica. Pertanto il
calendario di chiusure che era stato precedentemente comunicato non
è più valido. Inoltre anche il piano di bonifica, che attualmente
si ritiene non richieda meno di sei notti di chiusura, dovrà essere
sottoposto all'approvazione delle Autorità francesi in quanto
quest'attività, come dicevo, ricade interamente in territorio
francese e quindi, prima di poterla avviare, ci voleva
l'
okay
delle Autorità francesi. Pertanto allo stato attuale
non si dispongono di informazioni sufficienti per poter definire un
nuovo calendario di chiusure per il prosieguo e per il
completamento dei lavori.
Faccio notare, tra l'altro, che comunque nel mese di giugno
saranno numerose le interruzioni notturne a causa di attività di
manutenzione: il Traforo sarà chiuso il 7 e 8 giugno, l'8 e il 9
giugno, questo con degli orari differenti, dal 10 al 12 di giugno,
dal 21 al 22 di giugno e dal 5 al 6 di luglio.
È ovvio che noi abbiamo fatto presente alle Autorità del Tunnel
il nostro imbarazzo che manifesteremo naturalmente quando ci
saranno anche quelle assise più vaste nell'ambito delle attività
del Traforo, quindi le famose conferenze binazionali su come si
debba riflettere sempre meglio sulle modalità dei lavori
all'interno del Traforo soprattutto in periodo estivo, quando è del
tutto evidente che il traffico è notevole. Noi sappiamo già, ad
esempio, che nel 2022 ci saranno attività molto sostanziali in fase
autunnale e quindi bisogna mantenersi in stretto contatto, ma, come
ho detto, il tema politico dell'invecchiamento del Traforo dovrà
essere comunque uno degli argomenti da trattare dal punto di vista
politico in questa legislatura.
Presidente -
Per la replica, la parola al consigliere
Aggravi.
Aggravi (LEGA VDA) -
Grazie Assessore per la risposta. Io
credo che, come nel caso di altre iniziative riguardanti la frana
di Quincinetto, il Tunnel del Gran San Bernardo e il Tunnel del
Monte Bianco, che sono le tre vie principali di accesso e di
transito della nostra Valle, l'attenzione si debba concentrare
proprio su un aspetto che lei giustamente diceva, ovvero
l'invecchiamento progressivo della struttura in un caso, diciamo,
anche il pericolo dovuto all'evoluzione del quadro
idrogeologico.
Abbiamo un ulteriore fattore di problematica, ovvero che in
tutti e tre i casi, come avviene nelle terre di confine, abbiamo
sempre delle controparti con le quali interagire.
Nel caso di riferimento ovviamente è la controparte francese e
spesso e volentieri bisogna contemperare gli interessi degli uni e
degli altri.
Io penso però che - e sono pienamente d'accordo con lei sul
fatto che se l'orizzonte di consiliatura può essere considerato
come importante per quello che riguarda il futuro del Traforo - sia
appunto in questo periodo che bisognerà decidere cosa fare e
soprattutto in che modo gestire i rapporti in questo caso con lo
Stato francese, perché sappiamo, al di là delle Alpi, l'interesse,
almeno quello di prossimità... mi limiterei alla realtà di
Chamonix, perché c'è una sensibilità maggiore sull'infrastruttura
del Tunnel per quello che riguarda il resto dell'Alta Savoia
rispetto agli interessi degli amici di Chamonix.
Credo altrettanto necessario ovviamente sottolineare, e lei lo
ha già detto, un'attenzione particolare su quando queste chiusure e
le interruzioni vengono gestite e portate avanti, per evitare anche
di creare notevoli problemi alla circolazione, non soltanto la
fruibilità del Tunnel, ma anche la circolazione e l'arrivo al
Tunnel, perché spesso e volentieri tra la Statale n. 26 e il tratto
dell'autostrada abbiamo visto code e problematiche relative ai
flussi veicolari.
Al di là di mantenere alta la guardia sull'evoluzione e su
quelle che possono essere le problematiche relative ai lavori di
manutenzione e direi di consolidamento della struttura, sicuramente
quello che mi auguro è che, rispetto a certe visioni che ci sono,
ci sia anche una condivisione con il territorio, perché, al di là
di chi c'è al di là del confine, sappiamo che anche chi è al di qua
può avere e ha anche degli svantaggi, dei disagi, oltre ad avere la
possibilità di essere in prossimità di un'arteria così importante.
Proprio sul discorso del Tunnel io penso che in prospettiva
bisognerà anche valutare bene, come già è stata occasione del
nostro intervento da parte del gruppo che ha coinvolto l'assessore
Marzi, sapere quale può essere appunto il futuro dell'area
circostante l'accesso della bocca del Tunnel.
