Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 810 del 8 novembre 1989 - Resoconto
OGGETTO N. 810/IX - DISEGNO DI LEGGE: "ULTERIORE
FINANZIAMENTO PER LA REALIZZAZIONE DELLE STAZIONI INTERMEDIE DI
TRASFERIMENTO DEI RIFIUTI SOLIDI URBANI, DI CUI ALLE LEGGI
REGIONALI 16 AGOSTO 1982, N. 37 E 16 GIUGNO 1988, N. 44",
PRESIDENTE:
Comunico che il disegno di legge in oggetto è
accompagnato dal parere favorevole delle Commissioni 1a e 2a.
Ha chiesto la parola l'Assessore alla Sanità ed Assistenza
Sociale, Lanièce; ne ha facoltà.
LANIECE (DC):
Come è detto nella relazione, con questo
disegno di legge si preleva un miliardo dai fondi globali per
consentire l'appalto delle stazioni intermedie di trasferimento dei
rifiuti solidi urbani.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
I finanziamenti per queste stazioni
intermedie arrivano a pezzi e a bocconi, nel senso che ogni tanto
in Consiglio approviamo un finanziamento di 500 milioni o di 1
miliardo. E' possibile avere qualche notizia sul finanziamento
globale necessario e sulla globale situazione cui si è giunti con
quest'ultimo finanziamento? In sostanza, noi vorremmo capire se con
questo finanziamento siamo arrivati a finanziare tutto quello che
serve oppure se occorreranno ulteriori finanziamenti e quale sarà
l'importo complessivo.
Chiediamo questo perché le stazioni intermedie di raccolta dei
rifiuti solidi urbani sono un anello fondamentale della catena
dello smaltimento dei rifiuti. I Comuni devono procedere alla
raccolta sul loro territorio; occorre poi provvedere a trasportare
questi rifiuti nelle stazioni di raccolta, da dove verranno
prelevati e portati fino al compattatore. Per cui, se i tempi di
realizzazione di queste stazioni intermedie sono molto lunghi, è
chiaro che l'intero sistema rischia di decollare con notevoli
ritardi.
Da parte dell'Assessore, quindi, vorremmo avere qualche
informazione per capire a che punto ci troviamo, quali tempi e
quali altri finanziamenti potrebbero essere necessari, perché,
vedendo sempre singole parti di questo processo, forse non
riusciamo ad avere una visione complessiva di come sta girando
questo programma.
PRESIDENTE:
Ha chiesto la parola il Consigliere Dolchi; ne
ha facoltà.
DOLCHI (PCI):
Vorrei solo sollevare un problema che
potrebbe anche sembrare paradossale, ma che credo abbia bisogno, in
alcune occasioni, di qualche controllo.
Noi tendiamo a sollecitare dal cittadino una certa
partecipazione alla raccolta dei rifiuti in modo differenziato e,
anche se, per esempio, nella città di Aosta alle volte è difficile
trovare i vari cassonetti, io ho notato che delle persone prendono
le bottiglie, le mettono in macchina e girano per la città alla
ricerca del famoso fungo in cui mettere le bottiglie. C'è qualcuno
quindi che risponde a queste sollecitazioni.
Però c'è anche una certa diffidenza perché in qualche occasione
si è riscontrato che dopo la suddivisione (la carta nei cassonetti
della carta, gli altri rifiuti dentro o fuori dei cassonetti,
perché alle volte ci sono anche molti sacchi che stanno fuori), i
rifiuti vengono raccolti e messi lo stesso tutti insieme. Succede
quindi che il cittadino, quello che noi tentiamo di sensibilizzare
e che giustamente noi vogliamo che partecipi a questa opera di
suddivisione dei rifiuti solidi urbani, viene poi a sapere che nel
momento della raccolta, non so se nel punto intermedio od in quello
finale, ma comunque questo avviene in molti casi, il tutto si
ritrova nella stessa discarica o nello stesso autocarro che fa la
raccolta, che dovrebbe essere differenziata, ma che poi viene
rimescolata tutta in un unico stock di rifiuti solidi urbani.
All'Assessore vorrei pertanto raccomandare: continuiamo,
intensifichiamo e sollecitiamo questa sensibilità del cittadino, ma
non diamogli poi la delusione che, dopo aver fatto lo sforzo per
suddividere i vari tipi di rifiuti, soprattutto quelli di vetro, si
abbia a ritrovare la carta, i vetri e tutti gli altri rifiuti nello
stesso camion, vedendo così vanificato il proprio sforzo di
educazione civica.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
Intervengo brevemente per rispondere
innanzitutto al problema sollevato dal Consigliere Dolchi. Prima
forse poteva accadere che si raccogliessero i rifiuti in modo
differenziato e che poi li si mettessero di nuovo tutti insieme,
perché questo oggi non avviene, a meno che qualche Comune lo faccia
di sua iniziativa. Del resto così prescrivono le disposizioni ed
inoltre a Brissogne siamo in grado di smaltire i rifiuti
selezionati.
Come ben sai, la raccolta dei rifiuti è organizzata dai Comuni,
comunque non si dovrebbe più verificare quanto lamentato o, almeno,
noi così auspichiamo. In ogni caso cercherò di informarmi per
sapere se c'è ancora qualche caso del genere. Se così fosse, si
tratterebbe effettivamente di una presa in giro nei confronti dei
cittadini, ai quali raccomandiamo di comportarsi in un certo modo,
mentre poi noi buttiamo tutto sullo stesso camion. Avrebbero buona
ragione a chiederci: "Perché io devo depositare i miei residui in
contenitori separati, quando poi voi li mischiate di nuovo?".
Al Consigliere Mafrica posso rispondere dicendo che la spesa
globale era prevista in circa 7 miliardi, che viene portata a
spizzichi perché con essa finanziamo i vari progetti che via via
sono approntati dai Comuni. Con questo ulteriore finanziamento, ad
esempio, manderemo avanti la realizzazione delle sei stazioni
intermedie che sono già pronte a partire. Quei 7 miliardi, invece
di essere tenuti fermi, sono stati inseriti nei fondi globali e i
progetti dei Comuni, dopo essere vagliati ed approvati dalla
Commissione speciale, vengono finanziati. Adesso siamo pronti ad
appaltare sei delle diciannove stazioni previste dal programma.
A volte, ad esempio, si perde molto tempo per l'individuazione
delle aree nei vari Comuni consorziati, anche perché, pur
riconoscendo la necessità di fare la stazione, è meglio se la si
realizza sul tuo, piuttosto che sul mio. In ogni caso questo
miliardo serve per completare il finanziamento delle prime sei
stazioni intermedie.
Io spero che la prossima volta si possa finanziare globalmente
tutte le altre stazioni, ma non ho molta fiducia, per cui penso che
dovrò presentare ancora due o tre volte un provvedimento analogo a
questo per completare il programma delle stazioni intermedie.
PRESIDENTE:
Se nessuno chiede la ,parola, passiamo
all'esame dell'articolato.
Do lettura dell'articolo
Articolo 1
Per la realizzazione delle stazioni intermedie di trasferimento
dei rifiuti solidi urbani di cui alle leggi regionali 16 agosto
1982, n. 37 e 16 giugno 1988, n. 44, è autorizzata la ulteriore
spesa di lire 1.000.000.000 relativamente all'anno 1989.
PRESIDENTE:
Se nessuno chiede la parola, pongo in
votazione l'articolo 1 testé letto.
ESITO DELLA VOTAZIONE
Presenti, votanti e favorevoli: 24
Il Consiglio approva all’unanimità
PRESIDENTE:
Do lettura dell'articolo 2.
Articolo 2
1. L'onere derivante dalla applicazione della presente legge
graverà:
- quanto a lire 500.000.000 sul capitolo 22850 del bilancio di
previsione per l'anno 1989;
- quanto a lire 500.000.000 sul capitolo 29860 del bilancio di
previsione per l'anno 1989.
2. Alla copertura dell'onere di cui all'articolo 1 della
presente legge si provvede mediante riduzione di lire 1.000.000.000
dallo stanziamento iscritto al capitolo 50150 "fondo globale per il
finanziamento di spese per ulteriori programmi di sviluppo (spese
di investi mento) - Settore 2.2.1. - Assetto del territorio e
tutela dell'ambiente" della parte spesa del bilancio di previsione
della Regione per l'anno 1989 a valere sull'apposito accantonamento
previsto all'allegato n. 8 al bilancio stesso, fondo
"rifinanziamento della legge regionale 16 6.1988 n. 44 concernente
norme per lo smaltimento dei rifiuti".
PRESIDENTE:
Se nessuno chiede la parola, pongo in
votazione l'articolo 2 testé letto.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'articolo 3.
Articolo 3
1. Al bilancio di previsione della Regione per l'anno 1989 sono
apportate le seguenti variazioni:
PARTE SPESA
Variazione in diminuzione:
Cap. 50150 "Fondo globale per il finanziamento di spese in
ulteriori programmi di sviluppo" (spese di investimento)
lire 1.000.000.000
Variazione in aumento:
Cap 22850: "Contributi in conto capitale ai Comuni e
all'Associazione dei Comuni per acquisto delle attrezzature
necessarie alla raccolta, trasporto e costituzione delle stazioni
per lo smaltimento dei rifiuti urbani"
- L.R. 16.8.1982, n. 37
- L.R. 16.6.1988, n. 44
lire 500.000.000
Cap. 29860: "Spese per la progettazione e l'acquisto delle opere
elettromeccaniche delle stazioni intermedie di trasferimento"
- L.R. 16.6.1988, n. 44
lire 500.000.000
PRESIDENTE:
Se nessuno chiede la parola, pongo in
votazione l'articolo 3 testé letto.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Do lettura dell'articolo 4.
Articolo 4
1. La presente legge è dichiarata urgente ai sensi del terzo
comma dell'articolo 31 dello Statuto Speciale ed entrerà in vigore
il giorno successivo a quello della sua pubblicazione nel
Bollettino Ufficiale della Regione.
PRESIDENTE:
Se nessuno chiede la parola, pongo in
votazione l'articolo 4 testé letto.
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
Il Consiglio è chiamato ora a pronunciarsi sul
complesso della legge .
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità
PRESIDENTE:
A questo punto torniamo alla trattazione del
punto n. 21 all'ordine del giorno.
