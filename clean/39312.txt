Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Autostrade e trafori alpini



Oggetto del Consiglio n. 2565 del 25 gennaio 2017 - Resoconto
OGGETTO N. 2565/XIV - Interpellanza: "Revoca di un sindaco
del Collegio sindacale della società SITRASB S.p.A.".
Rosset (Presidente) -
Punto n. 11 all'ordine del giorno.
Ha chiesto la parola il consigliere Cognetta, ne ha facoltà.
Cognetta (M5S) -
Con questa interpellanza chiedo al
Governo di valutare, in riferimento all'incarico nel collegio
sindacale del dottor Mazzocchi, rispetto alla legge citata
nell'interpellanza, la n. 11 dell'aprile 1997, che disciplina le
nomine e gli incarichi all'interno delle società partecipate e che
specifica che questi incarichi possono essere mantenuti per tre
mandati consecutivi e comunque non oltre dieci anni. Ora,
considerato che lo stesso è in carica dal 2006, essendo passati sia
i dieci anni che i tre esercizi, vorrei sapere se è intenzione del
Governo revocare tale mandato.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
Relativamente alla Sitrasb, la Giunta
regionale provvede alla nomina del presidente del collegio
sindacale e di un sindaco effettivo: si tratta, quindi, di due
nomine diverse e distinte. Il signor Mazzocchi ha ricoperto
l'incarico di sindaco effettivo per il triennio 2006/09, mentre per
gli anni 2009/11, 2012/14 e 2015/17 è stato nominato dalla Giunta a
un diverso incarico, quello di presidente del collegio sindacale.
Quello in corso, quindi, è il terzo e ultimo mandato consecutivo,
così come stabilito dall'articolo 5 comma 2 della legge regionale
n. 11 che lei ha richiamato, e scadrà con l'approvazione del
bilancio di esercizio dell'anno 2017, quindi fra qualche mese. La
nomina pertanto è stata effettuata legittimamente e non vi è quindi
la condizione per revocarla. Tanto più che nel 2017 finisce il suo
ultimo incarico.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Io ho un'interpretazione un po' diversa.
Siccome il collegio sindacale è un organo collegiale, nominare il
presidente o un sindaco non fa nessuna differenza: il sindaco
diventa presidente. Tant'è che all'interno dei verbali si firma
generalmente come sindaco/presidente. Il fatto che lei tenga conto
della nomina in quanto presidente di un organo collegiale, è come
dire che un consigliere regionale, siccome fa anche il Presidente
del Consiglio, allora il mandato non è lo stesso. In questo caso è
la stessa cosa.
Fermo restando che, siccome veniamo da un discorso nel
precedente Consiglio, sto ancora aspettando che il famoso collegio
sindacale mi mandi i verbali che avevo chiesto - spero che arrivino
finalmente! - però la questione è molto semplice: la nomina,
secondo me, è non corretta, perché è un organo collegiale, quindi
il fatto che lei continui a mantenere questa posizione, secondo me,
è scorretto. Speriamo che altri la pensino come me.
