Classificazione
TRASPORTI E VIABILITÀ
Trasporti
Autostrade e trafori alpini



Oggetto del Consiglio n. 1343 del 8 giugno 2005 - Resoconto
OGGETTO N. 1343/XII - Approvazione della risoluzione:
"Regolazione dei volumi di traffico nel Tunnel del Monte Bianco a
seguito della chiusura del Traforo del Fréjus".
Président - Nous reprenons nos travaux. Il y a une résolution
qui porte la signature de tous les Chefs de groupe. Si le Conseil
partage, je peux la présenter pour l'inscription, de façon que le
Conseil l'inscrit et ensuite nous procéderons à la discussion.
J'en profite pour saluer la présence des deux Parlementaires à
nos travaux: le Sénateur Rollandin et le Député Collé.
Je soumets au vote l'inscription de la résolution:
Il Consiglio
- ai sensi del secondo comma dell'articolo 53 del Regolamento
interno del Consiglio;
Delibera
di iscrivere all'ordine del giorno dell'adunanza in corso la
seguente risoluzione:
-
Risoluzione dei Consiglieri Borre, Sandri, Salzone,
Riccarand, Lattanzi e Viérin Marco: "Regolazione dei volumi di
traffico nel Tunnel del Monte Bianco a seguito della chiusura del
Traforo del Fréjus".
Conseillers présents et votants: 29
Pour: 29
Le Conseil approuve à l'unanimité.
Risoluzione
Il Consiglio regionale
A fronte dell'incendio verificatosi sabato 4 giugno
2005
nel Traforo del Fréjus
Ricordato quanto avvenuto al Traforo del Monte Bianco il 24
marzo 1999;
Preso atto che i tempi di riapertura al traffico del Traforo
del Fréjus sono al momento incerti;
Considerati gli itinerari stradali alternativi individuati a
livello nazionale e, in particolare, che i mezzi pesanti al di
sopra delle 26 tonnellate vengono indirizzati ai valichi alpini di
Ventimiglia e del Monte Bianco;
Richiama
le proprie precedenti risoluzioni in merito al Traforo del
Monte Bianco ed al transito del traffico commerciale e in
particolare:
- la risoluzione approvata il 15 novembre 2001 con cui il
Consiglio della Valle chiedeva che la riapertura del Traforo del
Monte Bianco al traffico merci comportasse in ogni caso, una
riduzione del numero di mezzi pesanti rispetto alla situazione
antecedente il 24 marzo 1999;
- la risoluzione approvata il 23 gennaio 2002 con cui il
Consiglio della Valle, all'unanimità, ha respinto l'articolo
quattro del "Regolamento di circolazione nel tunnel del Monte
Bianco" così come approvato dalla Commissione Intergovernativa di
Controllo del Traforo del Monte Bianco;
- la risoluzione approvata il 7 marzo 2002 con cui il
Consiglio della Valle, all'unanimità, ribadiva quale condizione
fondamentale per la riapertura del traforo del Monte Bianco al
traffico commerciale una significativa riduzione, almeno il 50%,
del numero dei mezzi pesanti rispetto alla situazione antecedente
il 24 marzo 1999.
Richiama
altresì la legge obiettivo che prevede la realizzazione
dell'Aosta-Martigny, peraltro già inserita nel piano delle grandi
opere.
Esprime
cordoglio per le vittime dell'incendio del traforo del
Fréjus.
Esprime
viva preoccupazione per la situazione venutasi a creare,
relativamente agli ingenti flussi di traffico attesi in Valle
d'Aosta e alle conseguenze negative che ciò potrebbe comportare per
la salute della comunità valdostana, per l'ambiente e per le
attività turistiche oltre che per la sicurezza della circolazione
lungo tutto l'asse viario valdostano.
Sottolinea
come l'incidente del Traforo del Fréjus dimostri ancora una
volta la fragilità del sistema dei trasporti stradali attraverso le
Alpi e la criticità delle gallerie stradali in termini di sicurezza
della circolazione.
Ritiene
fondamentale che i Governi italiano e francese riprendano con
rinnovato impegno la ricerca di soluzioni viarie alternative al
transito su gomma tra l'Italia e la Francia, sia assumendo le
decisioni definitive in ordine alla realizzazione della direttrice
ferroviaria Torino-Lione sia potenziando, nell'immediato, i servizi
già esistenti di trasporto ferroviario delle merci;
Ribadisce
il proprio impegno, congiunto con lo Stato per
l'ammodernamento e potenziamento del sistema ferroviario valdostano
anche nella prospettiva di collegamenti transalpini;
Invita
il Presidente della Regione a rappresentare:
- alle società concessionarie del Traforo, al GEIE e alla
Commissione Intergovernativa di Controllo del Traforo del Monte
Bianco l'esigenza di adottare ogni possibile misura affinché il
traffico di mezzi pesanti sia opportunamente modulato durante
l'intero arco delle 24 ore;
- alle società autostradali di adeguare alla luce
dell'emergenza effettiva i lavori di manutenzione in atto;
Chiede
che siano adottati i provvedimenti necessari
affinché:
- le partenze dei mezzi pesanti dalle aree di regolazione di
Quart e di Passy siano regolate in modo tale da evitare la
formazione di code e ingorghi nella parte alta della Valle d'Aosta
e della Valle dell'Arve ed in prossimità degli imbocchi del Traforo
del Monte Bianco;
- siano intensificati i controlli delle Forze dell'ordine
presso l'area di regolazione di Quart, lungo l'itinerario di
accesso al Traforo e all'interno dello stesso;
- siano intensificati da parte dell'ARPA i controlli sulle
emissioni dei mezzi pesanti e sulla qualità dell'aria all'area di
regolazione di Quart e nell'alta Valle d'Aosta.
Chiede
altresì all'Unione Europea un forte impegno comunitario per
la messa in sicurezza dei trasporti transalpini occidentali
attraverso lo spostamento dalla gomma alla rotaia del transito
delle merci;
Impegna
il Presidente della Regione ad assicurare che, pur nelle
condizioni di emergenza derivanti dalla chiusura del Traforo del
Fréjus, siano messe in atto tutte le possibili iniziative volte al
rispetto delle posizioni espresse dal Consiglio regionale circa la
riduzione del numero dei mezzi pesanti in transito rispetto al 1998
ed a riferire periodicamente alla Conferenza dei Capigruppo ed al
Consiglio regionale sull'evoluzione dei flussi di traffico pesante
e sui dati relativi ai controlli;
Impegna
altresì il Presidente della Regione, e invita i Parlamentari
valdostani, a farsi interprete presso il Governo italiano e la
Commissione Intergovernativa di Controllo del Traforo del Monte
Bianco:
- della necessità che durante il periodo di chiusura del
Traforo del Fréjus siano rispettati con la massima rigorosità i
parametri di sicurezza e di protezione dell'ambiente in vigore dopo
la riapertura del Traforo;
- dell'esigenza imprescindibile che sia definito, nel periodo
di chiusura del Traforo del Fréjus, un piano di regolazione dei
volumi di traffico pesante internazionale, concordato con le
regioni interessate, che tenga conto dell'effettiva capacità
strutturale non solo del traforo, ma ugualmente di tutto l'asse
viario valdostano.
F.to: Borre - Sandri - Salzone - Riccarand - Lattanzi -
Viérin Marco
Président - Comme convenu, je pense que nous pouvons ouvrir
immédiatement le débat concernant cet argument.
La parole au Conseiller Riccarand.
Riccarand (Arc-VA) - Credo che giustamente oggi si sia deciso di
avviare i lavori del Consiglio con un dibattito sull'emergenza TIR,
perché si tratta dell'ennesimo capitolo di un vicenda drammatica
che periodicamente coinvolge pesantemente tutta la nostra
regione.
Purtroppo abbiamo dovuto constatare negli ultimi 5-6 anni che i
gravi incidenti nelle gallerie stradali alpine continuano a
verificarsi, i più gravi sono stati al Monte Bianco, ma poi è
arrivato il Gottardo, i Monti Tauro, adesso siamo arrivati ad un
grave incidente anche nel Fréjus, che pure è una galleria più larga
di quella del Monte Bianco, ha dei camini di aerazione, quindi ha
delle potenzialità che sono migliori rispetto al Tunnel del Monte
Bianco, e questo ennesimo incidente, che oltretutto arriva dopo
tutto quello che si è verificato nelle altre gallerie alpine, dopo
che erano stati messi in atto dei sistemi di sicurezza che
sembravano garantire più sicurezza, ci indica la pericolosità di
questo sistema di trasporti di merci su gomma e i rischi che questo
comporta in tutte queste gallerie alpine.
Abbiamo sempre sostenuto che il sistema di trasporto di merci su
gomma, l'utilizzo del sistema della strada per il trasporto di
merci sulle lunghe distanze è contrario a ogni logica e a ogni
razionalità; si tratta di un sistema di trasporto che è molto
pericoloso, inquinante, che assolutamente non va bene. Ancora più
illogico e pericoloso è questo sistema di trasporto, quando si
rivolge e attraversa un sistema montuoso come sono le Alpi, perché
in questo caso, infilandosi i TIR nelle vallate alpine e poi in
lunghe gallerie, sappiamo che cosa questo comporta in termini di
rischi e di inquinamento.
Paghiamo oggi pesantemente, in Valle d'Aosta e poi su tutto
l'arco alpino, gli errori di una politica dei trasporti che per 40
anni ha privilegiato l'autostrada e i trafori stradali, lasciando
invece che la ferrovia, che è il sistema modale più adatto per il
trasporto merci sulle lunghe distanze, avesse un ruolo sempre più
marginale e limitato rispetto ai volumi di traffico. La Valle
d'Aosta ha subito negli anni '80 e '90 un flusso di traffico
pesante ed eccessivo e il dramma è esploso nel marzo '99 con il
drammatico incendio nel Traforo del Monte Bianco. Adesso si stava
faticosamente cercando di resistere al ritorno massiccio dei TIR;
il Consiglio aveva indicato un tetto massimo di traffico da non
superare, un tetto massimo di 1.000 TIR di media giornaliera, la
metà di quelli che passavano nel 1998, tetto massimo che era stato
indicato proprio sulla base di analisi della qualità dell'aria,
delle conseguenze di un certo livello di traffico sull'ambiente,
sul territorio, sull'economia della Valle d'Aosta. Ora, proprio in
una fase così delicata, in cui già c'era difficoltà a mantenere le
posizioni rispetto a questo obiettivo, si verifica questo incendio
nel Traforo del Fréjus e siamo di fronte a un'invasione che sembra
trovarci senza strumenti e senza difese.
Credo che da parte di questo Consiglio debba venire intanto
un'affermazione molto chiara: che non possiamo accettare questa
invasione di camion. Non possiamo accettarla senza protestare,
senza mettere in atto tutta una serie di provvedimenti che possiamo
mettere in moto, e senza indicare che a questa invasione di
traffico un'alternativa c'è ed è il trasporto ferroviario, perché
oggi ci sono sull'arco alpino delle potenzialità nel trasporto di
merci su ferrovia che sono ampiamente sottoutilizzate, così come ci
sono delle potenzialità nel trasporto su mare nel cabotaggio che
sono ampiamente sottoutilizzate. Questa protesta, quindi, da parte
nostra rispetto a un'invasione che si sta verificando in questi
giorni deve essere molto netta e forte.
Riteniamo però che non si debba solo protestare per salvarsi
l'anima e la coscienza, ma che dobbiamo dare delle indicazioni
operative e assumere decisioni concrete. Abbiamo degli strumenti,
in particolare come Regione autonoma, e questi strumenti dobbiamo
utilizzarli fino in fondo. Abbiamo un'area di regolazione del
traffico pesante a Quart, così come sul versante francese esiste
un'area di regolazione a Passy, e queste aree di regolazione devono
essere utilizzate in tutte le loro potenzialità, cioè i camion
devono prima passare in queste aree, devono essere sottoposti a dei
rigorosi controlli, devono partire da queste aree solo nella misura
in cui non creano problemi a monte, cioè ci deve essere una
regolazione a valle a partire da queste aree di flusso di traffico.
Non si può accettare che ci siano degli incolonnamenti in
prossimità del Traforo del Monte Bianco fino a Courmayeur, cioè i
camion che partono dalle aree di regolazione devono essere solo
nella misura in cui possono scorrere, senza creare disagio, code
all'imbocco del Traforo del Monte Bianco. Se la capacità di
stoccaggio dell'area di regolazione di Quart non è sufficiente,
bisogna che ci sia un sistema di controllo ancora più a valle,
ancora a livello piemontese, in modo che i TIR non arrivino fino
all'area di regolazione di Quart; si tratta di mettere in piedi un
sistema di controllo che impedisca alla fonte un'invasione di TIR
in Valle d'Aosta.
Non penso che l'ottica in cui ci dobbiamo porre sia quella di
dire: "c'è un valico alpino chiuso, dobbiamo fare in modo che
attraverso il Tunnel del Monte Bianco passi tutta la domanda di
traffico pesante che esiste", perché se questa domanda è di 5.000
TIR al giorno, la risposta non può che essere negativa! È
comprensibile da parte di tutti che, pur avendo noi posto un limite
di 1.000 TIR al giorno, in una situazione di emergenza si può
accettare uno sfondamento di questo tetto a carattere temporaneo,
ma questo non può comportare una quadruplicazione di questi volumi
di traffico e noi dobbiamo assumere decisioni tali in modo che
questo sia chiaro per tutti, che nessuno pensi che la Valle d'Aosta
è disposta a sopportare per 5-6 mesi 3-4.000 TIR al giorno sulle
proprie strade! Questo deve essere chiarito subito - altrimenti la
situazione non si controlla più - attraverso scelte molto precise:
intanto, di non abbassare alcun livello di controllo sulla
sicurezza nei transiti, le distanze e le velocità devono essere
fatte rispettare; non solo, bisogna intensificare anche i
controlli, in modo che si sappia che passare qui significa, anche
in una situazione di emergenza, essere sottoposti a particolari
tipi di controlli, ovvero controlli da parte della Polizia stradale
a Quart, controlli all'interno del Traforo del Monte Bianco,
controlli da parte dell'ARPA sulle emissioni dei singoli camion,
controlli sulla qualità dell'aria che si determina in conseguenza
di questo volume di traffico. Questo comporta ovviamente necessità
di più personale: personale dell'Amministrazione regionale,
personale delle agenzie regionali, personale dello Stato, in quanto
la Polizia stradale deve essere presente 24 ore all'area di
regolazione e deve svolgere continuamente un'azione di controllo,
così come le pattuglie lungo l'autostrada e a Courmayeur devono
essere intensificate.
Abbiamo anche la legge regionale del 1994 che ci permette di
assumere provvedimenti straordinari in situazioni di emergenza: in
particolare, il Presidente della Regione ha la facoltà di fare un
decreto che integra il provvedimento che ad inizio di ogni anno
viene fatto sulle fasce orarie in cui è vietato il transito dei
mezzi pesanti e sui giorni in cui è vietato il transito di detti
mezzi. Questa è una facoltà che si può utilizzare in una situazione
di emergenza, per cercare di ridurre il transito nei giorni
prefestivi, in certe fasce orarie che sono estremamente pericolose,
così come riteniamo che sia fondamentale il coordinamento con
l'Alta Savoia, che ci sia un coordinamento stretto con la Valle di
Chamonix, in modo che le iniziative siano assunte in modo
concordato.
Riteniamo pertanto che ci siano una serie di strumenti che
possiamo e dobbiamo utilizzare e concludo con un riferimento alla
risoluzione che è stata presentata, per annunciare il nostro voto
favorevole a questa risoluzione, perché in essa ritroviamo gran
parte dei punti che riteniamo siano fondamentali per l'iniziativa
che dobbiamo assumere. C'è un'affermazione di principio
sull'importanza del cambiamento di modalità di trasporto, dalla
gomma alla ferrovia, ma ci sono soprattutto indicazioni concrete su
come dobbiamo operare attraverso la regolazione dei flussi di
traffico, attraverso l'uso pieno delle aree di regolazione di Quart
e di Passy, attraverso l'intensificazione dei controlli di Polizia,
attraverso l'intensificazione dei controlli da parte dell'ARPA,
così come viene richiesto un piano complessivo a carattere
interregionale che riguardi tutte le direttrici alpine, in modo che
non si indirizzino sulla Valle d'Aosta dei flussi di traffico che
sono insostenibili rispetto al nostro sistema di trasporti.
Riteniamo che, sulla base di questa risoluzione, se si agisce in
modo coerente con quanto è contenuto - e la risoluzione fra l'altro
richiama quanto era stato affermato in precedenti risoluzioni, in
particolare sulla limitazione dei transiti attraverso la nostra
regione - possiamo cercare di tenere sotto controllo questa
situazione, però dobbiamo assumere subito delle decisioni che siano
concrete ed incisive.
Président - La parole au Conseiller Lattanzi.
Lattanzi (CdL) - È evidente che le parole possono assumere
significati diversi a seconda di chi le interpreta; dico questo
perché usciamo da una riunione dei Capigruppo nella quale noi e i
"Verdi" abbiamo sottoscritto le stesse parole in una risoluzione
che esprime sentimenti totalmente diversi da quelli che ha appena
espresso il collega Riccarand, collega Riccarand che vorrei dire -
me lo consenta - è prigioniero della "sindrome di Peter Pan",
perché ha fatto tutto un intervento giustificando l'emergenza da
Protezione civile che stiamo vivendo in questo momento per una
difficoltà del traffico internazionale a seguito di un incidente,
elencando una serie di valutazioni - io dico soggettive -
sull'importanza di non poter accettare questa emergenza, rispetto
alla quale noi, anzi, protestiamo!
Mi consenta - direbbe qualcuno - a cosa serve protestare? A cosa
serve protestare per non volere l'autostrada, come voi avete fatto
20 anni fa perché non volevate l'autostrada? Come saremmo messi
oggi con questa emergenza, se invece che sull'autostrada fossimo
solo con la statale? Come saremmo messi se avessimo sentito le
vostre proteste e le avessimo condivise 50 anni fa e non avessimo
fatto il tunnel? Cosa avremmo fatto se avessimo fatto quello che ha
fatto Ronchi, il vostro Ministro, che per anni ha impedito su
pressione di un gruppuscolo di ambientalisti lo sviluppo della
Torino-Lione ferroviaria, di cui voi vi riempite la bocca? Come
saremmo messi, se grazie a voi, oggi, non avessimo neanche potuto
far ripartire la legge obiettivo, che prevede le grandi opere sulla
Torino-Venezia, con i cantieri aperti, con migliaia di persone che
stanno lavorando per dare una soluzione a un traffico
internazionale che ci collega al mondo?
Siamo d'accordo ed è condivisibile il fatto che si debbano fare
delle politiche alternative al sistema del trasporto su gomma, ma
le politiche alternative non si fanno con le parole o le bandiere,
si fanno con delle soluzioni! E voi vi siete opposti a tutte le
soluzioni che prevedevano costruzioni in alternativa: trafori,
raddoppi, potenziamento delle tratte ferroviarie, potenziamento
dell'asse autostradale! Siamo in un paese dove si fanno 200
chilometri di coda per colpa vostra, perché ci avete portato
indietro di 30 anni con le vostre ideologie!
Ora, invece che protestare su un'emergenza, bisogna dare delle
soluzioni e io condivido invece quello che credo sia lo spirito e
il significato che quelle parole nella risoluzione esprimono, cioè
non una posizione radicale come la vostra, ma una posizione come
quella dei gruppi che hanno sottoscritto quella risoluzione, una
posizione di un buon senso, che prende atto di una situazione da
Protezione civile, perché c'è una crisi del sistema viario non solo
ferroviario, ma anche autostradale, non solo della gomma, ma anche
dei treni che mancano in questo paese.
È evidente che le soluzioni non sono a breve, dobbiamo
aspettarci 6 mesi, forse, di emergenza critica; per questo
condividiamo il contenuto della risoluzione che richiama ad
un'attenzione sulle regolamentazioni esistenti per quanto riguarda
le emissioni del monossido di carbonio da combustione per il
traffico, per quanto riguarda il numero dei TIR che possono venire
in Valle d'Aosta e transitare nel Traforo del Monte Bianco... non è
che ci dobbiamo inventare niente, ma è tutto già regolamentato
perché è stato definito in un altro momento di grande crisi, quando
ci fu il rogo nel Traforo del Monte Bianco qualche anno fa! In quel
momento vennero stabilite delle regole, che oggi dobbiamo far
rispettare nei limiti del possibile, perché di emergenza da
Protezione civile si tratta! E bene ha fatto il nostro Presidente,
in qualità di Prefetto, di mettersi immediatamente in contatto con
gli altri prefetti e tutte le autorità competenti in queste
materie, per trovare un equilibrio che garantisca alla Valle
d'Aosta una sua vivibilità in questo momento transitorio e che si
possa poi tornare alla normalità, senza dover far pagare ai
Valdostani un prezzo troppo alto di questa emergenza, sulla quale
non abbiamo delle gravi responsabilità come Valdostani, perché
paghiamo il prezzo di un'arretratezza di sistema di trasporti -come
tu dicevi - trentennale!
Se qui vogliamo dare le "patenti dei buoni e dei cattivi" in
questi 30 anni, Riccarand, consentici, forse non è il momento,
perché tu sei stato per molti anni contro l'autostrada e con te
Assessore, l'autostrada è stata finita: quindi quando si governa ci
si comporta in una maniera, quando non si governa è molto più
facile stare all'opposizione, come hai fatto tu, di tutti i
progetti di sviluppo ferroviario, tranviario e autostradale, che
oggi sono in ginocchio! Però quando si parla di grandi opere, si
sorride e si fanno i "picchetti" per bloccare i lavori!
Non dobbiamo dimenticare che il nostro è un popolo che affronta
con pragmatismo le difficoltà, lo abbiamo fatto nell'alluvione, lo
faremo anche in questa condizione, perché non dimentichiamo che le
popolazioni della vallata del Fréjus ha sopportato per 3 anni la
chiusura del nostro tunnel! Altrimenti è troppo comodo chiedere
agli altri la solidarietà nell'assumersi carichi di responsabilità
maggiori quando è un momento di emergenza, e poi, noi, quando
dobbiamo contraccambiare questa solidarietà nell'emergenza,
protestiamo!
Protestare non serve; serve trovare delle soluzioni e bene fa
questa risoluzione a dare delle indicazioni che prevedono la seria
applicazione di regolamenti di traffico, il serio controllo delle
emissioni inquinanti, la seria pianificazione strategica della
distribuzione nelle aree di sosta, che non possono essere solo in
Valle d'Aosta, a Courmayeur piuttosto che a Quart, ma devono essere
previste anche in Piemonte e ci deve essere un coordinamento
Stato-Regioni - Liguria, Piemonte, Valle d'Aosta - ampio per
affrontare un'emergenza da Protezione civile. Questo è il senso di
responsabilità che la nostra popolazione deve assumersi in questa
fase; tutto il resto sono chiacchiere che non risolvono i problemi,
perché con i "picchetti" le ferrovie non si costruiscono, con le
opposizioni ai cantieri le strade non si fanno, e se non ci sono le
strade si fanno 200 chilometri di coda, se non ci sono i cantieri
per le ferrovie, il trasporto merci continuerà ad andare sulla
gomma e ad inquinare, anche se poi andiamo a scoprire che oggi un
TIR inquina meno di una "Panda" non catalizzata, ma noi, alle Panda
in Valle d'Aosta, diamo i buoni benzina! E allora le chiacchiere
stanno a zero quando si va sulle soluzioni ai problemi!
Condividiamo lo spirito risolutivo, indicativo, di contribuzione
strategica a questa emergenza; non condividiamo, nel modo più
profondo, la demagogia che sta dietro a delle parole che possono
assumere significati diversi!
Président - La parole au Conseiller Cesal.
Cesal (UV) - Vorrei anzitutto ringraziare i Parlamentari
valdostani per la sensibilità dimostrata in occasione di questo
dibattito, per il fatto che sono presenti in aula, per vivere in
prima persona questo importantissimo dibattito. Questo dimostra più
di tante parole il momento cruciale che stiamo vivendo come
comunità valdostana.
Vorrei anche esprimere un apprezzamento particolare per le
parole del Presidente Perrin, parole espresse stamani in aula, ma
anche nei giorni scorsi ai "mass media", alle varie televisioni,
perché credo che siano in linea con le aspettative degli abitanti
dell'alta Valle, e non solo. Perché il problema della circolazione
del traffico pesante non riguarda solo l'Alta Valle, ma l'intera
Valle d'Aosta. Ho apprezzato anche la sensibilità dimostrata
dall'Assessorato ai lavori pubblici nel mettere a disposizione
dell'intera comunità i dati relativi all'inquinamento, i dati
dell'ARPA, in modo tale che si eviti di far circolare delle notizie
spesso non in linea con l'effettiva realtà ed evitando così delle
strumentalizzazioni inopportune o dando delle false interpretazioni
a dei dati che sono dei dati oggettivi.
La tragedia del Fréjus ci ha colpito come una pugnalata al
cuore, ci è tornato in mente il momento in cui giungevano le prime
informazioni frammentarie le immagini del 1999 e le conseguenze che
quella vicenda ha comportato e comporta per tutti noi. "In primis"
vorrei ricordare i 39 morti, alcuni conosciuti personalmente perché
visti nascere e crescere. Fortunatamente al Fréjus la catastrofe è
stata più contenuta. Mi auguro che sia anche una conseguenza delle
esperienze che abbiamo fatto noi con la tragedia del Monte Bianco e
che i nostri 39 morti siano quanto meno serviti ad evitare altre
morti, proprio perché quella vicenda ci ha insegnato molto ed ha
messo in primo piano l'aspetto relativo alla sicurezza per quanto
riguarda i transiti all'interno delle gallerie autostradali. Ora
però dobbiamo affrontare l'emergenza.
Noi viviamo in un contesto che ci induce a ragionare, ricopriamo
un ruolo che ci obbliga ad essere razionali, senza lasciarci
prendere da comportamenti demagogici o troppo ideologizzati. Il
limite posto dalla ben nota risoluzione di questo Consiglio del
2002 prevede una riduzione dei transiti pari al 50%, limite, che
confermo, per essere stato il primo a fissarlo con una mozione
approvata all'epoca da parte del Consiglio comunale di Morgex.
Prima ancora della risoluzione approvata successivamente da questo
Consiglio. Tutto questo però vale in condizioni di normalità, non
vale nelle situazioni eccezionali, quale quella che stiamo vivendo
in questo momento.
Dobbiamo - qui concordo con il Consigliere Lattanzi - farci
carico almeno di una parte dei problemi che questa vicenda ha
sollevato ed offrire il nostro contributo. Altri, però, devono fare
la loro parte, "in primis" lo Stato, l'UE, ognuno per i campi di
rispettiva competenza, ma tutti gli attori istituzionali devono
svolgere il compito che le leggi attuali affidano loro. L'accollo
di questi problemi va fatto però nei limiti della sicurezza, che
costituisce per me un baluardo invalicabile, quella sicurezza a cui
dobbiamo attenerci scrupolosamente, sia per quanto riguarda il
transiti all'interno della galleria, sia per quanto riguarda le
aree di stoccaggio o le vie di accesso che conducono al
traforo.
Il traffico è aumentato notevolmente, in maniera esponenziale,
rispetto alla settimana scorsa; non occorre leggere i dati, ma la
situazione è percettibile soprattutto per chi percorre questo
tratto di autostrada, come il sottoscritto. Tutti i giorni da
Morgex ad Aosta ci si rende conto che la situazione è radicalmente
cambiata rispetto alla situazione della passata settimana, quindi
la situazione va gestita in maniera consona con gli unici mezzi a
nostra disposizione. Mezzi che sono quelli relativi al mantenimento
degli standard di sicurezza, sia per quanto riguarda la viabilità,
sia per quanto riguarda i mezzi, sia per quanto riguarda le merci
in transito e soprattutto per quanto riguarda la verifica del
mantenimento di livelli accettabili dei parametri di inquinamento
ambientale.
Credo che la gente valdostana capirà che si tratta di un
problema contingente ed è disposta ad accettare dei sacrifici, ma
alla nostra gente dobbiamo garantire un ritorno alla normalità -
nel momento in cui questa situazione verrà risolta - cioè alle
condizioni pre-Fréjus. Mi rendo conto che non sarà facile proprio
perché disponiamo di scarsi mezzi, soprattutto di tipo
giuridico-legale, ma ci deve essere l'impegno di tutti noi:
Parlamentari, amministratori regionali e locali, di esercitare le
nostre prerogative fino in fondo.
Non sto a ripercorrere la risoluzione su cui abbiamo raggiunto
un accordo stamani fra tutte le forze presenti in Consiglio;
ribadisco la soddisfazione per essere giunti a questa posizione di
unanimità. Questo dimostra ancora una volta il fatto che la nostra
comunità è ancora capace di trovarsi unita di fronte alle emergenze
e alle tragedie. Ognuno di noi ha rinunciato a qualche suo
principio fondamentale per giungere alla definizione di un testo
che potesse ricomprendere tutte le espressioni presenti in
quest'aula. Dicevo che la nostra comunità è ancora capace di
ritrovarsi unita, lo è stata in occasione di eventi tragici -
ricordo la tragedia del Traforo del Monte Bianco del 1999 o
l'alluvione del 2000 - e lo è anche in questa occasione, forse meno
tragica, ma dal mio punto di vista di importanza capitale per il
futuro sviluppo della nostra regione.
Président - La parole au Conseiller Sandri.
Sandri (GV-DS-PSE) - La tragedia del Fréjus è stata inferiore a
quella che avrebbe potuto essere, dato il tipo di incendio che si è
sviluppato all'interno della galleria, proprio grazie
all'esperienza tragica dell'incendio del marzo 1999 nel Traforo del
Monte Bianco. Da allora sono state prese misure di sicurezza, sono
state trasformate le gallerie - sia quella del G. S. Bernardo che
quella del Monte Bianco, ma anche quella del Fréjus -, sono stati
istituiti controlli per quanto riguarda il calore prodotto dai
motori dei camion agli ingressi, sono state fatte delle
regolamentazioni. Penso che sia stato fatto molto per migliorare
dal punto di vista della sicurezza, però dobbiamo ammettere che
questa tragedia evidenzia che non abbiamo fatto abbastanza.
In questi anni abbiamo perso la mobilitazione su questo punto
dei trasporti, l'abbiamo persa noi, l'ha persa lo Stato italiano e
l'UE, perché non abbiamo progredito sulle soluzioni alternative,
che - come bene diceva il Consigliere Riccarand - è l'alternativa
ferroviaria. Mentre gli Svizzeri, che non fanno parte della CE,
hanno realizzato in meno di 6 anni la galleria del Lotschberg, che
verrà aperta nel giro di 2 anni, con una spesa di poco più di 2
miliardi di euro hanno realizzato 36,4 chilometri di ferrovia a
doppia canna per quasi tutta la lunghezza che consentirà un
passaggio di grandi quantità di merci fra il nord e il sud delle
Alpi. Noi non abbiamo fatto altrettanto, né sulla direttrice del
Fréjus, né sulla direttrice di Martigny, né su altre
direttrici.
Prendo atto che da poco, grazie a questo Governo regionale e a
questa maggioranza, stiamo progredendo piuttosto rapidamente per
quanto riguarda almeno i progetti di ammodernamento della ferrovia
Aosta-Torino, però ci mancano collegamenti più forti che ci
consentano di dare delle reali alternative e nel momento della
chiusura del traffico del Fréjus ci ritroviamo - grosso modo -nella
stessa situazione del 1999.
Bene ha fatto il commissario dell'UE a dire che bisogna
riprendere con forza gli investimenti in questo settore e mi
aspetto che nei prossimi mesi ognuno faccia la sua parte, quindi mi
appello ai Parlamentari - che ringrazio per essere presenti -,
proprio per sottolineare il momento importante di questa riunione,
perché continuino nel loro impegno come hanno fatto in questi anni,
affinché il Governo italiano rispetti gli accordi presi con la
legge obiettivo, in modo che ci siano i finanziamenti per il
potenziamento della ferrovia, non solo nel tratto Aosta-Torino, ma
anche il suo allargamento alla rete europea attraverso il Traforo
Aosta-Martigny.
Penso che abbiamo perso qualche occasione, che non abbiamo avuto
una mobilitazione sufficiente, anche per quanto riguarda il sistema
stradale: sono tutti aspetti che fra l'altro hanno un'importanza
strategica dal punto di vista anche economico. Forse uno degli
aspetti della stagnazione economica di cui ogni tanto parliamo in
questo Consiglio è dovuto anche al fatto che la rete della
logistica non è così efficiente come forse noi la vorremmo o come
pensiamo che sia. Un maggiore coordinamento con le società
autostradali è oggi inevitabile, ma forse bisognerà riprenderlo in
mano per capire come mai abbiamo ancora questi ritardi per il
tratto che arriva fino a Entrèves, che se completato avrebbe messo
più in sicurezza il Comune di Courmayeur, o ancora perché non sono
stati fatti quegli interventi richiesti dal Consiglio per un
miglioramento dell'utilizzo dell'autostrada, anche dal punto di
vista dei cittadini valdostani per quanto riguarda la
detariffazione della tratta che circonda Aosta.
C'è molto da fare e io penso che sull'emergenza bene sia stato
scritto in questa risoluzione, con cui il nostro gruppo concorda
pienamente; però colgo l'occasione di una battuta del collega
Lattanzi perché ha posto un problema su cui dobbiamo riflettere:
siamo molto attenti agli "Euro 0", "Euro 1" e "Euro 2" dei camion
che vengono da fuori, forse non lo siamo altrettanto con il
traffico locale che può dare altrettanti problemi alla salute e
forse anche di più: lui ha citato il mitico caso della "Panda
rossa". Pertanto penso che una riflessione, Assessore Ferraris,
sulla politica dell'incentivazione dell'utilizzo dei buoni benzina
rispetto alle normative "Euro 0", "Euro 1" e "Euro 2", sia
importante, e potrebbe essere un momento per un adeguamento del
parco macchine.
Un'ultima considerazione un po' negativa. Devo dire, sono
richiami che ho cercato di fare perché non dobbiamo solo
esorcizzare il nemico esterno, ma anche guardare dentro di noi, che
in questo momento abbiamo il supporto dei Parlamentari valdostani
al Parlamento italiano, purtroppo non abbiamo il supporto di un
Parlamentare valdostano al Parlamento europeo. Ci eravamo bene
abituati quando avevamo l'Onorevole Caveri all'Europa e oggi ci
avrebbe fatto sicuramente comodo!
In sintesi, vorrei che si cercasse di evitare di avere questa
altalena fra un'idea di una Valle d'Aosta invasa dai TIR, che viene
contrapposta a una Valle d'Aosta isolata, in cui il "tran tran"
quotidiano non deve essere modificato. Penso che l'obiettivo di
questa Assemblea sia di prevedere certamente la difesa rispetto a
invasioni e situazioni di emergenza come questa, ma anche la
capacità di portare questa Regione pienamente in relazione con
l'Europa e con le regioni vicine, perché non abbia una posizione
marginale, ma abbia una posizione forte e vincente, come la
geografia le ha dato. Per fare questo, bisogna essere capaci di
gestire il rinnovamento e la capacità di essere moderni,
soprattutto nella logistica dei trasporti. Questo significa cercare
di coniugare la sicurezza dei cittadini con lo sviluppo
economico.
Président - La parole au Conseiller Viérin Marco.
Viérin M. (SA) - Credo che su questo argomento chi mi ha
preceduto abbia già toccato tutti gli aspetti più importanti di
questo momento.
Vorrei solo ribadire che anche il nostro gruppo ritiene questo
un momento di piena emergenza, quindi bene ha fatto il Presidente
Perrin a sostenere questa linea e noi vogliamo chiedergli di
continuare su questa via, tracciata dalla risoluzione, che abbiamo
concordato all'unanimità, risoluzione che è molto importante anche
per il fatto che siamo tutti concordi su quello che è necessario
fare e sulla posizione da tenere.
Volevo dire due parole in merito all'intervento del collega
Riccarand, ma non in senso polemico. Credo che in questo momento
dobbiamo applicare il buon senso: quando è toccato alla Valle
d'Aosta vivere un momento particolare come quello odierno, qualcun
altro si è addossato alcuni carichi di responsabilità non
indifferenti e non per 8 mesi, ma per quasi 3 anni. Inoltre,
collega Riccarand, non concordiamo sul fatto che i gravi incidenti
in galleria avvengano solo per un traffico autostradale; credo che
i gravi incidenti avvengano ovunque, perché se guardiamo sia
l'aspetto di vite umane, sia sotto l'aspetto del danno
all'ambiente, si possono purtroppo constatare incidenti molto più
gravi di quello accaduto l'altro ieri, in qualsiasi via di
trasporto utilizzata anche per via marittima.
Concordiamo pienamente che per quel che riguarda l'arco alpino
il futuro sviluppo deve guardare alla rotaia, però volevo solo
risottolineare che gli incidenti sono sempre dolorosi e possono
avvenire in qualsiasi situazione. Noi riteniamo importanti le
parole espresse dal Presidente, indirizzate al Governo, riportate
dall'ANSA, che richiamo brevemente:
"In risposta al senso di
responsabilità che il sistema Valle d'Aosta sta dimostrando, si
aspetta dal Governo un atteggiamento di fattiva collaborazione, in
particolare per individuare le soluzioni che possono favorire una
distribuzione omogenea del traffico merci tra Italia e Francia su
tutte le direttrici e un incremento dell'utilizzo della linea
ferroviaria".
Queste parole sono, alla fine, il riassunto di
quella che è anche la nostra posizione.
Infine faccio un appello al Presidente, perché abbiamo saputo
oggi che è stata inviata una lettera aperta al Presidente del
Consiglio dei Ministri per il finanziamento della nuova linea
ferroviaria Torino-Lione, lettera che vede fra i firmatari i
Presidenti di Regione Piemonte, Lombardia, Liguria e Friuli Venezia
Giulia. Si direbbe, in questa lettera, che occorre un preciso piano
finanziario temporale ed operativo e che c'è necessità che il
Governo italiano inserisca la propria quota nel prossimo DPEF del
2006-2009. Gradiremmo che il Presidente verificasse questa
situazione e sapere se è stato contattato da queste Regioni perché
è importante per la nostra Regione essere presente questa
iniziativa interregionale.
Président - La parole au Conseiller Salzone.
Salzone (FA) - L'evento del Fréjus con la morte dei due
camionisti ci riporta alla mente il tragico evento del Monte Bianco
del 1999. È evidente quindi la preoccupazione per la situazione che
si è creata, soprattutto per gli ingenti flussi di traffico pesante
che attraverserà la nostra Valle, con conseguenza negativa di
inquinamento e di disagi per la nostra comunità.
L'incidente del Fréjus dimostra, ancora una volta, come il
sistema dei trasporti stradali e la relativa circolazione siano
carenti, attualmente la gravità del fatto non ci consente altro che
di gestire l'emergenza, i tempi di ripristino del tunnel non sono
ancora noti e quasi sicuramente ci vorranno mesi. Il passaggio dei
TIR verrà notevolmente aumentato rispetto al numero imposto di
1.060 e dovremmo intervenire per avere un minimo di regole.
Il Presidente della Giunta nella veste di Prefetto si è attivato
con le autorità competenti per un piano di emergenza, capace di
gestire la situazione, e lo ringraziamo anche per la tempestività
con cui ci ha informato dei fatti nella riunione dei Capigruppo.
Sarà necessario quindi un piano di distribuzione del traffico fra
le Regioni interessate, così come sarà opportuno sospendere alcuni
lavori autostradali attualmente in corso per consentire una
maggiore fluidità del traffico. In questo contesto è importante
riprendere con rinnovato impegno la ricerca delle soluzioni
alternative al traffico su gomma fra Italia e Francia, rilanciando
la realizzazione della direttrice ferroviaria Torino-Lione così
come l'Aosta-Martigny.
Per tornare all'emergenza, bisognerà fare il possibile affinché
la regolamentazione del traffico avvenga in modo articolato,
utilizzando le aree di regolazione di Quart e Passy, senza mai
dimenticarsi che anche noi abbiamo riversato il traffico in altre
località in seguito alla tragedia del Monte Bianco. Sarebbe quindi
opportuno non manifestare atteggiamenti egoistici in questo senso.
Per questi motivi abbiamo, anche noi, firmato la risoluzione, che
questa mattina abbiamo concordato con tutte le forze politiche e ci
auguriamo che questo problema si risolva nel più breve tempo
possibile.
Président - La parole au Conseiller Curtaz.
Curtaz (Arc-VA) - È già stato detto da altri colleghi: questo
incidente al Traforo del Fréjus ripropone in maniera pesante un
tema importante. La memoria mi riporta ai dibattiti svolti nella
scorsa legislatura, quando a seguito dell'incidente ancor più grave
del Monte Bianco questa Assemblea dovette occuparsi più volte del
traffico pesante e raggiunse anche un grado di consapevolezza e di
unità fra le forze politiche che portò all'approvazione di quelle
risoluzioni, oggi richiamate.
Questo tema - lo diciamo con un po' di amarezza - in questa
Regione è rimasto come sopito, forse ci siamo illusi che il
relativo contenimento del traffico avesse risolto per sempre una
questione che invece è sempre all'ordine del giorno. È stato forse
un po' delegato al nostro gruppo fare come le api, che punzecchiano
il Presidente della Regione, per avere dati sui problemi che il
traffico pone, a cui venivano date delle risposte sempre garbate,
ma forse con un filo di supponenza verso un gruppo, che aveva la
costanza di tornare sul tema ogni due o tre mesi. Dicevo, un tema
un po' sopito qui; meno sopito altrove; ricordo che per uno scherzo
del destino, sabato, proprio a Susa, 20 mila persone hanno
manifestato contro i TIR e contro la "TAV". Qui apro una parentesi:
non si può, partendo da uno schema fisso, dire che si è a favore
alla ferrovia, o che si è contro la ferrovia; bisogna capire quale
ferrovia, perché un conto è un ammodernamento oppure un
potenziamento di una linea; un altro conto è tracciare due punti su
una carta, tirare una retta e dire: "la ferrovia passa qui, passa
sulle case, passa sui beni, passa nei luoghi più incredibili"! Io
dico che la protesta della Valle di Susa è importante perché ci
conferma, ancora una volta, che questo non è un problema della
Valle d'Aosta, ma è un problema di tutto l'arco alpino. Circa un
anno fa sono stato invitato a una conferenza fatta nel Cadore, una
zona che è anche fuori dalle grosse direttrici Italia-Europa,
eppure hanno le stesse preoccupazioni per il traffico pesante, che
possa incidere sulla loro economia e sul loro turismo. Ritengo
quindi giusti gli appelli a una certa solidarietà fra le valli
alpine, ma non deve essere una solidarietà a chi riceve più TIR,
deve essere una solidarietà sulle posizioni politiche di contrasto
a questo tipo di sviluppo. Non è vero che non si può fare
diversamente, si può fare diversamente, è stato ricordato: già oggi
ci sono delle potenzialità che non vengono utilizzate.
È vero che ci sono dei ritardi nei finanziamenti ferroviari ed è
colpa probabilmente di tutte le forze politiche che si sono
avvicendate negli ultimi governi nazionali, è vero che abbiamo dei
riferimenti come il modello svizzero, che ci indicano una strada
per risolvere il problema: far pagare pesanti tasse sul trasporto
dei mezzi su gomma per poter avere le risorse per costruire le
ferrovie e i trafori ferroviari. Questa è una politica lungimirante
e noi dobbiamo incoraggiare tali modelli!
Credo che nelle valutazioni che ho ascoltato sia mancata
un'indicazione, una preoccupazione che a me sembra importante. È
giusto il discorso della sicurezza, è essenziale il discorso
ambientale, ma non dimentichiamo che dietro questo assalto che
subiremo da qui ai prossimi giorni, assalto che è destinato ad
aumentare - vedremo già questa notte che i transiti di oggi saranno
superiori a quelli di ieri e inferiori a quelli di lunedì -, c'è
anche un problema economico... andiamo di fronte ad una stagione
turistica estiva in cui non potremo "offrire" adeguatamente una
regione come la nostra, se sulle nostre strade circoleranno 3-4.000
TIR! A me sembra che questa sia una questione capitale per
l'economia di questa regione, che sappiamo non essere
particolarmente florida in questo momento: per questo le iniziative
che vengono indicate nella risoluzione che votiamo con convinzione
sono utili.
A tale proposito, voglio fare un'ulteriore osservazione di
carattere politico. Abbiamo apprezzato, oggi come nei giorni
scorsi, le dichiarazioni del Presidente della Giunta, ma temiamo e
glielo diciamo in maniera chiara, che a queste dichiarazioni non
segua una necessaria forza di governo, che siano delle
dichiarazioni che stentano a tradursi in atti concreti, in
iniziative amministrative, in forti prese di posizione. A questo
proposito non voglio polemizzare, però mi è sembrato un po' tardivo
il fatto che solo ieri ci sia stato un contatto con il Governo
nazionale, credo che avrebbe dovuto essere al primo punto
all'ordine del giorno, perché sappiamo che si tratta di una vicenda
che supera i confini della Valle d'Aosta e una iniziativa politica
non può avere successo se non attraverso un coordinamento con il
Governo nazionale italiano e il Governo francese, oltre che con le
autorità transfrontaliere dell'Alta Savoia.
Ci permettiamo di dire al Presidente Perrin e a tutto il Governo
regionale di essere particolarmente incisivi nell'azione di governo
su questa vicenda, proprio per adempiere alla risoluzione che
andiamo ad approvare e per tradurla in fatti concreti. Se questo
atteggiamento risoluto e forte ci sarà, avrà da parte nostra tutto
l'appoggio possibile. Credo di poter finire con una battuta, forse
anche per stemperare il tono grave del mio intervento, vista la
drammaticità della situazione. Ho sentito in alcuni interventi
delle cose un po' bizzarre, ho sentito di responsabilità - o
presunte tali - attribuite ai "Verdi" trent'anni prima della loro
nascita, soprattutto ho sentito un suggerimento di vari colleghi
che mi porta ad una raccomandazione al collega Stacchetti... dovrò
consigliargli di acquistare un TIR, in quanto continua a passare e
ad inquinare con la sua "Panda" davanti a casa mia!
Président - La parole au Président de la Région, Perrin.
Perrin (UV) - Avant tout pour remercier les intervenus pour le
débat, qui a été très positif et même tranquille, face à une
situation qu'on a défini une situation difficile.
Je remercie tous les groupes du Conseil pour avoir souscrit la
résolution, c'est un accord unanime très important dans ce moment.
Je remercie les Parlementaires pour leur présence, c'est un autre
signe important du partage et de l'attention qu'il y a sur cette
situation, une situation que quelqu'un a défini de tragédie, elle
est quand même une situation exceptionnelle à laquelle nous avons
tâché de réagir avec des mesures exceptionnelles. Il s'agit, bien
sûr, d'une urgence et donc l'approche que nous avons eue pendant
ces jours a été celle de tâcher de gouverner cette situation, afin
que la Vallée d'Aoste donne des réponses adéquates à un moment de
difficulté.
Quelqu'un a parlé de solidarité, j'emprunterais moi-même ce
terme, car il n'est pas hors lieu de parler de solidarité, nous
l'avons expérimenté lors de l'accident au Tunnel du Mont Blanc,
d'autres ont subi - comme beaucoup l'ont rappelé - l'intervention
sur la circulation qui n'était plus possible à ce moment-là chez
nous. Ce que nous avons tâché d'assurer pendant ces jours a été
surtout le thème de la sécurité, le contrôle afin de garantir pour
notre région cette tranquillité dans la vie quotidienne que nous
devons garantir même dans des situations exceptionnelles. On a
utilisé aussi les mots
"du bon sens":
nous l'avons beaucoup
utilisé pendant ces jours le bon sens et je dirais surtout le sens
de responsabilité institutionnelle.
La résolution porte des indications importantes, des solutions
immédiates, d'autres solutions de plus large envergure à long
terme; je crois qu'on a partagé la philosophie qu'il faudra
absolument revoir la politique générale des transports à travers
les Alpes et ce sera une ultérieure occasion afin que tous ensemble
nous sollicitions le Gouvernement à entreprendre des initiatives
concrètes dans ce sens.
C'est donc dans l'esprit de partage que le Conseil, le
Gouvernement et les Parlementaires, travaillent à des solutions à
brève échéance pour nous permettre de sortir de cette phase
d'émergence et, d'autre part, aussi pour saisir l'occasion de mieux
cibler la politique des transports en Vallée d'Aoste. On a parlé du
développement des chemins de fer, de contrôle et rationalisation
aussi de nos voies d'accès vers le tunnel. Ce sera une occasion
importante pour définir tout cela, donc encore merci pour le sens
de responsabilité que tous les groupes ont démontré et que cette
Assemblée a démontré dans son ensemble.
Président - La parole au Conseiller Riccarand, pour déclaration
de vote.
Riccarand (Arc-VA) - Sicuramente ci facciamo carico di questo
senso di responsabilità che è stato da più parti invocato e ci
rendiamo perfettamente conto che è compito e dovere della Valle
d'Aosta di consentire una quota aggiuntiva di transiti di camion
attraverso la nostra regione e attraverso il Traforo del Monte
Bianco.
Il nodo di fondo è se siamo disposti ad accettare dei flussi di
traffico indiscriminati in base alla domanda che si riverserà sulla
Valle d'Aosta oppure siamo disposti ad accettare dei flussi di
traffico in considerazione delle caratteristiche della nostra
regione, delle caratteristiche del Traforo del Monte Bianco, della
nostra viabilità e quindi dei flussi di traffico che siano
contenuti e limitati. Accettare 3.000 TIR di media giornaliera
significa accettare flussi di traffico incompatibili con la nostra
realtà, flussi di traffico indiscriminati e secondo noi questo
sarebbe totalmente irresponsabile rispetto alla nostra situazione e
rispetto alle possibilità alternative che anche attualmente il
sistema dei trasporti consente a livello interregionale, quindi su
questo ci aspettiamo delle decisioni operative concrete e
precise.
La risoluzione noi la votiamo con piena convinzione, perché in
essa ritroviamo il filo logico del ragionamento che abbiamo
esposto: è una risoluzione che contiene una critica esplicita
all'attuale sistema del trasporto delle merci, in particolare
attraverso le Alpi, e la richiesta netta di uno spostamento modale
del traffico delle merci dalla strada alla ferrovia. Oggi questo è
scontato perché lo dicono tutti, ma fino a pochi anni fa non lo era
e a noi fa piacere che sia scontato, anche se poi bisogna che
questo si traduca in scelte operative.
Riteniamo importante che in questa risoluzione ci sia la
riaffermazione, sia pure in una situazione che è di emergenza, del
principio della limitazione del transito dei camion affermato nella
risoluzione del marzo 2002, dei 1.000 di transito medio
giornaliero, l'impegno a rimanere ancorati a quel principio e
quindi la non accettazione di flussi di traffico indiscriminato. Ci
pare molto importante l'affermazione di questa necessità di un
piano di regolazione dei flussi di traffico pesante a carattere
interregionale, in modo da contenere i flussi che altrimenti si
riverserebbero solo o quasi esclusivamente sulla Valle d'Aosta.
È chiaro che questo piano dovrà essere messo a punto in tempi
brevissimi, e noi riteniamo che sia importante la presenza anche a
questo dibattito dei Parlamentari, perché sicuramente qui c'è un
ruolo che riguarda la Regione, il Governo regionale, il Presidente
della Regione, ma che riguarda anche i Parlamentari perché è un
piano che coinvolge Governo e le Regioni Piemonte e Liguria, oltre
alla Valle d'Aosta, e forse anche la Lombardia. Si tratta di un
piano che deve essere messo a punto però in tempi brevissimi;
l'emergenza forse è stata tale che non si è potuto in questi giorni
attivare un simile piano, ma è urgente che questo piano sia
definito e che siano individuate tutte le alternative possibili al
trasporto di merci verso la Francia e verso l'Italia che non
utilizzino il Traforo del Monte Bianco, e ci sono le
alternative.
Riteniamo importante che nella risoluzione si affermi il pieno
uso delle potenzialità delle aree di regolazione per quanto
riguarda noi - Quart - e per quanto riguarda la Francia - Passy -,
in modo che i camion possono partire dalle aree di regolazione solo
nella misura in cui non provocano code ed ingorghi a Courmayeur e
nei pressi del traforo. Questa affermazione riteniamo che poi dovrà
avere un'applicazione concreta, perché significa regolare le
partenze dall'area di regolazione di Quart, in quanto se si fanno
partire indiscriminatamente poi le code si formano a Courmayeur.
Così come quando la risoluzione chiede di intensificare i controlli
delle Forze dell'ordine e dell'ARPA, si chiedono cose molto
precise. Se fino alla settimana scorsa avevamo un controllo "10",
adesso ci aspettiamo che il controllo sia "20" e chiederemo al
Presidente della Regione di documentarci che si è passati da 10 a
20. Riteniamo che queste siano cose molto precise, ci auguriamo che
vengano applicate tempestivamente e, in questo spirito, votiamo la
risoluzione.
Président - Je soumets au vote la résolution:
Conseillers présents et votants: 32
Pour: 32
Le Conseil approuve à l'unanimité.
