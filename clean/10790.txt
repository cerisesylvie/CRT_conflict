Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1783 del 10 gennaio 1991 - Resoconto
OGGETTO N. 1783/IX - Approvazione di un programma di
valorizzazione e fruizione delle aree archeologiche-monumentali
della città di Aosta. Approvazione programma di intervento.
Presidente: Do lettura della proposta di deliberazione iscritta
al punto 39 dell’ordine del giorno.
IL CONSIGLIO
visto il parere della V Commissione consiliare permanente;
delibera
di approvare il sottoriportato programma di valoriz-zazione e
fruizione delle aree archeologiche-monumentali della città di
Aosta, delegando alla Giunta ogni determinazione in ordine
all’approvazione e al finanziamento delle spese
occorrenti.
Area Cattedrale
Questa zona, già oggetto di numerosi interventi effettuati
dall’Amministrazione regionale, è oggetto di visita
da parte di numerosi turisti, richiamati dalla fama di alcuni
prestigiosi monumenti come il criptoportico, il tempio e la
cattedrale con il suo caratteristico museo. Nel giro di alcuni mesi
verranno aperti al pubblico gli scavi paleocristiani e il chiostro
tardo-gotico e si potranno iniziare i lavori per la costruzione di
un percorso per l’accesso agli affreschi romanici
del sottotetto ed alle strutture alte del coro e del massiccio
occidentale. Sono infine in corso d’opera lavori di
ricerca archeologica all’interno
dell’area forense, di cui bisogna iniziare la
progettazione per la valorizzazione e quelli per
l’allestimento del nuovo museo archeologico di
piazza Roncas.
La visita potrebbe iniziate dal museo, inteso come momento
didattico, per continuare nel sottosuolo dove è stata riportata
alla luce l’esedra che completava a nord il foro
sacro e civile; si passerebbe quindi al criptoportico, Cattedrale
(chiesa, scavo paleocristiano, museo, chiostro e affreschi) e foro
romano; un’alternativa o meglio divagazione è
costituita dalla visita alle terme. Ultimata la visita del foro è
possibile raggiungere via De Tillier attraverso il vicolo Quintane
e quindi proseguire su via Bramafan per raggiungere i parcheggi a
sud della ferrovia.
A) lavori già eseguiti:
- struttura architettonica nuovo museo archeologico;
- sistemazione a visita sottosuolo museo;
- scavo edifici paleocristiani della cattedrale;
- scavo foro romano;
- museo Tesoro Cattedrale.
B) Lavori in corso:
- allestimento museo archeologico;
- restauro chiostro Cattedrale;
- restauro affreschi sottotetto Cattedrale;
- musealizzazione foro romano;
- copertura angolo sud-est criptoportico.
C) Lavori da eseguire:
- scavo archeologico e copertura di parte
dell’ala est del criptoportico situata sotto
l’attuale facciata della Cattedrale. Lo scavo si
rende necessario per mettere in connessione le varie parti del
criptoportico e quest’ultimo con il foro;
- cunicolo o percorso di raccordo scavi museo con il
criptoportico per creare l’entrata generale alle
visite e costruire una struttura accoglimento turisti;
- scavo archeologico della piazza della cattedrale finalizzato
al completamento dell’indagine sul complesso
episcopale.
La proposta progettuale prevede interventi differenziati nel
tempo da articolarsi in tre momenti:
1) scavo zona criptoportico sotto l’attuale
cattedrale e apertura immediata al pubblico degli scavi della
cattedrale e della cattedrale stessa (entro l’estate
1991);
2) scavo e sistemazione delle aree esistenti e scollegate (entro
due anni);
3) scavi di completamento da eseguirsi sulla base di un piano
programmatico e finanziario (entro cinque anni).
Area Sant’Orso
Da molti anni ormai, il complesso monumentale di
Sant’Orso è oggetto di visita da parte di numerosi
visitatori, richiamati dalle sculture romaniche del chiostro dal
caratteristico quartiere. L’Amministrazione
regionale ha effettuato negli anni passati numerosi interventi di
restauro e scavo archeologico e sono già visitabili, oltre la
chiesa e il chiostro, gli scavi paleocristiani di S. Lorenzo e gli
affreschi preromanici del sottotetto della chiesa di
Sant’Orso.
L’area visitabile potrebbe comprendere i seguenti
monumenti: teatro e anfiteatro romani, la torre dei balivi, il lato
orientale delle mura romane, la chiesa di Sant’Orso
con gli affreschi, il chiostro ed il Tesoro, il Priorato, gli scavi
di San Lorenzo e Sant’Orso, la Porta Praetoria,
l’Arco d’Augusto e il ponte romano.
L’area potrebbe inoltre beneficiare di alcune aree
verdi e di un’area attrezzata a pic-nik da situare
tra l’attuale Bocciofila Sant’Orso e
il Giardino per ragazzi. Non va inoltre dimenticato il progetto di
parcheggio vicino al Buthier e di sistemazione delle aree vicino
all’antico cimitero di Sant’Orso.
A) Lavori già eseguiti:
- scavo e sistemazione reperti paleocristiani di San
Lorenzo;
- percorso di visita agli affreschi di
Sant’Orso;
- visitabilità Teatro Romano;
- " Arco d’Augusto;
- " Ponte Romano;
- " Porta Praetoria;
- " Chiesa e chiostro Sant’Orso.
B) Lavori da eseguire:
- completamento scavo chiesa Sant’Orso;
- restauro capitelli chiostro;
- restauro Torre dei Balivi e interrato con visita di parte
dell’Anfiteatro;
- restauro e acquisizione Priorato;
- restauro chiesa di Sant’Orso;
- struttura accoglimento turisti. A questo riguardo esistono
diverse possibilità e sono disponibili più edifici di proprietà:
Casa Rassat a nord del teatro e l’immobile già sede
del museo regionale a Sant’Orso.
- costruzione area picnic;
- sistemazione antico cimitero di Sant’Orso e
aree limitrofe.
I lavori possono essere effettuati in circa quattro anni.
L’inizio del percorso sarà determiato dalle
scelte inerenti la struttura accoglimento turisti, scelta a sua
volta determinata dalla realizzazione o meno di alcuni progetti in
corso di valutazione.
I lavori saranno eseguiti a cura e spese
dell’Amministrazione regionale tramite i settori
d’intervento della Sovrintendenza.
Presidente: Ha chiesto la parola l’Assessore
al Turismo, Urbanistica e Beni culturali, Pascale; ne ha
facoltà.
Pascale (PSI):
L’intento di questo
provvedimento è essenzialmente programmatorio, nel senso che si
vuole evitare di proseguire con interventi a pioggia nel settore
dei beni archeologici e monu-mentali, senza riuscire ad arrivare
alla valorizzazione e fruizione degli stessi beni. Questa del resto
era anche la raccomandazione che mi era pervenuta da questo
Consiglio ed in modo particolare dal Consigliere Andrione.
Noi abbiamo individuato due aree di grande interesse, nelle
quali sono già stati effettuati alcuni interventi, ma con questo
provvedimento si vogliono prevedere tutti gli interventi necessari
per il completamento e la totale valorizzazione degli stessi
beni.
Il primo polo è quello dell’area della
Cattedrale, nella quale sono già stati eseguiti diversi lavori, ma
si rendono ancora necessari i collegamenti tra il criptoportico ed
il foro e quello del museo con il criptoportico, nonché la
creazione di una struttura per l’accoglimento dei
turisti, che dovrebbe essere creata vicino alla piazza della
Cattedrale. Questi interventi si possono effettuare in un periodo
relativamente breve (uno o due anni). L’intervento
successivo potrebbe essere - come noi prevediamo - lo scavo della
piazza della Cattedrale, per completare l’area
sottostante.
L’altro grosso polo che viene individuato è
quello dell’area Sant’Orso, dove si
prevede un circuito turistico che parte dal teatro e
dall’anfiteatro romano, attraverso la torre dei
Balivi, che bisognerà restaurare non appena sarà di proprietà
regionale e con destinazione già stabilita, proseguendo per la
chiesa di Sant’Orso, chiostro, priorato, scavi di
San Lorenzo, Porta Praetoria ed Arco d’Augusto.
Anche in quest’area sono già stati eseguiti alcuni
lavori e se ne prevedono altri: completamento dello scavo della
chiesa di Sant’Orso, restauro della torre dei
Balivi, struttura di accoglimento turisti (sono previste due
opzioni: casa Rassat a nord del teatro oppure
l’immobile sede del museo regionale a
Sant’Orso) e costruzione di un’area
picnic, che dovrebbe essere collocata tra l’attuale
bocciofila Sant’Orso ed il giardino per i ragazzi.
Questi lavori dovrebbero essere eseguiti nell’arco
di tre o quattro anni.
L’intento è quello di prevedere tutti questi
lavori, che poi saranno anche elencati in un apposito piano lavori
che presenteremo al Consiglio regionale, per concentrare tutte le
risorse necessarie alla valorizzazione di questi due circuiti in
tempi relativamente brevi.
Presidente:
Se nessuno chiede la parola, pongo in
votazione la proposta di deliberazione in oggetto.
Esito della votazione:
Presenti, votanti e favorevoli: 29
Il Consiglio approva all’unanimità
***
