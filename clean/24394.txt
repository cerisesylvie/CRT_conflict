Classificazione
INFORMAZIONE
Sistema informativo



Oggetto del Consiglio n. 3327 del 20 febbraio 2008 - Resoconto
OGGETTO N. 3327/XII - Interpellanza: "Modalità di gestione
della campagna di informazione sull'attività della Giunta regionale
nel periodo preelettorale".
Interpellanza
Premesso che:
- Il 25 maggio prossimo i Valdostani saranno chiamati alle
urne per il rinnovo del Consiglio regionale;
- Tutti i componenti della Giunta regionale in carica hanno
espresso l'intenzione di ripresentare la loro candidatura per le
prossime elezioni regionali;
- L'art. 4 comma 1 della L.R. 41/98 sancisce che "l'attività
di comunicazione pubblica non deve costituire occasione di
propaganda di parte personale, partitica e religiosa, né risultare
funzionale ad interessi diversi da quelli della
collettività";
- L'art. 9 della legge dello Stato n. 28 del 22/02/2000
"Disposizione per la parità di accesso ai mezzi di informazione
durante le campagne elettorali e referendarie e per la
comunicazione politica" - applicabile anche alle elezioni regionali
della Valle d'Aosta - sancisce che "dalla data di convocazione dei
comizi elettorali e fino alla chiusura delle operazioni di voto è
fatto divieto a tutte le amministrazioni pubbliche di svolgere
attività di comunicazione ad eccezione di quelle effettuate in
forma impersonale ed indispensabili per l'efficace assolvimento
delle proprie funzioni";
- Annualmente, in occasione della conferenza stampa di fine
anno, la Giunta edita una pubblicazione riassuntiva della propria
attività;
- Con deliberazione di Giunta n. 190 del 25 gennaio sono
stati impegnati € 68.4000,00 per affidare ad un'agenzia di
pubblicità una "consulenza circa le più idonee modalità per
comunicare i risultati ottenuti nel corso di quest'ultima
legislatura all'opinione pubblica valdostana";
- L'incarico, decorrente dal 28 gennaio, prevede una durata
di due mesi;
- Tra le attività conferite all'agenzia vi sono la
progettazione grafica, la "realizzazione di interviste in Aosta",
la "stesura complessiva dei testi" la predisposizione delle
bozze;
I sottoscritti Consiglieri regionali
Interpellano
il Presidente della Regione e la Giunta tutta per
conoscere:
1) quali sono i motivi che impediscono all'Amministrazione
regionale, attraverso i distinti uffici stampa disseminati nei vari
assessorati, di gestire in autonomia la "stesura complessiva dei
testi";
2) a quanto ammonteranno i costi complessivi (stampa,
distribuzione, ecc.) di tale iniziativa e con quali tempi e
modalità verrà portata a termine;
3) se non ritengano che l'iniziativa citata in premessa esuli
dai compiti di istituto, violi le norme citate in premessa e
configuri una distrazione di fondi pubblici a meri scopi di
propaganda elettorale personale.
F.to: Frassy - Lattanzi - Ottoz - Tibaldi
Presidente -
La parola al Consigliere Frassy.
Frassy (CdL)
- Si potrebbe dire che molte volte la storia
rischia di ripetersi. Penso sia ancora fresco il ricordo di come
iniziò questa legislatura.
Iniziò con una vicenda spiacevole che riguardava il modo e il
metodo con cui era stata gestita la comunicazione istituzionale, e
finì in quella vicenda il malcapitato Assessore Cerise, che dovette
utilizzare tutte le sue documentazioni di ufficio etc, per
argomentare che, sebbene a filo di normativa, non aveva violato
alcunché.
In quella sede vi fu un ampio approfondimento di cosa voleva
dire comunicazione istituzionale e di come doveva svilupparsi la
comunicazione istituzionale. Mi sembra di ricordare che in quella
occasione da più parti venne tirata...
Presidente -
... Consigliere Frassy, la interrompo per
dire che è la 15 che stiamo affrontando, non la 16, lei ha diritto
di parola perché ha cofirmato la 15 insieme al collega Ottoz, però
a questo punto andiamo avanti con la 16, dopo che il Segretario
avrà riletto il titolo...
Frassy (CdL)
- ... ero troppo concentrato!
E perciò in quella occasione si disse che quella vicenda era
stata utile per andare a definire e codificare cosa fare e cosa non
fare.
Ora, a quasi 5 anni da quegli approfondimenti, ci troviamo in
una situazione che rischia di ripetere quanto già visto sul finire
della scorsa e approfondito in questa legislatura, riguardo ai
limiti della comunicazione istituzionale, in quanto, con una
deliberazione di Giunta (mi riferisco alla deliberazione n. 190 del
25 gennaio) viene assunta la decisione di dare incarico a
un'agenzia di comunicazione di realizzare una pubblicazione - si
dice - di carattere istituzionale, che deve illustrare, con taglio
divulgativo, quanto realizzato in corso di legislatura da parte del
Governo regionale.
Viene individuata l'agenzia che viene ritenuta più idonea, si
stanziano i denari necessari - stimati in 68mila e rotti euro - e
si dice che entro due mesi, a decorrere dal 28 gennaio, l'agenzia
dovrà produrre il suo lavoro. Lavoro che consiste in un'attività di
coordinamento delle riunioni necessarie, del materiale
documentario, della stesura dei testi e delle bozze per poter
andare in stampa.
Nell'ambito di queste attività vengono previste delle interviste
in Aosta; 60 giorni sono quelli che vengono dati all'agenzia per
poter preparare il pacchetto da mandare in tipografia.
I 60 giorni scadono il 31 marzo, dopodiché immagino che questa
iniziativa non sia fine a sé stessa e di conseguenza abbia la
necessità di essere divulgata: ci saranno i tempi di stampa, i
tempi di postalizzazione e poi finalmente, fra fine aprile o forse
metà maggio, i cittadini valdostani potranno ricevere questa
comunicazione sulla attività svolta dal Presidente della Giunta e
dai suoi fidi Assessori, che mi sembra abbiano tutti espresso, in
momenti differenti, la stessa intenzione di essere candidati alla
prossima competizione elettorale (scelta legittima).
Quello che è meno legittimo è che, con questa iniziativa, si
vada a violare una serie di norme di legge regionali e statali, che
regolamentano i meccanismi della comunicazione nel periodo
elettorale.
Ricordo che anzitutto c'è un articolo di una legge regionale, n.
41/1998, il cui comma 1 dell'articolo 4 testualmente dice:
"L'attività di comunicazione pubblica non deve costituire
occasione di propaganda e non deve risultare funzionale ad
interessi diversi da quelli della collettività"
.
Ma l'articolo più centrale di questa vicenda è l'articolo 9
della legge statale n. 28/2000, nota come legge della "par
conditio", che al suo primo comma dice che dalla data di
convocazione dei comizi elettorali e fino alla chiusura delle
operazioni di voto, è fatto divieto a tutte le amministrazioni
pubbliche di svolgere attività di comunicazione. Poi a questo
principio aggiunge la solita deroga: ad eccezione di quelle
effettuate in forma impersonale e con l'ulteriore condizione che
siano indispensabili per l'efficace assolvimento delle proprie
funzioni.
È evidente, Presidente e Assessori, che qualche dubbio ci
sovviene; ci sembra di capire che qui siamo tutti a svolgere un
mandato politico che si basa sul consenso, ma il consenso va
cercato come candidati, va cercato nell'ambito del quinquennio del
proprio mandato e non va ricercato utilizzando in maniera distorta
risorse e mezzi inerenti le funzioni di istituto.
Al di là del fatto che poi vorremmo capire quali sono alla fine
i costi complessivi di questa iniziativa, perché i 68.400 euro
stanziati riguardano una prima parte, a cui va aggiunta tutta la
parte successiva, che è quella della stampa, della postalizzazione,
della "mailing list" e quanto è necessario per portare a compimento
questa operazione.
Vorremmo anche capire per quale motivo si arriva a commissionare
la stesura complessiva dei testi a soggetti terzi rispetto
all'amministrazione, quando l'Amministrazione regionale è
un'amministrazione molto bene attrezzata in termini se non di
uffici stampa, quanto meno di addetti stampa e di riviste che
pullulano in ogni Assessorato.
Perciò penso che ci sia da fare chiarezza sul fronte dei costi e
delle risorse non impiegate rispetto alle strutture interne
dell'Amministrazione regionale, ma ci sia anche da fare chiarezza
se non si stiano violando una serie di norme regionali.
A conclusione di questa illustrazione ricordo che il 22 gennaio
sul Bollettino ufficiale della Regione sono state pubblicate le
convocazioni dei comizi elettorali.
Presidente -
La parola al Presidente della Regione,
Caveri.
Caveri (UV)
- Lei non ha posto in questa interpellanza la
questione di quando partano le norme regionali, lo faremo più
avanti per cui in quella fase le risponderò cosa si intende nella
legge regionale rispetto alle norme derivanti dalle elezioni
politiche e quali siano le date.
La direttiva della funzione pubblica del 7 febbraio 2002
sottolinea come la comunicazione pubblica cessi di essere un
segmento aggiuntivo e residuale dell'azione delle pubbliche
amministrazioni e ne diviene parte integrante, così come accade da
decenni alle imprese che agiscono nel mercato dei prodotti e dei
servizi.
L'attività di cui qui si tratta non è ascrivibile alla categoria
della comunicazione, quanto piuttosto a quella dell'informazione,
che, nel caso del bilancio di mandato, assume il profilo della
doverosità nei confronti dei cittadini.
L'idea di un bilancio sintetico di legislatura si pone come
obiettivo quello di rispondere alle esigenze di dar conto ai
cittadini del proprio operato e del raggiungimento degli obiettivi
programmati, utilizzando concetti chiari e semplici.
Si tratta di un documento importante, che traccia un bilancio
dell'intera legislatura.
In merito al primo quesito, al di là di gravare ulteriormente le
strutture regionali di un lavoro che ha richiesto un grande impegno
in termini di ricerca ed elaborazione dati, la scelta è stata
quella di affidare a una società esterna, esperta nell'ambito della
comunicazione anche per gli enti pubblici, la redazione del
documento e della grafica.
Va segnalato che non sono rinvenibili nell'ambito della
Amministrazione regionale distinti uffici stampa disseminati nei
vari assessorati, come è sostenuto dagli interpellanti, ma che è
attivo un unico ufficio stampa presso la Presidenza della Regione.
In merito ai costi, all'incarico della società per la realizzazione
devono essere aggiunti quelli per la stampa e per la spedizione,
per un ammontare di 56mila euro.
Per quanto riguarda invece le tempistiche, la pubblicazione è
già in tipografia e sarà inviata nei prossimi giorni per la
distribuzione alle famiglie valdostane attraverso le poste.
In merito al terzo quesito si ribadisce che la legge regionale
n. 41 definisce esplicitamente di pubblica utilità e quindi
finalizzata al soddisfacimento dell'interesse pubblico ad essere
informati sulla attività, ogni iniziativa diretta a far conoscere
l'attività legislativa, amministrativa e di programmazione della
Regione.
L'iniziativa in parola assicura quindi le predette finalità, in
quanto intese a rappresentare alla cittadinanza il termine della
legislatura, l'attività espletata dal Governo; risulta perciò
evidente che l'iniziativa non esula dai compiti di istituto ma anzi
costituisce un compito di istituto, fatto al fine di garantire la
conoscenza dell'attività amministrativa in un'ottica di trasparenza
e di tutela e di valorizzazione del diritto dei cittadini ad essere
informati.
Presidente -
La parola al Consigliere Frassy.
Frassy (CdL)
- Presidente Caveri, siamo totalmente
insoddisfatti della sua risposta.
La sua è una risposta molto formale, ma che elude il quesito
cardine dell'interpellanza, come elusiva della normativa vigente e
l'iniziativa messa in campo dalla sua Giunta, con la deliberazione
qui citata.
Lei ha distinto fra comunicazione e informazione; ammesso che ci
sia questo sottile distinguo a cui lei fa riferimento e che non sia
un distinguo lessicale finalizzato solo ad attaccarsi alle
definizioni, in quanto la legge n. 41 fa riferimento alla attività
di comunicazione e lei invece sostiene che è informazione... o
forse viceversa, perché forse nel distinguo ha anche confuso i
termini... perché la legge parla di comunicazione, e lei ha detto:
non è informazione, è comunicazione; guardi che la legge 41
all'articolo 4 fa riferimento alla comunicazione e lei voleva dire
l'opposto...
Caveri
(fuori microfono)
- ... un "lapsus"...
Frassy (CdL)
- ... voleva dire l'opposto, nel senso che
cercava di giocare sulle parole per uscire dal vincolo della legge
e questo è significativo.
Io la invito, Presidente Caveri, ad andarsi a rileggere la
documentazione prodotta da quella indagine effettuata dalla II
Commissione, sulla vicenda pubblicità a fine scorsa legislatura,
che ha visto protagonista negativo di quella vicenda l'Assessore
Cerise.
Il caso era lo stesso, è vero, Assessore? Oppure comunicava lei
a titolo personale? Lei comunicava a titolo istituzionale...
(interruzione dell'Assessore Cerise, fuori microfono)
... i suoi uffici. Lei comunicava, Assessore, ne siamo convinti
a titolo istituzionale, tant'è che per uscire da quella "impassea "
voi avete scomodato come istituzione il parere di un legale, il
collega Gallenca, che nel suo parere com'è che ha mediato e
consentito che la vicenda si risolvesse senza conseguenze
traumatiche?
Dicendo che il divieto decorre dalla pubblicazione dei comizi
sul bollettino, lo leggo:
"Ritengo che il divieto di cui al
comma 1, articolo 9, legge dello Stato n. 28/2000, non diventi
operativo prima della pubblicazione sul Bollettino ufficiale della
Regione, del decreto di convocazione dei comizi per il rinnovo del
Consiglio regionale..."
(interruzione del Presidente della Regione, fuori
microfono)
... glielo leggo tutto, ma sono 8 pagine, se mi date un tempo
suppletivo lo posso fare... io l'ho letto a suo tempo, lo ricordo e
ho citato l'aspetto più significativo di questa vicenda.
Premesso che l'Assessore Cerise ha comunicato un messaggio
istituzionale, il problema è decaduto per il fatto che lo ha
comunicato nelle more fra la convocazione dei comizi e la loro
pubblicazione sul Bollettino ufficiale regionale, perché se quei
messaggi fossero stati pubblicati dopo la pubblicazione sul
Bollettino ufficiale della Regione, avrebbe contravvenuto
all'articolo 9 della legge n. 28/2000. Questa è la conclusione del
parere.
Allora i comizi elettorali, Presidente Caveri, li ha pubblicati
lei, mica li abbiamo pubblicati noi, il 21 gennaio; il 21 gennaio
sono stati pubblicati sul Bollettino ufficiale della Regione i
comizi elettorali, di conseguenza scatta il divieto dell'articolo 9
della legge n. 28/2000.
Ora lei sostiene che è un dovere istituzionale comunicare il
bilancio di legislatura. Presidente, "le Petit Dico", che ha una
versione bilingue nel dizionarietto della Regione, è la
comunicazione che per tradizione annualmente viene effettuata. Le
leggo la prefazione in italiano da lei scritta:
"Un programma
politico implica un rapporto corretto con gli elettori. Sono lieto
di dire che a pochi mesi dalla fine della legislatura la Giunta
Caveri..."
lei si è autocitato, d'altronde è la sua Giunta
perciò era quasi doveroso, ma da un punto di vista giornalistico
lei sa che non ci si firma citando, da un punto di vista
giornalistico - mi consenta Presidente - ha voluto esagerare...
(nuova interruzione del Presidente della Regione, fuori
microfono)
... ma lo so, è una licenza che le concediamo. Perciò (continuo
la lettura):
"... a pochi mesi dalla fine della legislatura la
Giunta Caveri ha rispettato e sta rispettando quanto pattuito in
Consiglio Valle..."
, eccetera. La pubblicazione di quest'anno,
modificando la logica precedente per ciascun Assessorato, oltre
alla Presidenza, ha assunto la vecchia ma sempre buona progressione
alfabetica e via dicendo...
(nuova interruzione del Presidente della Regione, fuori
microfono)
... glielo dico cosa c'entra! Il che vuol dire che ogni anno -
qui c'è quello del 2004 - la Giunta comunica con una conferenza
stampa (che, devo dire, sotto la sua regia è diventata sempre più
scenografica, più mediatica). D'altronde molte volte quando
l'arrosto non c'è, bisogna creare il "fumus" e lì voi avete creato
degli effetti scenografici simpatici! Io le dico, Presidente, vada
a leggere i resoconti delle sue conferenze stampa di fine anno e li
paragoni con i resoconti, non quelli scritti dal suo ufficio stampa
ma quelli scritti dalla stampa, delle altre dichiarazioni di fine
anno: nei suoi prevale sempre l'aspetto scenografico. È prevalente
sul contenuto, nel senso che ogni anno lei si inventa qualcosa per
stupire la stampa...
(nuova interruzione del Presidente della Regione, fuori
microfono)
... le devo dire che è in competizione, meglio no, sicuramente
in competizione!
Allora, Presidente, lei è sicuramente un simpatico comunicatore,
di tanto in tanto ha la difficoltà di comunicare i concetti, ma
riesce a trasmettere mediaticamente.
Il problema è che non può scavalcare le norme della Regione e
dello stato in materia di "par conditio" e di comunicazione
istituzionale.
Riteniamo perciò che la sua risposta sia totalmente elusiva
della domanda, ma quel che è peggio è che questa iniziativa è
elusiva di alcune norme di legge.
Di conseguenza la invitiamo a soprassedere alla conclusione di
questa operazione perché è un'operazione che "non sta né in cielo,
né in terra"; non esiste che una Giunta, fra l'altro, di tre anni
scarsi, presenti un bilancio di fine legislatura in nome e per
conto non sappiamo di quale maggioranza, perché mi sembra -
colleghi Ferraris e Fiou - che ci siano stati dei cambiamenti nel
corso di questa legislatura, rispetto alla presentazione politica
di un bilancio di fine legislatura! Di conseguenza, è evidente che
questa è un'operazione di mera propaganda elettorale!
La propaganda elettorale allora è legittima, è lecita, ma deve
essere fatta nel rispetto delle regole che sovrintendono al
concetto della "par conditio".
Prenda atto perciò, Presidente, che i suoi consulenti
amministrativi, legislativi e tutta quella corte che l'attornia
nelle decisioni, hanno dimenticato qualcosa, perché è evidente che
questa comunicazione si configura come della propaganda.
La propaganda elettorale, Presidente, la faccia, ma la faccia
come tutti noi, non a spese del bilancio regionale, e la faccia con
i mezzi e con gli strumenti che ritiene più opportuni, ma nel
rispetto e della legislazione regionale e della legge dello
Stato.
