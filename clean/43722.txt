Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 900 del 6 ottobre 2021 - Resoconto
OGGETTO N. 900/XVI - Interrogazione a risposta immediata:
"Carenza di guardie mediche nei distretti sanitari
valdostani".
Marguerettaz (Presidente) -
Punto n. 5.03. La parola al
collega Carrel.
Carrel (PA) -
Con questa interrogazione a risposta
immediata volevamo chiedere se corrispondesse al vero che il primo
ottobre gli interi Distretti territoriali 1 e 2 fossero scoperti di
guardia medica.
Facciamo questa domanda dopo aver ricevuto diverse segnalazioni,
segnalazioni durate tutta l'estate, per cui siamo a conoscenza dei
problemi del comparto medico, ma vorremmo capire come vengano
stilati questi turni e se, appunto, questa sia un'informazione
grave che però corrisponde al vero, in modo da comprendere quale
sia la situazione e come si possa e si pensi d'intervenire.
Presidente -
Per la risposta la parola all'assessore
Barmasse.
Barmasse (UV) -
Con riferimento all'oggetto di questa
interrogazione a risposta immediata, svolte le opportune verifiche
presso l'Azienda USL della Valle d'Aosta si conferma che nella
serata del primo ottobre 2021 il servizio di continuità
assistenziale, cioè la guardia medica, turno 20:00/08:00, nelle
sedi dei distretti 1 e 2 non è stato attivato per l'assoluta
carenza di medici convenzionati. Più precisamente, i medici di
continuità assistenziale, titolari delle sedi dei distretti di cui
trattasi, risultano già aver raggiunto il massimo dei turni
assegnati nella programmazione e non vi sono state ulteriori
disponibilità per coprire turni aggiuntivi rispetto a quelli
pianificati.
Nella serata del primo ottobre 2021, risultavano, invece. in
servizio i medici di continuità essenziale, cioè guardia medica, a
copertura delle sedi dei distretti 3 e 4.
Si evidenzia, quindi, una grave carenza di medici convenzionati
di continuità assistenziale, nonostante nel corso del 2021
l'Azienda USL abbia pubblicato sette avvisi per incarichi
provvisori e di sostituzione. A tal proposito, si precisa che la
carenza dei medici di continuità assistenziale - fenomeno che si
sta manifestando anche a livello nazionale - in questa settimana è
stata aggravata dalle avvenute dimissioni da parte dei sanitari in
servizio nella nostra regione per motivazioni di natura fiscale,
dovute al cosiddetto regime forfettario nell'ambito della
tassazione reddituale.
Di conseguenza, sin dal mese di agosto, l'Azienda USL, dopo un
incontro con i medici di continuità assistenziale, ha messo in atto
le misure di contenimento percorribili, riorganizzando la presenza
dei sanitari disponibili nelle varie sedi distrettuali.
In contemporanea, sulla questione è stato attivato un tavolo di
lavoro al quale partecipano l'Assessorato e l'Azienda USL, dove
sono in corso di valutazione una serie di proposte di natura
contrattuale ed economica che saranno presentate a breve ai
rappresentanti delle organizzazioni sindacali di categoria, ai fini
della stipula in tempi brevi di un accordo integrativo regionale
specifico che dovrà tener conto anche dei dati di attività del
servizio.
Presidente -
La parola al collega Carrel per la
replica.
Carrel (PA) -
La questione "altre attività in ambito
sanitario" poi sarà oggetto, come sa, di un'interrogazione del
nostro gruppo; ci premeva fare luce su questa situazione che dal
nostro punto di vista è alquanto grave e significativa.
Come ci ha detto lei, tanti medici hanno già raggiunto il tetto
massimo di ore, quindi bisognerebbe rivedere quali sono i calendari
e come sono stati organizzati i turni, perché non può essere
possibile che in una notte due interi distretti siano completamente
scoperte di guardie mediche.
Credo che questo sia un problema che è giusto porre
all'attenzione dell'Aula e dell'Assessorato, che sono convinto che
porrà rimedio a questa mancanza.
