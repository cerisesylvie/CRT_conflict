Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 2955 del 11 febbraio 1998 - Resoconto
SEDUTA ANTIMERIDIANA DELL'11 FEBBRAIO 1998
OGGETTO N. 2955/X Determinazione dei contributi per ogni unità
di bovino adulto (U.B.A.) degli allevamenti con la qualifica
sanitaria di ufficialmente indenne per la campagna di bonifica
sanitaria del bestiame 1996/1997, ai sensi della legge regionale 7
novembre 1994, n. 66.
Deliberazione Il Consiglio
Richiamata la legge regionale 7 novembre 1994, n. 66, che
prevede la concessione di misure annuali a favore dei titolari di
allevamento che acquisiscono o mantengono la qualifica sanitaria di
allevamento ufficialmente indenne da tubercolosi, brucellosi e
leucosi;
Richiamato inoltre l'articolo 4 della legge suddetta che
stabilisce che il Consiglio regionale determini annualmente con
propria deliberazione l'entità delle misure da concedere per
l'acquisizione della qualifica e/o del suo mantenimento, tenendo
conto dello stanziamento iscritto in bilancio;
Richiamata anche la legge regionale 17 dicembre 1997, n. 41,
(finanziamenti di spesa nei diversi settori regionali di intervento
e rideterminazione delle autorizzazioni di spesa di leggi regionali
in vigore, assunti in coincidenza con l'approvazione del bilancio
di previsione per l'anno finanziario 1998 - Legge finanziaria per
gli anni 1998/2000) ed in particolare l'articolo 19 che ridetermina
in lire 7.500.000.000= la spesa per l'applicazione della legge
regionale 7 novembre 1994, n. 66;
Rilevato che per la campagna precedente l'entità della misura
era stata fissata in lire 250.000.= e 200.000.= per ogni unità
bovino adulto (U.B.A.), rispettivamente, per l'acquisizione ed il
mantenimento della qualifica sanitaria ed in lire 30.000.= per ogni
capo ovicaprino e, ritenuto di mantenerla uguale anche per la
campagna 1996/1997;
Visto il parere favorevole di legittimità rilasciato dal
Direttore della Direzione Regolamenti Comunitari e Sviluppo
Zootecnico dell'Assessorato Agricoltura e Risorse Naturali,
Coordinamento Agricoltura, ai sensi dell'articolo 72 della legge
regionale n. 3/1956 e successive modificazioni, e del combinato
disposto degli articoli 13 - comma 1 lett. e) e 59 - comma 2 -
della legge regionale n. 45/1995, sulla presente deliberazione;
Richiamata la deliberazione di Giunta regionale n. 4853 in data
30 dicembre 1997 concernente l'approvazione del bilancio di
gestione per l'anno 1998 e per il triennio 1998/2000, con
attribuzione alle strutture dirigenziali di quote di bilancio e
degli obiettivi gestionali correlati e di disposizioni
applicative;
Visto l'obiettivo n. 141001 concernente: "Promozione,
coordinamento e attuazione di iniziative tendenti al miglioramento
e all'incremento del patrimonio zootecnico regionale";
Delibera
1) di determinare in lire 250.000.= e in lire 200.000.=, per
ogni unità bovino adulto (U.B.A.), rispettivamente, per
l'acquisizione ed il mantenimento della qualifica sanitaria di
ufficialmente indenne, ed in lire 30.000.= per ogni ovicaprino,
l'entità della misura da concedere, per la campagna 1996/1997 ai
titolari di allevamenti che acquisiscono o mantengono la qualifica
sanitaria di allevamento ufficialmente indenne da tubercolosi,
brucellosi e leucosi;
2) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 8 del
decreto legislativo 22 aprile 1994, e di darne esecuzione.
Presidente Ha chiesto la parola il Consigliere Viérin Marco.
Viérin M. (Aut) Per chiedere all'Assessore alcuni chiarimenti,
visto che in altre occasioni, sempre parlando di questo tema,
l'Assessore ci disse che questo contributo sarebbe stato poi
integrato in una legge complessiva e non sarebbe più stato concesso
per le stalle indenni, sarebbe stata fatta da parte
dell'Amministrazione regionale una nuova normativa eliminando i
contributi sotto l'aspetto sanitario.
Volevo capire se questo contributo, previsto per la campagna
?96-?97, sia anche già definito per il ?97-?98, altrimenti chi deve
lavorare la terra non sa ancora se nella campagna ?97-?98 potrà
avere questi contributi.
Presidente Qualcuno chiede la parola? Dichiaro chiusa la
discussione generale. Ha chiesto la parola l'Assessore
all'agricoltura e risorse naturali, Vallet.
Vallet (UV) Questa legge ha nell'erogazione di quest'anno
l'ultima erogazione prevista. Come il Consigliere Viérin si
ricorda, la legge aveva avuto una validità triennale poi rinnovata
per un biennio, legge che aveva e ha come finalità quella di dare
l'ennesimo incentivo per tendere all'eradicazione delle malattie
infettive, brucellosi e tubercolosi.
Per quanto riguarda il complesso delle contribuzioni nel settore
zootecnico, farò pervenire il prospetto dell'evoluzione delle
contribuzioni nel settore zootecnico dal ?93 al ?97, da dove è
possibile evincere con molta chiarezza che quanto abbiamo detto nel
luglio '93, nel senso che ha ricordato testé il Consigliere Viérin
di diminuire l'apporto di contributi che hanno attinenza con
aspetti sanitari e di non far mancare risorse al settore
zootecnico, si è puntualmente concretizzato. Direi anche che
complessivamente tenuto conto degli aiuti previsti in applicazione
al regolamento 2078 e 2328, questi aiuti sono considerevolmente
aumentati dal ?93 ad oggi.
Per quanto riguarda la revisione complessiva della legge quadro
n. 30/84, la Giunta ha affidato una consulenza alla fine del ?97
per rivedere l'impianto della legge stessa. È una discussione che
richiederà del tempo anche perché nel frattempo è cambiata un po'
la maniera di porsi rispetto agli aiuti nel settore agricolo
proprio come visione di insieme anche a livello comunitario. Si
cercherà di dare un'impostazione che, prescindendo un po' dal
singolo intervento per la singola iniziativa, preveda invece
interventi più complessivi rispetto al settore. È una discussione
che non potrà essere portata a termine in questi due mesi di
attività che ci separano dalla fine di questa legislatura, ma che
dovrà essere affrontata nella prossima legislatura. Cercherò per
quanto mi concerne di mettere a disposizione gli elementi di
discussione.
Per quanto riguarda invece il discorso degli interventi
finanziari nel settore zootecnico, tengo a ribadire che in questo
quinquennio, coerentemente con l'impostazione che ci siamo dati nel
?93, assolutamente non sono mancate risorse al settore ma, come il
Consigliere avrà la possibilità di constatare dalle tabelle che gli
fornirò nei prossimi giorni, queste sono addirittura aumentate.
Presidente Ha chiesto la parola il Consigliere Viérin Marco per
dichiarazione di voto.
Viérin M. (Aut) L'Assessore correttamente ha sottolineato le mie
preoccupazioni. Mi auguro solo che non succeda come tante volte è
successo in quest'aula quando si è parlato di consegnare al
sottoscritto uno specchietto a dimostrazione di quanto affermato
dall'Assessore, ma questo poi non è avvenuto. Chiederei vivamente
all'Assessore di farmi avere lo specchietto, non vorrei avere però
- faccio una battuta - uno "specchietto per le allodole",
preferirei uno specchietto molto serio anche perché questo è un
problema che, oltre al settore agricolo, tocca di riflesso altri
settori.
Sappiamo che c'è un sempre maggiore abbandono da parte dei
giovani di questo settore, come ci aveva già anticipato l'Assessore
ad inizio legislatura i finanziamenti in merito alle stalle indenni
finiscono nel biennio ?96-?97, ad oggi gli agricoltori sulla
campagna in corso ?97-?98 non hanno le idee chiare e sono alquanto
preoccupati.
Gradirei ricevere al più presto il documento da parte
dell'Assessore, comunque il Gruppo degli Autonomisti per la
campagna ?96-?97 appena trascorsa voterà a favore.
Presidente Pongo in votazione la delibera in oggetto:
Presenti, votanti e favorevoli: 25
Il Consiglio approva all'unanimità
