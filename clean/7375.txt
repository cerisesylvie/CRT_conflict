Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1878 del 5 marzo 1986 - Resoconto
OGGETTO N. 1878/VIII - DISEGNO DI LEGGE CONCERNENTE:
"MODIFICHE ALLE LEGGI REGIONALI 22 GENNAIO 1980, N. 2 E 9 GIUGNO
1981, N. 28, IN ATTUAZIONE DELLA LEGGE STATALE 15 GENNAIO 1986, N.
4: "DISPOSIZIONI TRANSITORIE NELL'ATTESA DELLA RIFORMA
ISTITUZIONALE DELLE UNITA' SANITARIE LOCALI".
PRESIDENTE
: Colleghi Consiglieri, nel testo che vi è
stato distribuito c'era la prima stesura di questo disegno di
legge. La Commissione però ha espresso il parere favorevole per un
nuovo articolato. La Presidenza pertanto, come del resto è anche
previsto dal regolamento, suggerisce che si discuta sul nuovo
articolato già distribuito a tutti i Consiglieri.
Ha chiesto la parola l'Assessore alla Sanità ed Assistenza
Sociale Voyat; ne ha facoltà.
VOYAT (U.V.):
Come tutti sanno, questa legge è necessaria
per adeguare la legislazione esistente, sull'Unità Sanitaria Locale
valdostana, alle direttive statali dettate dalla legge n. 4 del 20
gennaio 1986. Questa legge, chiamata "miniriforma", stabilisce
alcuni punti fissi come, ad esempio, il termine di 45 giorni, che
scadono domani, per l'emanazione da parte delle Regioni di una
normativa regionale. Essa stabilisce inoltre che il numero dei
componenti dell'assemblea dell'associazione dei comuni deve essere
rapportato al numero della popolazione dell'insieme dell'Unità
Sanitaria Locale e quindi che noi, con 114.000 abitanti, rientriamo
nella fascia che raggruppa i Comuni che hanno tra i 100.000 ed i
250.000 abitanti, e pertanto la nostra assemblea deve essere
composta da 50 membri. La nuova normativa prevede che questi ultimi
debbano essere rappresentanti dei consiglieri comunali eletti dai
rispettivi consigli comunali; prevede inoltre una riduzione del
numero dei componenti il comitato di gestione da un minimo di 4 ad
un massimo di 6, e quindi per noi si tratta di scendere da 15 fino
a 6; infine stabilisce che sia presentato il "curriculum vitae"
degli aspiranti a ricoprire un posto nel comitato di gestione.
Da parte nostra c'era l'esigenza di rispettare le direttive ed
il piano socio-sanitario regionale ancora in vigore. Purtroppo, il
poco tempo a disposizione e la necessità di dover consultare gli
organi centrali competenti, per verificare fino a che punto noi,
come Regione a Statuto Speciale e con una sola Unità Sanitaria
Locale che opera su tutti i 74 Comuni della Regione, avremmo potuto
derogare a quella legge, ci hanno messo nelle condizioni di
presentare questo disegno di legge un po' in ritardo. Comunque la
Giunta non aveva intenzione di voler forzare le cose, riducendo i
tempi della discussione: ciò è stato imposto dalla necessità e dal
poco tempo a disposizione. L'urgenza infatti, ci ha fatto
dimenticare, in un primo tempo, di regolamentare la retribuzione
dei membri del consiglio dei revisori dei conti e pertanto abbiamo
presentato degli emendamenti in tal senso in sede di Commissione
consiliare competente e, nello stesso tempo, abbiamo accolto alcune
precisazioni ed altri emendamenti che sono stati proposti dai
diversi Commissari, ritenendo opportuno perciò presentare un nuovo
testo concordato tra la Giunta e la Commissione competente.
Analizzando il testo della legge, scopriamo che l'articolo 1
prevede la composizione dell'assemblea e le modalità per la
votazione dei suoi membri. Al Comune di Aosta sono stati attribuiti
9 consiglieri comunali; la Giunta regionale in prima istanza aveva
indicato il numero di 7 consiglieri, ma, dopo una discussione
approfondita svoltasi in sede di Commissione e dopo un ulteriore
incontro svoltosi proprio oggi con le forze politiche del Comune di
Aosta, ha accettato di elevare il numero dei consiglieri da 7 a
9.
L'articolo 2 prevede che, se un membro perde la qualifica di
consigliere comunale, automaticamente decade anche da membro
dell'assemblea. L'articolo 3 comprende una modifica imposta dalla
mutata composizione dell'Assemblea e dalle sue diverse competenze.
L'articolo 4 stabilisce le indennità spettanti al presidente
dell'assemblea, al presidente del comitato di gestione e ai membri
del comitato di gestione. L'indennità spettante al presidente del
comitato di gestione è pari a quella di un sindaco di capoluogo di
Regione; quella del presidente dell'assemblea è pari al 40% di
quella spettante al presidente del comitato di gestione; quella dei
membri del comitato di gestione è pari al 50% di quella spettante
al presidente del comitato di gestione.
L'articolo 5, che in pratica è un nuovo emendamento, stabilisce
l'indennità per il collegio dei revisori dei conti che è pari al
50% di quanto spetta al presidente del comitato di gestione, per il
presidente del collegio dei revisori, ed al 40% per i membri del
collegio dei revisori dei conti. L'articolo 6 indica quali sono gli
organi dell'unità sanitaria locale. L'articolo 7 specifica le
competenze dell'assemblea. L'articolo 8 prevede che il presidente
ed i membri del comitato di gestione siano eletti a maggioranza e
con separate votazioni, da parte dell'assemblea, e che nel contempo
venga presentato il loro "curriculum vitae". L'articolo 9 specifica
i compiti del comitato di gestione.
L'articolo 11 prevede l'emanazione, da parte del Presidente
della Giunta, di un decreto sulle modalità delle votazioni e della
convocazione della prima assemblea. La Commissione ci ha chiesto di
inserire una norma sulle modalità per lo svolgimento delle elezioni
e pertanto abbiamo aggiunto che: "...alle elezioni dell'assemblea
si procede sulla base di liste presentate in ciascun ambito
territoriale, sottoscritte da almeno 5 aventi diritto e ciascun
consigliere comunale può votare una sola lista e manifestare le
preferenze esclusivamente per i candidati della lista votata".
L'articolo 12 è quasi rituale.
Detto questo posso immaginare che la discussione si svolgerà
prevalentemente sulla composizione dell'assemblea e sulla
ripartizione dei rappresentanti. La maggioranza aveva previsto 7
consiglieri per il Comune di Aosta, ma non ci si voleva
assolutamente fossilizzare su quel numero e sul perché non poteva
diventare 8 o 9. Abbiamo cercato di accontentare alcune richieste
pur di far svolgere una discussione franca e capace di coagulare
attorno al disegno di legge la maggior parte delle forze politiche
valdostane. Riservando 9 posti dell'Assemblea al Comune di Aosta,
che però non ha una grande estensione territoriale, si offre al
capoluogo regionale la possibilità di essere rappresentato in
ragione di 1 Consigliere ogni 4.000 abitanti. Nel resto della
Regione, che pure ha una estensione territoriale molto più vasta,
si avrà 1 rappresentante all'assemblea ogni 2.000 abitanti.
Qualcuno ci ha detto che la popolazione del Comune di Aosta incide
per il 32% sul totale della popolazione regionale, però non
dobbiamo dimenticare che lo stesso Comune è rappresentato con una
percentuale pari al 18%. Vorrei solo ricordare quanto ho già detto
ieri in Commissione e cioè che si sta parlando dell'Unità Sanitaria
Locale della Valle d'Aosta e non dell'Unità Sanitaria Locale del
Comune di Aosta. Bisognerebbe inoltre tenere presente che a questa
assemblea, che pure è l'espressione di una associazione di Comuni,
non saranno rappresentati più di 30 Comuni della Regione.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Io credo che il discorso dell'U.S.L.,
in seguito all'approvazione della legge n. 4 del 1986, debba essere
fatto anche alla luce di quanto previsto da questa "mini riforma".
Una mia prima considerazione riguarda la rivalutazione dell'ente
Comune, perché l'assemblea generale viene sciolta e viene data una
diversa caratterizzazione alle rappresentanze dei Comuni e delle
associazioni di tipo intercomunale. Questo dimostra che le critiche
rivolte in passato all'organismo dell'assemblea, in quanto tale,
erano quanto mai giustificate.
D'altronde, al di là della questione del numero delle Unità
Sanitarie Locali, c'è da dire che l'assemblea che ha retto le sorti
dell'U.S.L. della nostra Regione fino a pochi mesi fa, ha dato un
ben misero spettacolo di sé; qualcuno dice che forse aveva "rotto"
più che "retto". Nonostante il numero così pletorico dei suoi
membri, e su questo occorrerebbe fare una piccola riflessione, più
volte il suo presidente è stato costretto a riconvocare l'assemblea
il giorno successivo, perché non c'era il numero legale per rendere
valida l'assemblea. Questo fenomeno testimonia anche che la
vocazione dei Comuni ad essere rappresentati in seno all'assemblea,
all'atto pratico si dimostra una mera petizione e difesa di
principio, perché quando c'è da lavorare...
(...INTERRUZIONE...)
No, non è vero! Mi dispiace, ma devo riconoscere che, almeno
durante il periodo in cui c'ero anch'io, i grandi assenti non erano
certamente quelli del Comune di Aosta, anche perché il numero di
Consiglieri necessario per rendere legalmente valida l'assemblea
era di almeno 55 ed il mancato raggiungimento di quel numero non
poteva essere certamente addebitato ai 13 rappresentanti del Comune
di Aosta. Comunque io credo che sia specioso, sciocco e stupido
voler continuare questa polemica nei confronti del Comune di Aosta,
che anche in questa occasione, a mio avviso, ha rivendicato il suo
peso specifico.
Qui non possiamo prenderci in giro ed è bene che ci diciamo le
cose come stanno. Noi siamo stati d'accordo nel voler iscrivere
all'ordine del giorno questo disegno di legge, pur potendo servirci
dell'espediente di non far raggiungere il numero consentito ed
impedendo così la sua iscrizione. Sarebbe stato un atto poco
corretto, anche se il disegno di legge, come è stato riconosciuto
dallo stesso Assessore, è stato presentato solo il giorno prima
della convocazione del Consiglio. Eppure io potrei dire che c'era
tutto il tempo per valutare un po' più attentamente la questione.
Tra i motivi del ritardo io credo che sia da annoverare anche il
problema della rappresentanza del Comune di Aosta che non deve
essere continuamente penalizzata; al di là dei calcoli più astrusi,
non si raggiunge mai infatti un parametro effettivo.
Cerco di fare un discorso di carattere generale, perché,
nonostante tutto, quando si parla di distretti sanitari, si fa un
discorso, mentre quando si parla di distretti scolastici, se ne fa
un altro. La favola ha come morale che per Aosta, una volta viene
considerato l'aspetto demografico e un'altra volta quello
territoriale. Io dico invece che in questo caso è opportuno
considerare l'utenza, altrimenti non ci siamo! E' inutile infatti
dire che un Comune ha una grande estensione territoriale, quando i
suoi confini comprendono anche i picchi e le nevi eterne! E' del
tutto inaccettabile, in questo caso, il riferimento al territorio!
Quello che conta è l'utenza e, purtroppo (dico "purtroppo" perché
ognuno di noi ha spesso bisogno, per motivi vari, dell'U.S.L.), le
esigenze di 37.000 persone non sono rapportabili e neppure
paragonabili a quelle di 4.000 o di 5.000 persone o, peggio ancora,
a quelle del limite minimo di 1.899 persone.
Nella relazione si dice che: "Il quadro che ne deriva, sulla
base dei criteri di elezione previsti è il seguente, sottolineando
che al Comune di Aosta, in considerazione del peso demografico,
viene attribuita una rappresentanza in seno all'assemblea di 7
componenti". Una delle regole fondamentali della democrazia è
quella della proporzionalità. Noi non vogliamo applicare in questo
disegno di legge la proporzionale pura, perché ciò non sarebbe
giusto. Esistono però dei validi correttivi, tra i quali c'è anche
il "metodo di Hondt" che non applica la proporzionale pura alle
elezioni, ma prevede "un premio" per le liste maggiori. Noi
vorremmo che lo stesso metodo fosse applicato al Comune di Aosta
che, in questo contesto, può essere assimilato al partito maggiore,
con diritto, quindi, ad un premio. Le percentuali possono essere
manipolate nei più svariati modi, ma se noi applichiamo il criterio
della proporzionalità, ad Aosta dovrebbero spettare 16
rappresentanti. Questa è la verità!
Oggi, durante i lavori della Commissione preposta alla soluzione
di questi problemi, ho sentito i rappresentanti del Comune di Aosta
lamentarsi di dover continuamente contrattare la propria
rappresentanza. Questa è una forma di mortificazione nei confronti
del Comune di Aosta. Io non voglio che si privilegi il Comune di
Aosta a scapito di altre realtà comunali, ma non mi sembra giusto
che esso debba fare quasi un atto di sottomissione alla Regione,
ogni volta che si discute di una sua rappresentanza.
Durante le ultime elezioni comunali tutte le Forze politiche
hanno presentato "il problema Aosta" con un'ottica sostanzialmente
diversa, ma tutte le Forze politiche hanno avuto come elemento
unificante dei loro programmi elettorali l'intenzione di voler
ridare ad Aosta la caratteristica di capoluogo, per non dire,
addirittura, di capitale della nostra Regione autonoma. Questo
discorso vale solo quando si deve andare alle elezioni; quando
invece si devono trarre le conclusioni di questa impostazione, si
propongono solo 7 rappresentanti. Mi si può dire che si è arrivati
a 9, ma sulla base di quale criterio?
(Voce fuori microfono: "Troppo buoni!")
TORRIONE
: Troppo buoni? Allora ci possiamo anche sedere e
non parlare più. Perché se diciamo "Troppo buoni!" per una
rappresentanza che è notevolmente al di sotto della proporzione che
ne deriva, io dico solo che questo può essere fatto e non lo
contesto, ma dico che è difficile far entrare il 74 nel 50, e
pertanto alcuni Comuni non saranno rappresentati; in questo senso
ha ragione l'Assessore. Ma quando qualche Comune rivendicherà la
propria rappresentanza occorrerà anche vedere di quale Comune si
tratterà...
(...INTERRUZIONE...)
Chiedo scusa, ma tu mi devi dire quali sono i Comuni che sono
rimasti senza rappresentanti in seno all'assemblea, perché tu
stesso hai fissato i due parametri dell'estensione territoriale e
della densità demografica. Comunque è inutile che la tiriamo troppo
per le lunghe, tanto noi sappiamo che alla fine prevarrà la logica
dei numeri! Noi abbiamo cercato di fare alcune considerazioni
affinché fosse valutata l'opportunità di dare una giusta
rappresentanza al Comune di Aosta, senza volerla sovradimensionare:
e su questo aspetto noi conduciamo la nostra battaglia.
Aggiungiamo di credere che il Comune di Aosta abbia assunto un
atteggiamento di prudenza e di moderazione, e quindi non
conflittuale nei confronti della Regione, dichiarandosi anche
soddisfatto di ottenere 10 rappresentanti. Mi sembra che questo
numero possa essere considerato una giusta mediazione tra le
richieste fatte e l'offerta proposta. Eppure non si è voluto
neanche prendere in considerazione questo atto di buona volontà e
perciò ognuno si assuma le proprie responsabilità e ognuno potrà
dire di aver sostenuto una causa piuttosto che un'altra. Bisognerà
solo evitare di dire ai propri elettori di considerare Aosta con un
occhio di particolare riguardo. In questo caso Aosta non è stata
certamente considerata con un occhio particolare. Le si è data
infatti una rappresentanza che è sottodimensionata, non rispetto
alla sua densità demografica e quindi alla sua popolazione, ma
rispetto alla sua utenza.
Io non riesco a capire come un distretto che ha 11.051 abitanti
residenti possa avere 6 rappresentanti in seno all'assemblea,
mentre al Comune di Aosta non se ne vogliono attribuire neppure 10.
Chiedo all'Assessore di volermi spiegare questa differenza, perché
da 11.000 a 37.000 ci sono quasi 26.000 persone in più. Grazie.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi abbiamo accettato la richiesta
dell'Assessore alla Sanità ed Assistenza Sociale, Voyat, di
procedere all'iscrizione in via d'urgenza di questo disegno di
legge, perché abbiamo voluto distinguere, in modo responsabile, le
questioni procedurali dalle questioni di merito. Nonostante che ce
ne fossero le condizioni, non abbiamo voluto insistere sulla
questione procedurale, facendo slittare l'esame del disegno di
legge al prossimo Consiglio, perché siamo in quest'aula per
rispondere del nostro comportamento rispetto alle normative
esistenti e rispetto agli interessi generali della popolazione.
Comunque non siamo soddisfatti del risultato ottenuto negli
intensi colloqui che si sono avuti in questi giorni: per questo noi
Comunisti, insieme ai colleghi Consiglieri Pascale, Viberti e
Baldassarre, abbiamo presentato un emendamento al disegno di legge
che nella sua prima stesura presentava dei difetti molto rilevanti,
tra i quali ne voglio sottolineare solo alcuni. Si prevedeva, ad
esempio, una distribuzione dei 50 seggi che penalizzava fortemente
il Comune di Aosta, attribuendogli 7 rappresentanti su 50, cioè il
14% della rappresentanza; in una parte del disegno di legge si
attribuiva al Presidente della Giunta il compito di disciplinare,
con un proprio decreto, le modalità delle votazioni per l'elezione
dei componenti del distretto; c'era ancora una sperequazione nelle
indennità attribuite al presidente del comitato di gestione, ai
componenti del comitato di gestione ed ai revisori dei conti;
inoltre non era chiaro come le indennità fossero collegate alla
tabella della legge n. 816 del 1985 che prevede le indennità
spettanti agli amministratori pubblici.
Alcune correzioni sono state apportate nel corso del dibattito
svoltosi in Commissione e si è quindi giunti a precisare le
modalità delle elezioni, e questo, a nostro giudizio, è positivo;
si è resa più congrua l'indennità per le persone che avranno il
compito di organizzare la gestione della salute; si è portato,
infine, da 7 a 9 il numero dei componenti del comitato di gestione
spettanti al Comune di Aosta.
A nostro giudizio, però, non si è risolta in modo equo la
questione dell'equilibrio tra le diverse esigenze di cui questo
Consiglio regionale deve tenere conto e proprio in questo senso va
il nostro emendamento.
Noi condividiamo quello che è stato detto prima dal Consigliere
Torrione e cioè che la scelta di 7 o di 9 rappresentati è fondata
su riferimenti alla legge precedente, ma non invece su criteri
oggettivi e in qualche modo giustificati. Con l'emendamento che noi
proponiamo, insieme ad altri Consiglieri, chiediamo che a ciascuno
degli ambiti sia attribuito 1 seggio, compreso il Comune di Aosta.
Si arriva così ad un totale di 15 seggi, mentre gli altri 35 seggi
dovrebbero essere ripartiti in modo proporzionale tra i 15 ambiti.
In questo modo il Comune di Aosta non arriva ai 16 seggi, che
avrebbe con la proporzionale pura, ma a 12. Così tutti gli ambiti,
anche i più piccoli come il n. 14, avranno 2 rappresentanze. Il
criterio proposto tiene in considerazione da una parte l'esigenza
che tutti gli ambiti abbiano una rappresentanza adeguata e
dall'altra la necessità di una rappresentanza più proporzionata per
il Comune di Aosta.
Sovente ci troviamo a discutere sul come quantificare il peso
del Comune di Aosta all'interno della Regione. Io credo che in
questo senso si possano fare due osservazioni: la prima riguarda la
necessità che tra la Regione ed il Comune di Aosta ci sia una
correttezza di rapporti. Molto spesso, a livello di Regione, si
prendono delle decisioni che riguardano anche il Comune di Aosta,
senza avere alcun rapporto con gli amministratori della città. Noi,
quindi, rivendichiamo l'esigenza di un rapporto più stretto tra la
Regione ed il Comune di Aosta. Molti amministratori di questo
Consiglio provengono da una precedente esperienza nel Consiglio
comunale di Aosta e sanno che in quel Comune la Regione è vista
come un qualcosa che opprime e che decide, passando sopra la testa
dei consiglieri comunali, degli assessori e del sindaco della
città.
La seconda esigenza è quella di avere un criterio astratto, che
proceda "per testa" nel considerare tutti i Comuni uguali in quanto
Comuni, altrimenti si potrebbe arrivare alla proposta assurda,
avanzata nel corso delle trattative, che attribuisce 1 seggio ad
ogni Comune, in quanto tale. Sarebbe più utile invece considerare i
Comuni in relazione al problema di cui si sta parlando: se ad
esempio si sta parlando di boschi o di strade, il territorio ha una
sua rilevanza, ma se invece si parla di salute, io credo che, pur
tenendo conto dell'estensione territoriale, debba essere tenuto in
maggiore considerazione il numero delle persone.
Noi riteniamo che in questo caso non si sia tenuto conto delle
due esigenze: da una parte di dare una rappresentanza a tutti gli
ambiti, a quelli più piccoli e a quelli più lontani, e dall'altra
di dare alla città un peso che, in qualche modo, sia più
proporzionato alla sua consistenza umana. La salute è una questione
che riguarda le persone e quindi le persone devono entrare nel
conto. Per altre questioni, come ad esempio i soldi, le strade,
ecc., si possono usare criteri diversi. Questo criterio però ci
sembra una forzatura che è ancora presente nel disegno di legge,
nonostante gli evidenti miglioramenti registrati tra la prima e la
seconda versione e dei quali noi crediamo di dover dare atto alla
Giunta.
PRESIDENTE
: Ha chiesto la parola il
Consigliere-Segretario Tamone; ne ha facoltà.
TAMONE (U.V.):
Vorrei solo dire che ci si sbaglia nel
porre la questione in termini di lotta tra Aosta ed il resto della
Valle. In ogni caso, anche a nome di tutti quelli che oggi hanno
partecipato alle trattative, ringrazio le forze di opposizione per
aver accettato di far iscrivere all'ordine del giorno in via
d'urgenza questo disegno di legge, malgrado le differenze di
valutazione che ancora sussistono e per le quali io non posso
sapere quale sarà il loro atteggiamento in relazione al voto.
L'iscrizione di questa legge all'ordine del giorno ci è stata
accordata grazie alle intense trattative ed anche in seguito alla
disponibilità dimostrata dall'Assessore Voyat per risolvere il
problema della città di Aosta.
Non ritengo necessario ripetere l'iter della legge, che del
resto è già stato ricordato dall'Assessore, però credo che
sicuramente avremmo potuto avere un altro genere di rapporti con la
città di Aosta. Mi dispiace che il Consigliere Torrione non abbia
partecipato a tutta la riunione, perché verso la fine io ho
spiegato quali sono i nostri atteggiamenti mentali nei confronti
della città di Aosta. Essa fa parte del distretto n. 5, o
dell'ambito territoriale n. 5, e avremmo potuto lasciarla in
quell'ambito, dandole anche una maggiore rappresentanza. Immaginate
però che cosa potrebbe succedere al momento delle elezioni, perché,
volenti o nolenti, i consiglieri del Comune di Aosta sono solo 40
che, nell'ambito territoriale, potrebbero disperdersi in mezzo agli
altri e chissà che cosa ne potrebbe venire fuori.
Consigliere Torrione, diciamoci la verità: si poteva anche fare
così e nessuno avrebbe potuto dire nulla, perché il discorso
sarebbe stato ineccepibile. Invece, per cercare di risolvere questo
problema, dimostrando anche una certa sensibilità, abbiamo
scorporato la città di Aosta dall'ambito territoriale. Sarebbe
sufficiente analizzare l'orientamento politico degli elettori del
distretto di Aosta per supporre quali potrebbero essere i
risultati; ne consegue quindi che, al contrario di quanto dite voi,
noi siamo stati molto sensibili. Se osserviamo la realtà aostana
dal di fuori, scopriamo che nella città di Aosta è concentrato il
90% dei servizi socio-sanitari della Valle ed i cittadini di Aosta,
bene o male, in qualche modo sono già tutelati proprio perché nella
città c'è praticamente tutto. I cittadini di Aosta sono quindi dei
cittadini di "serie A" nei confronti dei cittadini di Lillianes, di
Brusson e di Courmayeur. A questo punto...
BALDASSARRE
(fuori microfono): "Togli Brusson! Togli
Brusson!"
TAMONE
: No! Brusson non ha l'ospedale e purtroppo, se al
Presidente Rollandin viene il mal di pancia a Brusson... Va bene!
Allora diciamo di Challant-St.-Anselme. E' chiaro che, a questo
punto, come ho già detto oggi...
(...INTERRUZIONE...)
Lillianes l'ho già indicato oggi e adesso, poiché non c'è il
Consigliere Pedrini, non lo cito più. Comunque il discorso sta in
questi termini e noi abbiamo cercato un equilibrio ripetendo le
stesse proporzioni di prima, quando cioè i rappresentanti del
comune di Aosta nell'U.S.L. erano circa il 10%. Abbiamo anche
cercato di aumentare questa percentuale arrivando sino a questo
punto...
(voce fuori microfono): "Che bravi...!"
TAMONE
: Non siamo solo bravi, siamo addirittura
bravissimi. E bisogna ricordarsi che l'Assessore Voyat ha
dimostrato "una gentilezza di cuore ed una enorme dose di
magnanimità", perché siamo arrivati addirittura al 18%.
VIBERTI
(fuori microfono): "E' il concetto del buon
cuore!")
TAMONE
: Aspetta, aspetta! Siamo arrivati al 18% perché
abbiamo capito che, anche in questo caso, c'era bisogno di dare a
tutti una certa rappresentanza all'interno dell'assemblea. Del
resto sappiamo benissimo che se certi Partiti non dovessero essere
rappresentati nel Comune di Aosta, non sarebbero rappresentati in
nessun'altra parte. Noi abbiamo tenuto conto anche di questo
aspetto e nell'assemblea dell'U.S.L. saranno rappresentati tutti i
partiti politici, sperando sempre che ciò possa favorire il
raggiungimento di migliori risultati; non ci contiamo molto, ma lo
speriamo.
A tutti quelli che sono critici nei nostri confronti vorrei
chiedere di tener anche conto del fatto che molti Comuni non
saranno rappresentati, come ad esempio quelli della mia zona e cioè
delle due vallate del G.S. Bernardo e di Valpelline, nelle quali
saranno rappresentati solo 2 comuni su un totale di 11. Questa è la
realtà e non si capisce perché il cittadino di St.-Rhémy, a cui
vuole tanto bene il nostro amico Consigliere Pascale, non debba
avere nessun rappresentante.
BALDASSARRE
(fuori microfono): "C'è il traforo!"
TAMONE
: E chi se ne frega! E che forse gli facciamo
l'U.S.L. a Sion?
Scusami, ma a questo punto mi potrebbero anche stare bene...
Penso che ormai le idee non cambieranno più, e, al di là delle
diverse posizioni e dichiarazioni del periodo elettorale, fatte
evidentemente per attirare l'acqua al proprio mulino e beccare il
maggior numero di voti,...
(...INTERRUZIONE...) Ma questo vale per tutti i Partiti, perché
ad Aosta...
VIBERTI
(fuori microfono): "Ma i Socialisti non hanno
fatto neanche la campagna elettorale!"
TAMONE
: Se insisto ancora un po' non so come va a finire!
Comunque non si fanno promesse solo ad Aosta, ma anche nei paesi e
nei Comuni più grandi, dove si dice che si terrà conto delle loro
esigenze e di questo e di quello... Quando poi però si viene a
discutere in questo Consiglio sembra che esista solo Aosta e gli
altri 73 Comuni scompaiono. Noi non ci stiamo a queste condizioni e
non vogliamo marciare secondo questa logica.
Dico anche di più e cioè che nell'Union Valdôtaine c'erano delle
fortissime tendenze ad assegnare 1 solo rappresentante alla città
di Aosta, così come ad ogni altro Comune. Questo l'ho già detto
prima al Consigliere Mafrica e lo ribadisco anche qui. Non sappiamo
se si trattava di una tendenza giusta o sbagliata, però sappiamo
che c'era! Questa è la verità! Anche all'interno dei Partiti e dei
Movimenti, che oggi non prendono la parola, è fortemente contestato
il numero di 9 rappresentanti assegnato al Comune di Aosta, perché
viene ritenuto eccessivamente elevato. Anche questa è una forma di
verità che passa attraverso le file della maggioranza e tutti la
conoscono, perché si tratta di questioni dibattute tra noi diverse
volte, però occorre che la si dica anche pubblicamente. Noi
pensiamo che 9 sia un numero equo e che tenga nel debito conto le
esigenze del Comune di Aosta.
Voglio anche far notare che la legge di cui stiamo discutendo è
la conseguenza di una legge dello Stato che, come ho già detto oggi
in Commissione, si chiama: "Disposizioni transitorie nell'attesa
della riforma istituzionale delle Unità Sanitarie Locali". Se ne
deduce che questo disegno di legge non dovrà durare 5.000 secoli, o
almeno lo spero. Se il Governo italiano ha scritto "disposizioni
transitorie", non penserà certamente a far durare queste
disposizioni "in eterno"!
(...INTERRUZIONE...)
Ma a questo dovete provvedere voi, perché a Roma noi contiamo un
po' meno di voi e siete voi pertanto che dovete essere capaci di
sollecitare una nuova e più seria riforma. Comunque noi pensiamo
che durante la trattativa, anche se un po' virulenta, di questi due
giorni si sia tenuto conto di tutte le diverse esigenze, anche di
quelle di una "giusta" rappresentanza della città di Aosta,
giungendo, forse, molto più in là di dove nessuno potesse sperare
di arrivare. Grazie.
PRESIDENTE
: Ha chiesto la parola il Consigliere
Beneforti; ne ha facoltà.
BENEFORTI (D.C.):
Più che discutere sui numeri io vorrei
fare una riflessione, sulla quale richiamo l'attenzione di tutti i
Consiglieri. Se oggi è venuta fuori la miniriforma, ciò vuole dire
che il grande assemblearismo, dei 108 rappresentanti qui da noi e
magari dei 250 da qualche altra parte, non ha portato ad una sana
gestione della politica sanitaria del nostro Paese. Questa
miniriforma, in attesa della grande riforma come diceva il
Consigliere Tamone, si è resa necessaria per la mancanza di
funzionalità delle Unità Sanitarie Locali. Si rivedono pertanto le
assemblee e si rivedono anche i comitati di gestione, ed in essi si
deve portare avanti un discorso più di qualità che non di quantità.
Così facendo ci sarà sempre chi avrà maggiore rappresentatività e
chi ne avrà meno e potrà verificarsi il caso di un rappresentante
in meno per Aosta ed uno in più per Champorcher.
Tanto il comitato di gestione quanto l'assemblea, se vogliono
fare una vera politica della gestione sanitaria, devono pensare ai
problemi di tutta la Regione e non soltanto a quelli del campanile.
Occorre uscire dal campanilismo e dalla bega di paese, per pensare
solamente a quello che si può e si deve fare a Champorcher, a
Donnas o a Courmayeur. Poiché nel comitato di gestione non possono
più essere rappresentate le Comunità Montane, i 6 membri rimanenti
non dovrebbero forse avere anche la preoccupazione di gestire tutta
la politica sanitaria della Regione?
Io raccolgo il discorso che ha fatto oggi il Consigliere Tamone
e sono disposto a confrontarmi su di esso anche con gli amici del
Comune di Aosta. Ma devo dire che la città di Aosta è la località
della Valle più attrezzata sotto l'aspetto sanitario, specie
facendo un paragone con quello che succede in certe zone della
Valle. Ad Aosta c'è infatti l'Ospedale generale, c'è l'Ospedale
geriatrico e abbiamo tutta una serie di altre attività che non
hanno invece altri Comuni e altre zone della nostra Valle; girando
un po' si sentono molte lamentele. Dicevo che mi sento anche di
confrontarmi con gli amici del Comune di Aosta, nel senso che
ritengo giusto che certe vallate e certe zone o comunità abbiano
una certa rappresentanza in questo comitato di gestione e che
portino anche nell'assemblea le loro istanze che sono, magari, più
urgenti delle nostre. Però dobbiamo uscire da questo sistema di
dire che Aosta è penalizzata: io sono di Aosta, ma non mi sento
affatto penalizzato. Mi sentirei invece penalizzato se un domani
dovessi scoprire che i 9 membri di questo comitato non sono capaci
a gestire la salute! In questo, sì, mi sentirei penalizzato! Se il
Comune di Aosta nominasse un domani degli uomini incapaci di
gestire la politica sanitaria, in quel momento io mi sentirei
veramente penalizzato. Però, pur dando un'equa rappresentanza alle
Forze politiche e tenendo conto dei più svariati problemi, e senza
voler fare in questo momento l'uomo che tira fuori il coniglio dal
cappello, io dico che avere 7 o 9 rappresentanti è poco
significativo, mentre invece è doveroso uscire dal campanilismo ed
evitare di sentirci penalizzati.
Cerchiamo di portare avanti una valida ed efficace politica
sanitaria per ottenere la quale c'è molto da fare perché, lo sapete
meglio di me, la politica sanitaria oggi non va come dovrebbe
andare e la riforma, che anch'io ho sempre rivendicato sulle piazze
quando facevo un altro mestiere, certamente non era quella a cui si
è arrivati oggi. Però non possiamo più continuare a fare sempre e
solo i discorsi che si stanno facendo, dobbiamo invece riflettere
per cercare di realizzare una gestione sana ed efficace senza
sentirci penalizzati.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Vorrei dire una "cosetta" al Consigliere
Beneforti. Quando questa maggioranza si distribuisce "giustamente
ed in modo proporzionale" cariche ed incarichi di vario genere, io
penso che il Consigliere Beneforti sia molto più attento al
rispetto delle proporzioni di quanto non faccia per la tutela dei
posti che dovrebbero spettare al Comune di Aosta nell'assemblea
dell'U.S.L.. Questo vale per ricordargli che non si deve ragionare
così solo in un particolare caso. Se gli Unionisti sono i migliori
nella gestione della cosa pubblica, facciamo allora una Giunta di
soli Unionisti, visto che i Democristiani non sono in grado di
gestire la cosa pubblica.
(...INTERRUZIONE...)
Consigliere Beneforti, io sto ragionando per assurdo! Non è che
io consideri gli Unionisti i migliori amministratori, questo è ben
lungi dalle mie intenzioni, ma sto facendo un esempio e dico che,
se calza l'esempio fatto per il Comune di Aosta, diamo alla città
di Aosta anche solo 4 rappresentanti purché siano bravi e sappiano
fare bene il loro lavoro! In questo caso si tratta di gestire la
salute della nostra Regione ed il principio del "pro capite",
secondo me, dovrebbe essere posto alla base di tutto il
ragionamento.
A suo tempo noi avevamo insistito perché non ci fosse una sola
Unità Sanitaria Locale, ma che ce ne fossero 2: questo avrebbe
permesso di avere molti vantaggi. Oggi, nel caso di due Unità
Sanitarie Locali, potremmo consentire a tutti i Comuni di essere
rappresentati: avremmo un ospedale con un suo consiglio di
amministrazione e con una sua autonomia che gli permetterebbe di
avere una migliore gestione; la gestione della sanità nel Comune di
Aosta comporterebbe l'uso ed il pieno utilizzo dei consultori,
mentre invece quelli del Comune di Aosta non esistono quasi più. La
sanità nella nostra Regione è peggiorata con la riforma, perché
quest'ultima, a nostro avviso, è stata impostata in modo
scorretto.
Comunque poiché la discussione si è ridotta alla questione della
rappresentanza del Comune di Aosta, io mi chiedo quale criterio
verrà usato per pagare il depuratore: quello del pro-capite o
quello del territorio? Io sono certo che il sottoscritto dovrà
pagare tanto quanto un cittadino di un Comune della cintura, ma a
quel punto io mi rifiuterò di pagare e dirò: "No, voglio la stessa
proporzionalità che mi avete attribuito per quanto riguarda la
salute!" Che cosa significa dire che Aosta ha più servizi? Aosta ha
certamente più servizi, ma sopporta anche tutta una serie di disagi
che sono dovuti anche alla scarsa preveggenza del Comune di Aosta
ed in particolare del sindaco Bich che da tanti anni ha sul tavolo
molti problemi e continua a non volerli risolvere, perché magari
baratta la possibilità di una loro soluzione con la sua
poltrona.
Noi non accettiamo questa logica e sono preoccupato nel sentire
il Consigliere Tamone che ragiona in questo modo perché, quando in
questo Consiglio si parlerà di legge elettorale, "staremo freschi",
perché lui "concede" agli altri, come se fosse il depositario di
chissà che cosa. Ma caro Consigliere Tamone, è questo Consiglio che
decide! Non si può dire: "Noi abbiamo concesso al Comune di Aosta 9
anziché 7...".
(...INTERRUZIONE...)
Questo è quello che hai detto tu! "Noi abbiamo concesso 9
anziché... perché, se avessimo voluto, non avremmo dato né 9 e né
7.... se avessimo inserito Aosta nel distretto l'avremmo fregata!"
Questo è il discorso che hai fatto tu! E quindi tu dici: "Noi
abbiamo fatto una concessione!", ma questo non è un criterio
corretto di gestire la cosa pubblica, perché la rappresentanza deve
essere garantita a tutti e mi preoccupa seriamente uno che dice di
essere rappresentante di una minoranza e poi viene a farmi dei
discorsi del genere.
TAMONE
(fuori microfono): "...mi dispiace per te! Le
minoranze sono tutte rimaste fregate, caro mio!"
VIBERTI
: Ma come le minoranze sono fregate? Ma scusa, se
ci deve essere proporzionalità nella rappresentanza...
(...INTERRUZIONE...)
Io sto dicendo che tu, in quanto rappresentante di un Gruppo che
si dice di minoranza, parli di "concedere" agli altri, mentre
invece si tratta di prerogative che "spettano" di diritto! Io posso
anche ammettere che per Aosta si possa applicare una proporzionale
corretta, perché la sua popolazione è eccessiva rispetto al resto
della popolazione valdostana; su questo non ci sono dubbi. Però mi
pare che la nostra proposta di attribuirle 12 rappresentanti, da
questo punto di vista, sia corretta. Gli ambiti territoriali
infatti sono tutti garantiti ed il Comune di Aosta ha un peso
maggiore che, secondo noi, le compete in relazione alla sua
maggiore popolazione ed ai costi reali che esso sopporta per la
gestione della sanità nella nostra Regione. Ripeto che senz'altro
ci sono a monte degli errori che oggi ci costringono a fare delle
scelte limitate in questo numero. La responsabilità di queste
scelte sbagliate non è nostra, perché noi abbiamo votato contro la
legge che ha istituito un'unica Unità Sanitaria Locale.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Vorrei fare solo una brevissima
considerazione nell'interesse della Regione e credo anche
nell'interesse del Comune di Aosta. Io credo che questa
contrapposizione, che si determina sovente tra i due enti, sia più
speciosa che non reale. Mi sembra infatti di tornare indietro di
una decina d'anni, a quando si trattava di inserire Aosta nella
Comunità Montana. Anche allora c'era la questione del territorio e
della proporzionalità degli abitanti e anche allora c'era una
continua contrapposizione tra Aosta ed i Comuni della sua cintura;
in questo caso invece c'è una contrapposizione tra Aosta e gli
altri Comuni della Valle.
Io sono aostano ed ho anche un profondo rispetto delle autonomie
comunali in generale, ma non possiamo continuare a nasconderci
dietro un dito considerando Aosta come un'entità minore. Purtroppo,
e dico "purtroppo", Aosta è l'entità maggiore della nostra realtà
regionale ed è chiaro che vuole recitare il suo ruolo, il ruolo che
faticosamente si conquista ogni giorno. Il Consigliere Tamone dice:
"Aosta ha già a disposizione tutti i servizi." E' vero, ma a parte
il fatto che io non vedo come si possa collegare il discorso della
presenza dei servizi in Aosta con la sua rappresentanza e con la
rappresentanza di un piccolo Comune, è vero anche che Aosta, per il
fatto di avere una concentrazione di servizi, subisce anche un
carico sproporzionato rispetto alla sua entità demografica, perché
su di essa gravitano non solo i servizi sanitari, ma anche tutti i
servizi regionali. Questo è un ulteriore gravame per la città di
Aosta.
Questa divaricazione passa all'interno delle stesse Forze
politiche, perché i comunali che appartengono all'Union Valdôtaine,
alla Democrazia Cristiana o al Partito Socialista, si sentono
continuamente mortificati da un atteggiamento prevaricatore. Il
Consigliere Beneforti dice: "Facciamo prevalere la qualità"; ma
allora occorre discutere anche sulla questione della rappresentanza
perché, per garantire un minimo di qualità occorre anche avere una
certa rappresentanza.
Nell'atteggiamento dei rappresentanti del Comune di Aosta oggi
mi è sembrato quasi di cogliere un'estrema comprensione
verso le esigenze della Regione. Non sono venuti qui, infatti,
battendo i pugni e dicendo: "Signori miei, o 12 o morte!" Bisogna
dare atto ai rappresentanti del Comune di Aosta di aver detto:
"Partiamo da un'ipotesi ottimale, per arrivare ad un'ipotesi
intermedia". E di questo bisogna pure dar loro atto, altrimenti
sembrerebbe quasi trattarsi di persone venute qui a dire: "Mamma
mia... o questo o niente!" Io ho apprezzato moltissimo il discorso
estremamente moderato e mediatore di una rappresentante dell'Union
Valdôtaine che diceva: "Noi siamo anche per un ruolo di
mediazione".
Certamente non si stravolge l'equilibrio della futura assemblea
se al Comune di Aosta viene assegnato un solo rappresentante in
più, e non 3! Forse si sarebbe evitata una polemica. Io sostengo
infatti che sono proprio scelte di questo tipo a far scatenare
tutta una canea di contrapposizioni con l'Amministrazione
regionale. In questo senso ha ragione il Consigliere Mafrica,
quando dice che gli amministratori del Comune di Aosta vivono in
una condizione di penalizzazione continua. Io ho fatto
l'amministratore comunale è so che cosa vuol dire...
Il discorso sarebbe stato impraticabile se avessimo ragionato su
una differenza eccessiva, cioè da 10 a 20, ma non certo per una
differenza tra 9 e 10, specie quando ci eravamo dichiarati
disponibili per una trattativa più completa per giungere ad una
conclusione unitaria. Un tentativo del genere sarebbe stato
necessario ed indispensabile. Questa è la mia opinione personale e
concludo dicendo che tra 9 e 10 c'è la differenza di una sola unità
che non penalizza né il Partito Socialista, né l'Union Valdôtaine e
non penalizza neanche i Comuni della Regione, mentre potrebbe
evitare un'ulteriore polemica tra il Comune di Aosta e la Regione.
Pazienza!
PRESIDENTE
: Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Il Consigliere Torrione era partito
affermando due grandi verità, ma poi, almeno per quanto mi risulta,
si è perso un po' per strada. Egli parlava della rivalutazione dei
Comuni voluta dalla legge, e questa è la prima grande verità, e
proprio per questo l'Amministrazione regionale ha voluto continuare
a lavorare sull'assemblea dei Comuni. L'altra grande verità,
purtroppo, è costituita dalle difficoltà di funzionamento
dell'assemblea precedente. Non voglio aprire una polemica, ma
sarebbe anche opportuno cercare di capire perché quell'assemblea
non ha funzionato. Chi ha buona memoria, può ricordare che le
proposte dell'allora Assessore Rollandin erano ben diverse
dall'esito finale della legge approvata dal Consiglio
regionale.
Quando si parla di Aosta e della sua rappresentanza, che risulta
essere penalizzata in seno all'assemblea dell'U.S.L., io chiedo
anche se i Comuni, che addirittura non sono rappresentati, sono da
considerare penalizzati o meno. Ogni Comune, grosso o piccolo,
proprio perché Comune, ha gli stessi poteri e la stessa dignità.
Inoltre, come dicevo prima, è opportuno considerare che si parla
dell'Unità Sanitaria Locale della Valle d'Aosta e non del Comune di
Aosta, e pertanto ritengo che in un'assemblea di Comuni dovrebbero
essere rappresentati, per quanto è possibile, i Comuni.
Qualcuno dice anche di non vedere alcuna difficoltà nel passare
da 9 a 10. Sono convinto che se noi avessimo dato 10
rappresentanti, qualcuno ne avrebbe chiesti 11. Comunque credo che
sbagli il Consigliere Torrione quando ritiene di dover elevare il
numero dei rappresentanti del Comune di Aosta da 9 a 10, perché
occorre pensare seriamente al fatto che si è passati da 7 a 9
rappresentanti. E' in questo aumento che occorre tener presente la
volontà di andare incontro alle richieste delle forze politiche,
più che del Comune di Aosta. Se questa richiesta fosse stata
avanzata solo dal Comune di Aosta, non so se l'avrei presa in
considerazione. Essa invece è stata presa in considerazione perché
è stata appoggiata da una gran parte delle Forze politiche.
Ci si chiede poi perché nel distretto numero 5 ci devono essere
6 rappresentanti. Questo è il calcolo matematico che è risultato
dopo aver tolto i rappresentanti del Comune di Aosta; se nel
distretto numero 5, anziché 6 Comuni ce ne fossero stati solo 3,
avremmo fatto di tutto per non assegnare a quei Comuni 2
rappresentanti, in quanto, nell'assemblea dei Comuni dovrebbero
essere rappresentati quanti più Comuni possibile e tutti con lo
stesso numero. Forse qualcuno dimentica che questo provvedimento
migliora di gran lunga la situazione precedente. Il Comune di Aosta
aveva infatti il 10%, come quota di rappresentanza all'interno
dell'assemblea, ora esso passa al 18%.
Non ritengo giusto l'emendamento proposto dal Consigliere
Mafrica, perché, a mio avviso, esso è ancora più sperequativo della
soluzione da noi proposta. Dando 2 rappresentanti ad un distretto
molto piccolo, come quello numero 14, si penalizzano molto di più
altri distretti che invece sono rappresentati da più Comuni.
Quando si parla del peso che dovrebbe avere il Comune di Aosta,
ci si dovrebbe anche preoccupare, almeno un poco, della situazione
degli altri distretti, come ad esempio di quello numero 4, già
citato prima dal Consigliere Tamone. In esso infatti ci sono 11
Comuni di cui solo 2 saranno rappresentati all'assemblea.
Il Consigliere Torrione ci dice che conta l'utenza, io dico
invece che nel campo sanitario l'utenza non è l'unico problema o
l'unica difficoltà da risolvere. C'è infatti anche una difficoltà
legata all'estensione territoriale, perché è molto più facile
gestire un distretto di 100.000 o 200.000 abitanti, concentrati in
un territorio limitato, che non amministrare un distretto con soli
10.000 utenti, dispersi però su un territorio molto vasto.
Probabilmente nessuno qui dentro si rende perfettamente conto delle
difficoltà che discendono dalla configurazione territoriale.
Nessuno! Qui ad Aosta ci sono tutti gli specialisti, ci sono tutti
i servizi sanitari ed assistenziali; in certi distretti invece
mancano i servizi essenziali, mancano i pediatri, i ginecologi e
gli psichiatri e, ad esempio, dalla Valle di Gressoney tutti devono
spostarsi ad Aosta! Eppure qualcuno ci viene a dire che gli
abitanti di Aosta non godono, in questo senso, di condizione di
privilegio. Mi si dica allora se è una condizione di privilegio per
gli abitanti della Valle di Gressoney. Ho ricevuto una lettera dal
Comune di Valtournenche...
(Voce fuori microfono: "Non sarà mica colpa degli abitanti di
Aosta..")
VOYAT
: Non sarà certamente colpa degli abitanti del
Comune di Aosta, però io dico che ad un certo punto non si può
neppure parlare di colpa degli abitanti dei Comuni di Valtournenche
o di Gressoney. Anche loro hanno delle necessità ed anche loro
devono cercare di organizzarsi certi servizi. Io dico solo che il
problema dell'utenza non è l'unica difficoltà da superare, perché
c'è anche, e forse soprattutto, quella legata alla configurazione
del territorio, perché è molto difficile dare un servizio completo
su un territorio molto vasto.
Se ho ben capito il Consigliere Viberti mi ha detto che il
Comune di Aosta sopporta delle spese per la sanità. Questa è
un'affermazione che non mi risulta vera, in quanto le spese
sanitarie non sono assolutamente a carico né del Comune di Aosta,
né di nessun altro Comune.
VIBERTI
(fuori microfono): "I parcheggi non si
costruiscono con i soldi della Sanità, tanto per fare un esempio,
ma con quelli...... dei Lavori Pubblici..."
VOYAT
: Chiedo scusa perché ho interpretato male. Però i
parcheggi della zona del Beauregard e quelli in prossimità
dell'Ospedale, vengono fatti con i soldi dell'Amministrazione
regionale e non con quelli del Comune.
PRESIDENTE
: Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
On a malheureusement trop discuté sur
le taux de population, au lieu de se demander quelle est la
fonction de l'Assemblée et du Comité de Gestion. Si par hasard on
devait faire une comparaison entre l'Assemblée Générale et la
Junte, on aurait beaucoup à réfléchir à ce sujet. Le fait que, dans
l'Assemblée régionale, il y ait des Conseillers en mesure de
discuter du problème de Gressoney, de Saint-Oyen ou de n'importe
quelle autre Commune, n'empêche pas qu'il y ait une représentation
différente. L'Assemblée de l'Unité Sanitaire Locale n'a que le
devoir de soumettre à l'attention du Comité de Gestion certaines
difficultés propres des différentes Communes.
Quant à la programmation, elle a lieu au niveau régionale: il
s'agit d'un Comité de Gestion; c'est un point très marginal
vis-à-vis de l'importance de l'Unité Sanitaire Locale. Il y a un
Comité de Gestion chargé de gérer l'ensemble des problèmes selon un
programme qui doit être discuté et approuvé par le Conseil
régional. Ici nous nous trouvons devant un faux problème et je
regrette qu'il y a eu toute cette série de comparaisons entre les
territoires. Le fait qu'Aoste compte un certain nombre d'habitants
n'a ici aucune importance; au contraire, les problèmes par exemple
de la prévention ou de la réhabilitation sont des problèmes liés au
territoire et non pas au taux de population.
Je dirais même que l'importance du problème est inversement
proportionnelle au taux de population. Je pense qu'on a donné trop
d'importance à cette mini réforme et je souhaite que le plus tôt
possible elle soit examinée une fois pour toutes et qu'on ne
discute plus sur des chiffres qui n'ont une importance que très
relative. Ce qui compte vraiment, c'est d'avoir des programmes
sérieux qui donnent l'indispensable à l'ensemble de la population,
que ce soit à Aoste, Gressoney ou n'importe où. Dire que s'il y en
avait 10, ce serait mieux représenté, c'est un faux problème. S'il
y en avait une comme trois ou un comme sept, la question ne se
poserait pas, c'est uniquement pour les élections du Comité de
gestion et cela ne changerait rien du tout.
PRESIDENTE
: Se nessuno chiede la parola passiamo
all'esame dell'articolato.
Do lettura dell'articolo 1:
ARTICOLO 1
L'articolo 4 della legge regionale 22 gennaio 1980, n. 2 è
così sostituito:
"Articolo 4
(Assemblea dell'associazione)
L'assemblea dell'associazione è costituita da 50 componenti
ed è formata da consiglieri comunali eletti, per ciascun ambito
territoriale di cui al terzo comma del precedente articolo 2, dai
consigli comunali compresi in ciascun ambito.
Il numero di componenti spettanti a ciascun ambito
territoriale si ottiene dividendo il numero degli abitanti di ogni
ambito territoriale per il coefficiente ottenuto dal rapporto tra
la popolazione complessiva dell'associazione ed il numero di
componenti spettanti alla assemblea, esclusi quelli del Comune di
Aosta.
Gli abitanti del Comune di Aosta vanno esclusi dalla
determinazione del numero di abitanti dell'ambito territoriale in
cui è compreso tale comune e dalla popolazione complessiva della
associazione. Al Consiglio comunale di Aosta spetta, comunque,
l'elezione di 9 componenti della assemblea.
A ciascun ambito territoriale spetta comunque l'elezione di
almeno un componente della assemblea.
I rappresentanti di ciascun ambito territoriale e quelli del
Comune di Aosta sono eletti secondo le seguenti modalità:
-
ove si elegge un solo rappresentante, l'elezione avviene a
maggioranza dei votanti;
-
ove si eleggono due rappresentanti, con voto limitato ad
uno;
-
ove si eleggono tre o più rappresentanti, con voto limitato
ai due terzi.
Ai fini della individuazione del numero dei componenti che
devono essere eletti per ciascun ambito territoriale, si fa
riferimento ai dati della popolazione residente al 31 dicembre
dell'anno precedente rilevati dal servizio regionale elettorale, di
vigilanza anagrafica e di cittadinanza".
PRESIDENTE
: Do lettura dell'emendamento presentato a
questo articolo dal Consigliere Mafrica:
Emendamento n. 1
Sostituire i tre commi che iniziano con le parole "Il numero
dei componenti..." e "Gli abitanti del Comune di Aosta..." e "A
ciascun ambito..." con l'unico periodo seguente:
"Il numero dei componenti spettanti a ciascun ambito
territoriale si ottiene considerando a sè il Comune di Aosta ed
assegnando un componente a ciascuno dei 15 ambiti così ottenuti,
procedendo poi ad una suddivisione dei 35
seggi rimanenti
con il metodo proporzionale puro".
PRESIDENTE
: Se nessuno chiede la parola metto in
votazione l'emendamento testé letto:
ESITO DELLA VOTAZIONE
Presenti: 29
Votanti: 29
Favorevoli: 11
Contrari: 18
Il Consiglio non approva.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Vorrei solo osservare che noi voteremo
contro questo disegno di legge, nonostante che ci siano stati dei
miglioramenti e nonostante che sia stata dimostrata una certa
disponibilità da parte dell'Assessore a prendere in esame le
proposte da noi fatte, perché esiste un'impostazione che noi non
condividiamo. Il Presidente della Giunta prima diceva che non è
questione di quale rappresentanza abbia il Comune di Aosta, perché
nel comitato di gestione bisogna fare una politica sanitaria per
tutti i Comuni e per tutte le zone della Valle. Se questo è vero,
perché non è prevista un'unica elezione, come si fa per il
Consiglio regionale, su tutto il territorio regionale? Le forze
politiche in quel caso si farebbero carico della rappresentanza
riferita alle varie zone.
Tutte le argomentazioni sono discutibili, ma nella scelta dei
quattordici ambiti che eleggono i componenti dell'assemblea che a
sua volta elegge il comitato di gestione, c'è una questione di
rappresentatività politica che continua ad essere prevalente nel
disegno di legge della Giunta ed in particolare dell'Union
Valdôtaine. Si sarebbe potuto fare un unico seggio elettorale per
tutta la Valle, oppure nove seggi, uno per Aosta e uno per ciascuna
Comunità Montana; invece il meccanismo proposto penalizza dal punto
di vista politico Aosta nei rapporti tra Comune e Regione. Noi non
condividiamo l'impostazione di restringere il peso politico della
città; sarebbe stato preferibile dare uguale importanza alla
Regione, al Comune e agli altri territori.
PRESIDENTE
: Se nessuno chiede la parola metto in
votazione l'articolo 1 nel suo testo originario:
ESITO DELLA VOTAZIONE
Presenti: 29
Votanti: 29
Favorevoli: 18
Contrari: 11
Il Consiglio approva.
PRESIDENTE
: Do lettura dell'articolo 2:
ARTICOLO 2
"Il terzo comma dell'articolo
5
del la legge regionale
22 gennaio 1980, n. 2 è così sostituito:
"La perdita della qualifica di consigliere comunale comporta
la decadenza della nomina di componente dell'assemblea
dell'associazione".
All'ultimo comma del sopracitato articolo le parole "il
consiglio comunale" sono sostituite con le seguenti: "l'ambito
territoriale".
PRESIDENTE
: Se nessuno chiede la parola metto in
votazione l'articolo 2 testé letto:
ESITO DELLA VOTAZIONE
Presenti: 29
Votanti: 29
Favorevoli: 18
Contrari: 11
Il Consiglio approva.
PRESIDENTE
: Do lettura dell'articolo 3:
ARTICOLO 3
Al primo comma dell'articolo 8 della legge regionale 22
gennaio 1980, n. 2 le parole " ai sensi e per i fini di cui agli
articoli 11, secondo comma, e 15 della legge 23 dicembre 1978, n.
833" sono abrogate.
PRESIDENTE
: Se nessuno chiede la parola metto in
votazione l'articolo 3 testé letto:
ESITO DELLA VOTAZIONE
Presenti: 29
Votanti: 29
Favorevoli: 18
Contrari: 11
Il Consiglio approva.
PRESIDENTE
: Do lettura dell'articolo 4:
ARTICOLO 4
L'articolo 15 della legge regionale 22 gennaio 1980, n. 2,
già modificato con legge regionale
9
giugno 1981, n. 28, è
così sostituito:
"Articolo 15 (Indennità)
Ai componenti dell'assemblea dell'associazione ed a quelli
dei comitati di zona compete rispettivamente, per l'effettiva
partecipazione ad ogni seduta degli organi di appartenenza, una
indennità di presenza pari a quella stabilita dalle vigenti leggi
statali per i consiglieri comunali di comuni con popolazione
corrispondente a quella degli ambiti territoriali di
appartenenza.
Al Presidente dell'assemblea generale dell'associazione
compete una indennità di carica pari al 40% della corrispondente
indennità spettante al presidente del comitato di gestione
dell'U.S.L.
Al Presidente del comitato di gestione dell'U.S.L. è
corrisposta una indennità mensile di carica pari e nei limiti di
quanto previsto per un sindaco di comune capoluogo di regione dalle
disposizioni e dalla tabella A, 4°
c
apoverso, della legge 27
dicembre 1985, n. 816.
Ai membri del comitato di gestione dell'U.S.L.
è
corrisposta una indennità mensile di carica pari al 50% di
quella di cui al precedente comma.
In caso di cumulo delle funzioni di componente di comitato di
gestione dell'associazione intercomunale, sindaco o assessore
comunale, presidente o componente di direttivo di comunità montana,
compete all'interessato, previa opzione scritta dello stesso
trasmessa alle amministrazioni competenti, una sola delle indennità
di carica fra quelle previste per le cariche cumulate.
Per quanto non previsto dal presente articolo si applicano a
tutti gli effetti le disposizioni della legge 27 dicembre 1985, n.
816."
PRESIDENTE
: Se nessuno chiede la parola metto in
votazione l'articolo 4 testé letto:
ESITO DELLA VOTAZIONE
Presenti: 29
Votanti: 29
Favorevoli: 18
Contrari: 11
Il Consiglio approva.
PRESIDENTE
: Do lettura dell'articolo 5:
ARTICOLO
5
Il quinto comma dell'articolo 3 del la legge regionale 22
aprile 1985, n 18
è
così
sostituito:
"Al Presidente ed ai componenti del collegio dei revisori
spetta una indennità di carica pari rispettivamente al 50%
ed al 40% della corrispondente indennità prevista per il
presidente del comitato di gestione dell'U.S.L. nonché, se
spettante, il rimborso di spese e l'indennità di missione previste
per gli organi di gestione dell'U.S.L.".
PRESIDENTE
: Se nessuno chiede la parola metto in
votazione l'articolo 5 testé letto:
ESITO DELLA VOTAZIONE
Presenti: 29
Votanti: 29
Favorevoli: 18
Contrari: 11
Il Consiglio approva.
PRESIDENTE
: Do lettura dell'articolo 6:
ARTICOLO 6
L'articolo 19, primo comma, della legge regionale 22 gennaio
1980, n. 2
è
così sostituito:
"Articolo 19 (Organi dell'U.S.L.)
Organi dell'U.S.L. sono:
-
l'assemblea dell'associazione di cui al precedente articolo
4;
-
il Comitato di gestione ed il suo Presidente;
-
il collegio dei revisori di cui alla legge regionale 15
dicembre 1982, n. 91 e successive modificazioni".
PRESIDENTE
: Se nessuno chiede la parola metto in
votazione l'articolo 6 testé letto:
ESITO DELLA VOTAZIONE
Presenti: 29
Votanti: 29
Favorevoli: 18
Contrari: 11
Il Consiglio approva.
PRESIDENTE
: Do lettura dell'articolo 7:
ARTICOLO 7
L'articolo 21 della legge regionale 22 gennaio 1980, n. 2 è
così sostituito:
"Articolo 21 (Competenze dell'assemblea)
L'assemblea delibera in materia di:
1)
bilancio preventivo, suo assestamento
e
conto consuntivo;
2)
spese che vincolano il bilancio oltre
l'anno;
3)
convenzioni di cui all'art. 44 della legge 23
dicembre 1978, n. 833;
4)
adozione complessiva della pianta organica del
personale in conformità al piano socio-sanitario regionale;
5)
articolazione dei distretti sanitari di base in
conformità al piano socio-sanitario regionale.
L'approvazione anche con modificazioni di detti atti deve
intervenire nel termine di quarantacinque giorni dalla
trasmissione".
PRESIDENTE
: Se nessuno chiede la parola metto in
votazione l'articolo 7 testé letto:
ESITO DELLA VOTAZIONE
Presenti: 29
Votanti: 29
Favorevoli: 18
Contrari: 11
Il Consiglio approva.
PRESIDENTE
: Do lettura dell'articolo 8:
ARTICOLO 8
L'articolo 22 della legge regionale 22 gennaio 1980, n. 2 è
così sostituito:
"Articolo 22 (Comitato di gestione dell'U.S.L.)
Il Comitato di gestione dell'U.S.L. è composto dal presidente
e da sei membri.
Il Presidente e gli altri membri del Comitato di Gestione
sono eletti a maggioranza e con separate votazioni, dall'assemblea
della associazione, anche fuori dal proprio seno, tra cittadini
aventi esperienza di amministrazione
e
direzione,
documentata da un curriculum che deve essere depositato, a cura di
uno o più gruppi presenti nell'assemblea dell'associazione almeno
cinque giorni prima dell'elezione."
PRESIDENTE
: Se nessuno chiede la parola metto in
votazione l'articolo 8 testé letto:
ESITO DELLA VOTAZIONE
Presenti: 29
Votanti: 29
Favorevoli: 18
Contrari: 11
Il Consiglio approva.
PRESIDENTE
: Do lettura dell'articolo 9:
ARTICOLO
9
L'articolo 23 della legge regionale 22 gennaio 1980, n.
2,
è
così sostituito:
"Articolo 23 (Compiti del comitato di gestione
dell'U.S.L.)
Il Comitato
di gestione dell'U.S.L.:
a)
predispone gli atti di competenza dell'assemblea e
li propone alla sua approvazione;
b)
predispone la relazione annuale prevista dall'art.
49, quarto comma, della legge 23 dicembre 1978, n. 833;
c)
predispone i piani e programmi annuali e
pluriennali di attività in conformità al piano sociosanitario
regionale;
d)
compie tutti gli atti di amministrazione non
espressamente attribuiti dalla legge ad altri organi."
PRESIDENTE
: Se nessuno chiede la parola metto in
votazione l'articolo 9 testé letto:
ESITO DELLA VOTAZIONE
Presenti: 29
Votanti: 29
Favorevoli: 18
Contrari: 11
Il Consiglio approva.
PRESIDENTE
: Do lettura dell'articolo 10:
ARTICOLO 10
Il primo comma dell'articolo 25 del la legge regionale 22
gennaio 1980, n. 2,
è
abrogato.
PRESIDENTE
: Se nessuno chiede la parola metto in
votazione l'articolo 10 testé letto:
ESITO DELLA VOTAZIONE
Presenti: 29
Votanti: 29
Favorevoli: 18
Contrari: 11
Il Consiglio approva.
PRESIDENTE
: Do lettura dell'articolo 11:
ARTICOLO 11
Alla determinazione del numero di rappresentanti di ciascun
ambito territoriale, alle convocazioni per l'elezione dei
componenti la assemblea e per la seduta di insediamento della
stessa, nonché alle modalità di votazione, provvede il Presidente
della Giunta regionale con proprio decreto, previa deliberazione
della Giunta stessa, entro quindici giorni dalla data di entrata in
vigore della presente legge.
Alle elezioni per l'assemblea si procede sulla base di liste
presentate in ciascun ambito territoriale e sottoscritte da almeno
cinque aventi diritto al voto
.
Ciascun consigliere comunale
può votare una sola lista e manifestare la preferenza
esclusivamente per i candidati della lista votata.
Nella seduta di insediamento l'assemblea nomina il proprio
presidente. In via provvisoria la presidenza
è
assunta dal
componente più anziano di età.
Nella seduta di insediamento l'assemblea fissa la
data
della convocazione per l'elezione del presidente e dei membri del
comitato di gestione dell'U.S.L. da tenersi non prima di venti
giorni dalla data dell'insediamento e, comunque, non oltre trenta
giorni da tale termine.
PRESIDENTE
: Se nessuno chiede la parola metto in
votazione l'articolo 11 testé letto:
ESITO DELLA VOTAZIONE
Presenti: 29
Votanti: 29
Favorevoli: 18
Contrari: 11
Il Consiglio approva.
PRESIDENTE
: Do lettura dell'articolo 12:
ARTICOLO 12
La presente legge è dichiarata urgente ai sensi del terzo
comma dell'articolo 31 dello Statuto Speciale ed entrerà in vigore
il giorno successivo a quello della sua pubblicazione sul
Bollettino Ufficiale della Regione.
E' fatto obbligo a chiunque spetti di osservarla e di farla
osservare come legge della Regione Valle d'Aosta.
PRESIDENTE
: Se nessuno chiede la parola metto in
votazione l'articolo 12 testé letto:
ESITO DELLA VOTAZIONE
Presenti: 29
Votanti: 29
Favorevoli: 18
Contrari: 11
Il Consiglio approva.
PRESIDENTE
: Il Consiglio è chiamato ora a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 30
Votanti: 30
Favorevoli: 20
Contrari: 10
Il Consiglio approva.
