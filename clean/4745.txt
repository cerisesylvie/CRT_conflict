Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 443 del 14 luglio 1982 - Resoconto
OGGETTO N. 443/VII - INIZIATIVE PER MIGLIORARE LE CONDIZIONI
DI LAVORO DEGLI ADDETTI AL SERVIZIO DI POLIZIA DI FRONTIERA
ALL'IMBOCCO DEL TRAFORO DEL GRAN SAN BERNARDO - (Approvazione di
mozione).
PRESIDENTE:
Do lettura della mozione presentata dai
Consiglieri Minuzzo e Mafrica.
MOZIONE
Nel corso di un'assemblea, promossa dalla sezione sindacale
frontiera Prà Gentor del Sindacato italiano unitario dei lavoratori
di polizia e tenutasi lunedì 28 giugno a Bosses, gli addetti al
Servizio di polizia di frontiera hanno sollevato alcuni pressanti
problemi che rendono ancora più disagevole un servizio di per sè
obiettivamente difficile.
Questi i rilievi principali: la caserma, di proprietà
Sitrasb, è inadeguata; sono insufficienti i servizi di pulizia
della caserma; non è stato finora organizzato un servizio mensa;
gli organici sono insufficienti; gli automezzi sono pressoché
inservibili; le condizioni di lavoro sono oltremodo gravose per
l'inquinamento da gas di scarico.
Considerato che la Regione è azionista della Sitrasb, da cui
ricava utili consistenti (ed è un'eccezione nelle partecipazioni
azionarie regionali);
Ricordato che in Valle d'Aosta il Presidente della Giunta
ricopre anche le funzioni di Prefetto;
IL CONSIGLIO REGIONALE
allo scopo di migliorare le condizioni di lavoro, materiali e
psicologiche, dei lavoratori che svolgono il compito di polizia di
frontiera,
DELIBERA
di impegnare il Presidente della Giunta regionale:
1)
a prendere in via prioritaria tutte le iniziative
volte alla soluzione dei problemi più urgenti (pulizia caserma,
mensa, difesa dall'inquinamento);
2)
a cercare, attraverso un impegno verso la Sitrasb
ed il Ministero dell'Interno, la soluzione dei problemi di più
lungo periodo (alloggi per il personale, costruzione di una nuova
caserma, completamento degli organici, trasferimenti).
3)
PRESIDENTE: Ha
chiesto di parlare. il
Consigliere Minuzzo, per illustrare la mozione, ne ha
facoltà.
MINUZZO - (P.S.D.I.):
Questa mozione penso non porterà
via molto tempo ai Consiglieri, in quanto mi sembra sia
sufficientemente chiaro l'allegato inviato con l'ordine del
giorno.
Intervengo brevemente per dire che questa mozione è nata in
seguito alla partecipazione ad un'assemblea ordinaria organizzata
dal SIULP, alla quale ha partecipato anche il Vice Segretario della
D.C..
In quella sede sono stati dibattuti abbastanza vivacemente i
problemi che assillano questa categoria di lavoratori, e che per
altro non riescono a trovare la sperata soluzione con l'attuazione
della riforma di polizia. Infatti molti articoli della legge di
riforma sono ancora oggi disattesi ed inapplicati, per cui gli
agenti di polizia hanno pensato bene di sensibilizzare in qualche
modo le forze politiche organizzando questa assemblea.
Molti sono i problemi che hanno affrontato, però ritengo che
come Regione - ed in particolar modo il Presidente della Giunta -
possiamo intervenire in modo abbastanza concreto per la risoluzione
di una parte di questi.
Vi è innanzitutto la questione dell'inquinamento nei luoghi di
lavoro. Questi lavoratori svolgono il loro servizio nel traforo del
tunnel del Gran San Bernardo, e si trovano in una situazione
ambientale quanto mai inquinata per gli scarichi dei gas degli
automezzi in transito. Siccome la Regione, seppure in modo
minoritario, ha una partecipazione azionaria nella Sitrasb, società
che gestisce il traforo, mi sembra che il problema in qualche modo
potrebbe essere risolto con un intervento della Regione.
Inoltre, vista la particolare veste che ha il Presidente della
Giunta - che è quella di svolgere le funzioni di Prefetto nella
nostra Regione - potrebbe fare pressioni presso il Ministero
dell'Interno, al fine di cercare di dare soluzione al problema
della caserma, che è in uno stato fatiscente.
Gli agenti hanno problemi di mensa e di cucina, sono costretti a
prepararsi i pasti e ad accudire alle pulizie dei locali dove
dormono e mangiano, perché il Ministero non ha fornito personale
civile atto a svolgere queste mansioni.
Penso che la Giunta ed il suo Presidente possono dare un
notevole contributo alla risoluzione di tali problemi.
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE - (U.V.):
La Giunta ed il Presidente della
Giunta intervengono tutti i giorni, perché il Ministero
dell'Interno non paga, per esempio, gli affitti ed i carabinieri
sono stati sfrattati a Courmayeur ed in altri luoghi. Abbiamo
anticipato qualche volta l'affitto e c'è voluto un anno per
procedere al recupero facendo delle compensazioni.
Ma il primo punto della mozione è assolutamente
inaccettabile.
Ci mettiamo noi a fare le pulizie alle caserme, quando la ditta
appaltatrice, che ha vinto l'appalto per queste pulizie, dopo più
di diciotto mesi, non è riuscita a essere pagata? Non abbiamo
niente in contrario invece che gli utili, anziché venire alla
Regione, siano impiegati.
Per tutti gli altri problemi, come la costruzione di una nuova
caserma, abbiamo in corso lunghissime trattative: l'unica che è
stata risolta positivamente è la caserma di Saint-Vincent, oltre
alla questura di Aosta; ma abbiamo in corso trattative per 5-6
caserme, perché la situazione è grave in Valle, ma lo è anche
altrove.
Accettiamo il 2° punto volentieri, perché da maggiore
autorevolezza alla Giunta ed alle richieste di coloro che
continuano a discutere di questi problemi; ma ripeto che il primo
punto non ci sembra accettabile proprio per il fatto che tra le
competenze prefettizie, che sono state devolute alla Regione, non
vi è l'amministrazione del personale dipendente dal Ministero
dell'Interno.
PRESIDENTE
: Ha chiesto di parlare il Consigliere Minuzzo,
ne ha facoltà.
MINUZZO - (P.S.D.I.):
E' chiaro che il punto più
qualificante della mozione in oggetto è il secondo: non so se è
dello stesso parere anche il Consigliere Mafrica, che l'ha
presentata insieme a me. Mi sta bene quindi depennare il primo
punto.
Vorrei solo fare un chiarimento: ho scritto "difesa
dall'inquinamento" in quanto partivo dal presupposto che la
Regione, essendo azionista della Sitrasb, in qualche modo poteva
impegnarsi presso quella società. Accettiamo la proposta del
Presidente: pulizia caserma, mensa" volevamo solo fare
un'elencazione grossolana dei problemi, ma non si chiedeva
all'Amministrazione regionale di intervenire specificatamente. A
noi avevano detto che non trovavano giusto che appaltassero il
servizio, perché pagano poco; l'impegno era di vedere presso il
Ministero perché fosse aumentato il "quantum" percepito dalle ditte
che svolgono tali servizi.
PRESIDENTE
: Ha chiesto di parlare il Presidente della
Giunta, ne ha facoltà.
ANDRIONE - (U.V.):
Per quanto ne so io, gli appalti erano
buoni, solo che non pagati o pagati con enorme ritardo, diventano
malvagi, come sanno coloro che hanno preso certi appalti dallo
Stato.
PRESIDENTE
: Metto in approvazione la mozione nel testo
così emendato.
MOZIONE
Nel corso di un'assemblea, promossa dalla sezione sindacale
frontiera Prà Gentor del Sindacato Italiano Unitario dei Lavoratori
di Polizia e tenutasi lunedì 28 giugno a Bosses, gli addetti al
servizio di polizia di frontiera hanno sollevato alcuni pressanti
problemi che rendono ancora più disagevole un servizio di per sè
obiettivamente difficile.
Questi i rilievi principali: la caserma, di proprietà Sitrasb, è
inadeguata; sono insufficienti i servizi di pulizia della caserma;
non è stato ancora organizzato un servizio mensa; gli organici sono
insufficienti; gli automezzi sono pressoché inservibili; le
condizioni di lavoro sono oltremodo gravose per l'inquinamento da
gas di scarico.
Considerato che la Regione è azionista della Sitrasb, da cui
ricava utili consistenti (ed è un'eccezione nelle partecipazioni
azionarie regionali);
Ricordato che in Valle d'Aosta il Presidente della Giunta
ricopre anche le funzioni di Prefetto;
IL CONSIGLIO REGIONALE
allo scopo di migliorare le condizioni di lavoro, materiali e
psicologiche, dei lavoratori che svolgono il compito di polizia di
frontiera
DELIBERA
di impegnare il Presidente della Giunta regionale a cercare,
attraverso un impegno verso la Sitrasb ed il Ministero
dell'Interno, la soluzione dei problemi di più lungo periodo
(difesa dall'inquinamento, alloggi per il personale, costruzione di
una nuova caserma, completamento degli organici,
trasferimenti).
ESITO DELLA VOTAZIONE
Presenti, votanti e favorevoli: 22
Il Consiglio approva all'unanimità
