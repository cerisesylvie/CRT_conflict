Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 328 del 28 gennaio 2009 - Resoconto
OGGETTO N. 328/XIII - Interrogazione: "Lavori di ampliamento
dell'area museale 'Maison Caravex' nel comune di Gignod".
Interrogazione
Constatato che i lavori di ampliamento dell'area museale
"Maison Caravex" nel Comune di Gignod sono da diverso tempo
sospesi;
Richiamati gli accordi intercorsi tra il comune di Gignod e
l'amministrazione regionale,
i sottoscritti Consiglieri regionali;
Interrogano
gli Assessori competenti per sapere:
1) quando i lavori sopraccitati si concluderanno;
2) quali
attività museali saranno insediate nella
struttura.
F.to: Bertin - Giuseppe Cerise - Louvin - Patrizia
Morelli
Presidente
- La parola all'Assessore alle opere
pubbliche, difesa del suolo ed edilizia residenziale pubblica,
Marco Viérin.
Viérin M. (SA-UdC-VdA)
- Grazie, Presidente. Questa
interrogazione è molto puntuale, quindi risponderemo direttamente
alle due domande poste.
"Quando i lavori sopraccitati si concluderanno"
: i lavori
di ampliamento dell'area museale Maison Caravex nel comune di
Gignod sono stati dichiarati conclusi al raggiungimento del 70
percento dell'importo contrattuale in data 29 novembre 2007,
nell'ambito della risoluzione in via amministrativa del contenzioso
insorto con l'impresa appaltatrice. Con deliberazione di Giunta n.
1879 del 20 giugno 2008, è stato approvato il relativo certificato
di collaudo di quel 70 percento. Considerato che le opere
collaudate riguardano principalmente la parte strutturale di
intervento e che i restanti lavori di finitura dovevano essere
oggetto di un nuovo appalto, l'Amministrazione regionale, sulla
base degli accordi intercorsi con l'Amministrazione comunale di
Gignod, ha espletato una gara di servizi e quindi ha aggiudicato
all'arch. Andrea Marcoz, con provvedimento dirigenziale 3390/2008,
la totale revisione della progettazione esecutiva comportante,
oltre l'aggiornamento di prezzi, significativi ampliamenti degli
spazi autonomamente fruibili a beneficio anche della biblioteca
comunale e di altre strutture, nonché la realizzazione di parcheggi
e di un tunnel di collegamento.
Nel mese di dicembre il progettista incaricato ha consegnato la
progettazione esecutiva agli uffici dei lavori di cui trattasi, che
prevedono un costo comprensivo di oneri valutato in circa 3,652
milioni comprensivi di IVA, spese tecniche, oneri accessori. La
stessa sarà oggetto di valutazione per essere inserita nei
documenti programmatori dei lavori pubblici. I tempi di
realizzazione sono stimati in circa 6-700 giorni consecutivi dalla
data di consegna dei lavori, a seguito di quello che potrebbe
essere un appalto.
Per quanto riguarda la domanda,
"quali attività museali
saranno insediate nella struttura"
, si ritiene che anche a
seguito della recentissima apertura del museo artigianale
valdostano a Fénis, la Giunta regionale dovrà verificare quali
attività museali potrebbero essere insediate, tenendo conto del
quadro generale.
Presidente
- La parola al Consigliere Bertin.
Bertin (VdAV-R)
- Questa è un'altra di quelle "imprese"
ultraventennali. Un'iniziativa che risale ormai ai lontani anni
'80, ed è passato così tanto tempo che addirittura il nome
dell'edificio è cambiato, da casa Caravel a casa Caravex: in
effetti nei documenti dell'Amministrazione è spesso richiamato come
Maison Caravex, ex casa Caravel. È anche questo un segno che i
tempi delle amministrazioni pubbliche sono spesso troppo lunghi e
con dei tempi di realizzazione simili è difficile fare una
valutazione o esprimere un giudizio.
Purtroppo il caso di casa Caravex non sembra essere un caso
isolato. Qualunque idea o progetto, giusto o sbagliato che sia,
difficilmente può reggere venticinque anni di lavori in corso; in
venticinque anni cambia il mondo. Eppure non si può dire che
all'Amministrazione regionale manchino le risorse finanziarie o il
personale; non oso neanche immaginare i tempi di realizzazione se
malauguratamente le risorse a disposizione dovessero ridursi anche
solo di un poco.
Per quanto riguarda poi gli aspetti museali, non si sa ancora
bene quale sarà poi la destinazione definitiva dell'edificio. Mi
pare un caso piuttosto strano: a 25 anni ancora si deve decidere
cosa fare, oltre che finirà fra due o tre anni ancora.
Per concludere, in questo caso non si tratta tanto di essere
soddisfatti o insoddisfatti: prendiamo atto della situazione e
invitiamo l'Amministrazione pubblica a tener presente che c'è anche
una variabile tempo in queste cose.
