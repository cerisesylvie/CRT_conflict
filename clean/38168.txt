Classificazione
AGRICOLTURA
Bonifica, miglioramenti e riordino fondiario
FINANZA REGIONALE E LOCALE



Oggetto del Consiglio n. 1758 del 2 febbraio 2016 - Resoconto
OGGETTO N. 1758/XIV - Interrogazione: "Verifica della non
applicabilità dell'imposta di registrazione ai provvedimenti
emanati in esecuzione dei piani di riordino fondiario".
Viérin M. (Presidente) -
Il punto n. 7 e il punto n. 11
verranno discussi congiuntamente, come concordato con i
presentatori. Passiamo quindi all'esame del punto n. 8 dell'ordine
del giorno.
La parola all'Assessore Testolin.
Testolin (UV) -
Grazie Presidente.
Per rispondere puntualmente alla domanda, che è abbastanza
concreta e puntuale: "se sia a conoscenza della disposizione
normativa richiamata in premessa, se la stessa sia applicabile alla
Valle d'Aosta e, in caso affermativo, se sia stato previsto un
diverso impiego della somma che si risparmierebbe a seguito
dell'applicazione della disposizione stessa", segnaliamo di essere
a conoscenza della norma da voi richiamata inserita nella legge del
28 dicembre 2015 n. 208 pubblicata sulla Gazzetta ufficiale n. 302
del 30 dicembre 2005. Nel confermare - come espresso nella vostra
premessa - che la delibera di Giunta regionale n. 9 dell'8 gennaio
2016, che è un atto peraltro predisposto dai competenti uffici già
prima della pubblicazione della legge di stabilità, impegna anche
le risorse per gli oneri fiscali calcolati ai sensi del protocollo
d'intesa siglato tra la Regione e l'Agenzia delle Entrate in data 2
settembre 2015, si evidenzia anche come nel citato protocollo
d'intesa si fosse già tenuta in considerazione l'eventualità di un
regime fiscale più vantaggioso rispetto ai valori medi indicati nel
documento, subordinando di fatto l'applicazione di questa stessa
convenzione ad eventuali disposizioni sopravvenute che prevedono un
regime fiscale più favorevole al contribuente, quindi questa
esplicita situazione. Il comma 57 della legge di stabilità sembra
applicabile anche ai riordini fondiari della Valle d'Aosta, e a tal
proposito gli uffici competenti hanno già informalmente contattato
l'Agenzia delle Entrate per una verifica della situazione.
Dall'esito dell'approfondimento in corso con l'Agenzia delle
Entrate dipenderà dunque la decisione sulla destinazione dei fondi
Finaosta attualmente impegnati e che si renderebbero eventualmente
disponibili con l'applicazione della nuova normativa.
Presidente -
La parola al Consigliere Nogara.
Nogara (UVP) -
Merci Monsieur le Président.
Come le avevamo specificato nell'interrogazione eravamo venuti a
conoscenza, attraverso il comma 57 della legge di stabilità 2016,
che le Regioni, le Province, i Comuni e le Comunità montane sono
esenti da imposta di registro, ipotecaria, catastale e di bollo, e
sembra evidente che la Regione non debba pagare niente per questo.
Siccome ci ricordiamo che il Presidente a fine estate aveva avuto
un incontro proprio per discutere su quanto si dovesse pagare, a
questo punto - per fortuna, io dico - siamo in una posizione che si
risparmieranno un po' di soldi; da quanto è a nostra conoscenza,
risulta che siano stati impegnati più di 1 milione e mezzo di euro
per poter pagare queste tasse.
Vorrei poi fare un po' un
excursus
di quello che i
consorzi di miglioramento fondiario per il 2016 prendono. Per le
spese di funzionamento dei consorzi noi siamo passati da 2,3
milioni di euro nel 2013 a un milione nel 2015, c'è stata una
riduzione del 65 percento, e solo nel 2015 era del 40 percento.
Sappiamo che tutti i consorzi sono in grossa difficoltà, perché per
loro i soldi per il contributo al pagamento degli affitti a questo
punto si aggirano sui 180 mila euro, più 3 milioni di euro, ma sono
mutui a tasso agevolato che molto difficilmente per i lavori di
manutenzione vengono presi dai consorzi, perché nessun presidente
di consorzio penso accenda un mutuo per poter pagare queste
spese.
Io vi chiedo, se fosse possibile, visto che è già stato
impegnato più di un milione e mezzo per queste spese per l'Erario,
che questo milione e mezzo venga girato sulle spese di
funzionamento dei consorzi. Questo sarebbe auspicabile per dare una
boccata d'ossigeno ai consorzi, che in questo momento sono in grave
difficoltà.
