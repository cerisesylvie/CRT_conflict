Classificazione
EDILIZIA
Edilizia residenziale



Oggetto del Consiglio n. 3956 del 19 settembre 2024 - Resoconto
OGGETTO N. 3956/XVI - Interpellanza: "Sterilizzazione degli
aumenti determinati dall'Osservatorio del Mercato Immobiliare, a
valere sui canoni di locazione di alloggi ERP".
Bertin (Presidente) -
Punto n. 58. Si è prenotato il
consigliere Manfrin, ne ha facoltà.
Manfrin (LEGA VDA) -
Portiamo all'attenzione dell'aula un
tema che abbiamo dibattuto più volte ma che è diventato di
strettissima attualità dopo una delibera che, purtroppo, ha visto
la luce quest'estate e che ha aumentato i canoni di affitto degli
alloggi di ERP.
Spero per lo meno che l'Assessore si sia informato del fatto che
c'è stata quest'ondata di aumenti, un'ondata che ha risparmiato
poche persone, che ovviamente non è arrivata in maniera uniforme:
qualcuno ha avuto un aumento di poche decine di euro, spero - e me
lo auguro, glielo dico prima, Assessore - che lei non ci dica qual
è stato l'aumento medio per cercare di annacquare le cose, ma penso
- e lo dico perché quest'Aula ne sia informata - che purtroppo
aumenti ci sono stati e sono molto salati.
Faccio vedere prima ai miei colleghi una delle tante bollette
che sono arrivate: come sapete ci sono otto mesi di pagamento a cui
vengono aggiunte anche le spese dei consumi e quattro mesi in cui
invece le case popolari pagano soltanto l'affitto puro e
semplice.
Una delle tante bollette che mi è arrivata è questa, ovviamente
è anonimizzata, ma potrete vedere qui che l'affitto è di 909 euro
per una casa popolare.
Ora voi mettetevi nei panni di una persona che vive nella casa
popolare, quindi per entrare doveva avere un Isee inferiore a 8
mila euro e mensilmente si trova a pagare 909 euro di affitto,
questo soltanto per l'alloggio. Poi c'è l'affitto del box che sono
euro 51,10, il posto auto interno euro 18 (posto auto peraltro
anche indiviso, perché si è introdotta questa bella novità), e
quindi il totale diciamo che non arriva a mille euro ma quasi.
Figuratevi quando ci saranno anche le spese assieme, che legnata
arriverà.
Come dicevamo, affitti che arrivano a mille euro al mese di case
popolari e che sono stati determinati con la delibera di Giunta
regionale che abbiamo citato nelle nostre premesse; una delibera di
Giunta, la 932/2024, su cui io immagino già la sua difesa
d'ufficio, Assessore, lei dirà che in realtà si è limitato
l'aumento che ci poteva essere a soli "X"%, questo immagino che
sarà quello che dirà lei, preconizzando; credo che questa sarà, in
realtà, una difesa senza alcun costrutto, perché è vero che il
valore OMI è aumentato di 1,8 ma è altrettanto vero che si poteva
decidere di non aumentare gli affitti e di sterilizzarli, invece si
è deciso di aumentarli dello 0,5, quindi 50 centesimi al metro
quadro di aumenti.
Tutto questo evidentemente è un qualcosa che ci consente di dire
che è chiaro che chi gestisce oggi l'ARER... e io temo e lo dico a
sua discolpa, Assessore, io temo che lei non abbia in mano né un
controllo, né una gestione, né probabilmente neanche un canale di
comunicazione con l'ARER, perché io credo che lei sia troppo
attento per immaginare - nel momento in cui arriva un anno che
sicuramente sarà importante, soprattutto per lei - che lei accetti
di buon grado e con il sorriso che si aumentino questi affitti in
maniera indiscriminata.
Credo quindi che ci sia un grosso problema proprio con l'ARER,
ARER che, purtroppo, l'abbiamo dimostrato più volte in quest'aula,
non ha minimamente idea di quello che si deve fare e che,
soprattutto, ha un approccio rispetto agli alloggi di gestione,
come se fossero delle galline dalle uova d'oro: l'importante è
riscuotere l'affitto, poco importa che la persona che vi sta dentro
magari abbia delle difficoltà, sia una persona anziana, sia una
persona con disabilità e che purtroppo non possa migliorare la
propria situazione economica, in quanto riceve sempre la stessa
identica somma di denaro ogni mese; mettiamoci nei panni, per
esempio, di una persona con disabilità che percepisce 386 euro di
accompagnamento e che poi si vede arrivare 900 o mille euro di
affitto, questo soltanto per l'affitto, spese escluse.
È chiaro che non c'è nella maniera più completa un controllo e
un'idea di quello che si dovrebbe fare.
In più, Assessore, spero che ci potrà aggiornare rispetto a
questo: è ancora latitante quel famoso articolo 29 che abbiamo
votato in quest'aula nell'ultima variazione di bilancio, dove si
disponeva che ci fosse una morosità incolpevole differente con la
quale si poteva andare a sostenere le famiglie che non rientravano
in quella definizione restrittiva che lei aveva fatto di morosità
incolpevole.
È stata fatta quindi questa legge e, a oggi, non abbiamo visto
alcuna delibera che va a disciplinare in quali modalità e con quali
soldi si può sostenere questo tipo di situazioni perché, per
esempio, io ho incontrato purtroppo tante persone che ricadono
esattamente in questa fattispecie.
Nelle curiosità che sono contenute nella delibera 932 - che,
ripeto, aumenta gli affitti - c'è anche però un'ammissione,
Assessore, che io ho apprezzato particolarmente e che ho voluto
riportare nel testo di quest'interpellanza.
Lei dice che "L'aumento del canone si aggiunge a quello delle
spese, in particolare quelle energetiche, aggiungendo un aggravio
che in molti casi è già insostenibile".
Come non sottoscrivere queste parole? Peccato che queste parole
vengano scritte proprio - e non parlo nello specifico di lei, ma in
generale - da parte di una maggioranza e da parte di un'agenzia che
ha avallato e, anzi, ha applicato con la forza, obbligando gli
inquilini a dotarsi di un impianto di riscaldamento che ha fatto
loro quadruplicare i costi mensili, e la cosa curiosa - glielo
preconizzo e l'avviso, Assessore - è che molte persone, che sono
state obbligate a collegarsi al teleriscaldamento, hanno detto: "Va
beh, ci attacchiamo al teleriscaldamento ma non utilizziamolo,
utilizziamo fonti alternative".
L'amara sorpresa è che il teleriscaldamento in quella maniera è
molto differente dalla caldaia che avevano prima: con la caldaia
che avevano prima, quando la accendevi e consumavi, spendevi e, se
non la accendevi e non consumavi, non spendevi.
Adesso no, c'è il teleriscaldamento per tutto il condominio e,
anche se tu passi l'inverno al freddo, hai comunque una quota di
consumo che è comune a tutto il condominio che ti viene comunque in
ogni caso assegnata.
Anche le persone che hanno deciso di limitare quei consumi,
purtroppo, si trovano a pagare la quota, che è suddivisa in tutto
il condominio e, dall'altra parte, anche la modalità di
rifornimento energetico alternativo di cui hanno scelto di dotarsi,
quindi oltre al danno, anche la beffa.
Noi ci permettiamo però di evidenziare, come lei sa io ho fatto
una richiesta di accesso agli atti per capire come si possono
valutare il calcolo mensile degli affitti, e le modalità; questo
glielo dico perché molti utenti ci hanno chiesto aiuto perché né
dalla delibera, né dalla legge purtroppo è molto chiaro e anche la
formula semplificata che mi è stata inviata è obiettivamente molto
complessa, soprattutto se non si ha dimestichezza con i numeri.
La cosa che però ho trovato interessante è stata quanto previsto
nella legge precedente rispetto alla 3/2013, che è lo stesso
meccanismo che, per esempio, adotta il Piemonte, e questo è un
suggerimento che io le faccio, visto che siamo in fase di revisione
della 3/2013, chissà se vedrà mai la luce.
Il sistema del Piemonte è molto semplice: c'è un sistema di
suddivisione in fasce rispetto all'Isee - e non l'ISE, che oggi
calcola un reddito molto più alto - e c'è una tabella semplicissima
per cui, a seconda del tuo reddito, vieni inserito in una fascia
dall'1 al 19 e tu hai un canone minimo che aumenta con l'aumentare
del tuo reddito, per esempio, guardiamo la fascia massima, tu sai
che il canone minimo della fascia massima, quindi la 19, è di 300
euro mensili.
Ma viene detta anche un'altra cosa: c'è un canone massimo
rispetto al reddito, cioè tu non puoi pagare più di una percentuale
riferita al tuo reddito.
Per esempio nella fascia massima - questa è quella che applica
il Piemonte - il canone massimo che puoi applicare è pari al 20%
del tuo reddito annuale, quindi tu non puoi pagare più del 20% del
tuo reddito annuale.
È un sistema che ti permette di dire: "Io guadagno questo e io
non vado oltre questo", perché evidentemente è centrato su quello
che tu guadagni, non "Tu percepisci 386 euro al mese, ma te ne
chiedo mille di affitto e se non ce la fai a pagare ti sbatto
fuori, anche se sei una persona con disabilità".
A fronte quindi di tutto questo, con quest'interpellanza,
Assessore, le chiediamo se sia intenzione sterilizzare gli aumenti
determinati dall'OMI per non aggravare ulteriormente i costi a
carico di famiglie già in condizioni di fragilità e se sia
intenzione di adottare un sistema di calcolo diverso che tenga
fissi un massimo percentuale, in base al reddito, mettendo un tetto
ai possibili aumenti.
Presidente -
Assessore Marzi per la risposta.
Marzi (SA) -
Arriviamo subito alla delibera 932 dello
scorso mese di agosto, e questa è una cosa interessante, collega
Manfrin, ma capisco che, siccome lei ogni volta che rappresenta gli
atti di Giunta li rappresenta come se fossero delle cose che
capitano per caso, di fatto, nel caso specifico, quella delibera di
Giunta è stata fatta in questa modalità proprio perché (e tra
l'altro è richiamato nelle premesse, come da lei citato) bisognava
intervenire secondo le disposizioni di legge che, adesso lo
spiegherò, prendono in considerazione proprio gli aumenti OMI, che
nel caso specifico riguardano in particolar modo alcune zone della
città, perché gli aumenti OMI sono legati ad alcune zone della
città: in particolar modo sono cresciuti in quella zona della città
probabilmente perché quella è una zona che, di fatto, sta avendo
un'espansione immobiliare. Quindi, di conseguenza, la 932
dell'agosto 2024 è stata fatta in quella modalità proprio perché si
è voluto intervenire sui canoni.
Uscendo quindi fuori dalla diatriba "Lei non sa, lei non fa", se
in Giunta ci siamo andati e l'atto l'ho portato io è perché in
maniera anticipata sapevamo che c'era un problema e abbiamo fatto
il massimo possibile per cercare d'intervenire. É proprio questo
l'oggetto del contendere.
La 932 dello scorso mese di agosto è, di fatto, nata per
contenere l'aumento dei canoni di locazione ERP per il periodo
primo luglio 2024 fino al 30 giugno 2025, intervenendo quindi da
subito a mitigare gli aumenti presenti.
Abbiamo infatti tenuto conto del fatto che i nuclei hanno
sofferto e soffrono il generale aumento dei prezzi del consumo, in
particolar modo per il settore energetico - come da lei richiamato
- dovuto anche alla fine del mercato tutelato e al passaggio del
mercato libero, che già comportano maggiori spese per la gestione
della casa.
Inoltre abbiamo considerato, insieme al collega Sapinet, i
disagi conseguenti ai lavori di efficientamento energetico in fase
di conclusione e i lavori del programma innovativo nazionale per la
qualità dell'abitare appena avviati.
I canoni di locazione alloggio ERP sono determinati dal prodotto
tra la superficie dell'alloggio, il valore per euro al metro quadro
determinato appunto dall'Osservatorio nazionale del mercato
immobiliare, OMI, commisurato alla situazione economica del nucleo
familiare assegnatario, cioè l'ISE.
Mi sento quindi di dire - senza voler assolutamente sapere il
nome dell'assegnatario, ci sono più casi - che per fortuna, se è
vero che esistono dei criteri ISE per accedere al mondo
dell'edilizia residenziale pubblica, questi criteri ISE poi dopo,
per fortuna, in molti casi aumentano perché alcuni nuclei familiari
si affrancano socialmente e quindi arrivano ad avere una situazione
familiare ed economica diversa e migliore rispetto a quando sono
entrati nel mondo ERP - ci sono tanti nuclei per fortuna anche nel
quartiere Cogne di Aosta - quindi di conseguenza hanno degli ISE
più o meno normali, e, se questo viene applicato ai parametri che
ho appena utilizzato, purtroppo gli affitti di riferimento
assomigliano a quelli del mercato normale.
Questo è un criterio per il quale, tra l'altro, nel corso degli
anni, si è anche spesso arrivati a proporre a chi aveva più di
cinque anni di anzianità in termini di assegnazione di Edilizia
Residenziale Pubblica anche la possibilità di affrancarsi
definitivamente, diventando proprietario della casa popolare che
inizialmente gli era stata assegnata. Questo è avvenuto proprio
perché, per fortuna, socialmente è possibile che alcuni assegnatari
di Edilizia Residenziale Pubblica nel corso degli anni arrivino ad
avere delle situazioni patrimoniali che naturalmente non gli
consentirebbero più di avere una casa di Edilizia Residenziale
Pubblica ma, di fatto, l'applicazione di questi parametri fa sì,
come nel caso che lei ha citato, che avendo un reddito più o meno
normale, sentano di più questo tipo di aumenti.
È anche però vero che se fossero stati nel mercato privato non
ci sarebbe stata una Giunta regionale che sarebbe intervenuta
cercando di calmierare almeno questi aumenti legati all'OMI.
Pertanto, nel mese di luglio di ciascun anno, i canoni degli
alloggi di Edilizia Residenziale Pubblica vengono aggiornati con
riferimento ai seguenti parametri:
1) l'attestazione Isee di ciascun nucleo, che quindi cambia;
2) il valore OMI del fabbricato;
3) la vetustà dell'alloggio.
In particolare, rispetto all'anno precedente, i valori di
euro/metro quadro fissati al 31/12/23 da parte dell'OMI hanno fatto
registrare un significativo aumento in alcune zone della città di
Aosta, mentre in altre zone non hanno mostrato aumenti e in alcune
aree addirittura diminuzioni.
I valori OMI sono anche legati a parametri legati alla
compravendita nella zona di una determinata città, per cui possiamo
immaginare che nelle zone nelle quali questi valori aumentano è
perché si è registrata una maggiore compravendita su quella parte
di città, quindi un maggior sviluppo economico del caso.
Inoltre è necessario sottolineare che la citata delibera 932
dello scorso mese di agosto agisce, come da lei richiamato,
esclusivamente limitando gli aumenti nei casi in cui l'aumento OMI
risulti superiore alla soglia di 0,5 euro a metro quadro.
Non è quindi corretto affermare che la delibera aumenta i canoni
ERP nella misura massima di 0,5 euro al metro quadro, come tra
l'altro da lei richiamato, infatti applicando questo meccanismo in
soltanto una specifica zona di Aosta, quella che ospita di fatto
quasi tutte le case popolari, siamo riusciti di fatto soltanto a
limitare in termini di aumento.
Io credo di essere stato, rispetto a un tema che in parte
conosco, il più serio possibile e sicuramente potrei adire la via
di una risposta più a effetto, però mi limito semplicemente a dire
quella al Consiglio e anche a lei.
In questo momento, in quest'Aula, tutti abbiamo un anno
particolare di fronte, anche lei, come il sottoscritto.
Visto che mi ha detto che può darsi che io abbia interessi
elettorali: assolutamente sì, legittimi peraltro, di fatto però, da
un punto di vista reale, lo posso immaginare anche per lei, visto
che di fatto riesce sempre a trovare il cavillo che cerca poi di
trasformarsi in norma. Ci sono anche delle persone che sicuramente
sanno che la Giunta si è riunita ad agosto su questo tema,
prendendo atto di una cosa che conosceva e cercando di fare il
meglio possibile ma, a differenza di quanto da lei rappresentato,
non si poteva evitare di recepire gli aumenti OMI.
Presidente -
Consigliere Manfrin, a lei la parola.
Manfrin (LEGA VDA) -
Vorrei dire subito, Assessore, che
io non ho minimamente fatto alcun riferimento a impegni elettorali,
ho detto che per lei sarebbe stato un anno particolare.
Se lei legge "Interessi elettorali" al di fuori di questo o in
questa frase, allora forse lei probabilmente è già in clima di
campagna elettorale, ma io ho detto solo che sarebbe stato un anno
particolare.
Assessore, se lei ha particolari preoccupazioni o particolari
impegni, buon per lei, noi invece pensiamo ad altro e pensiamo
effettivamente a tutelare le persone, esattamente come lei non sta
facendo, e le spiego perché. Perché lei ha detto che con questa
delibera voi avete quasi abbassato addirittura l'OMI, avete
abbassato questi canoni, in realtà io le leggo quello che c'è
scritto nella delibera: "Delibera che i canoni stessi risultino
aumentati per i valori eccedenti gli euro/metro quadro 0,5. A tal
fine, per il periodo primo luglio 2024-30 giugno 2025, vengano
applicati aumenti dei valori OMI nella misura massima di euro/metro
quadro 0,5".
Questo è scritto nella sua delibera. Chi è che dice cose che non
sono esatte? Io o lei? Se io leggo che voi aumentate i canoni, le
cose che non sono esatte le dice lei.
La stupirò con un altro effetto speciale, Assessore: io non so
perché lei abbia pensato immediatamente al Quartiere Cogne, ma il
canone e l'affitto che le ho mostrato non è del Quartiere Cogne per
esempio, ma la stupirò ancora di più, perché in realtà, visti i
molteplici problemi del Quartiere Cogne tra rifiuti, cantieri...
Tra l'altro ha fatto benissimo a far riferimento alle spese
condominiali, perché noi abbiamo, per esempio al Quartiere Cogne,
delle persone che pagano le spese condominiali, quindi sgombero
neve, il verde, i posti auto, senza avere la neve, ma lasciamo
stare, il verde non è fruibile perché ci sono cantieri ovunque,
rifiuti ovunque, depositi di roba ovunque, non ci sono i posti auto
perché è tutto bloccato e non può circolare nessuno se non i camion
che stanno facendo le ristrutturazioni, spesso gli ascensori
vengono utilizzati come montacarichi dagli operai e si rompono e le
persone devono farsi le scale a piedi, alle luci spesso ci si
attaccano gli operai e le usano come luci da cantiere, e intanto le
paga il condominio. Tutto questo, però, chi lo paga? Le persone che
sono lì, tanto sono ricchi possidenti e si possono vessare.
Allora io nel mio giro al Quartiere Cogne in realtà ho visto
purtroppo delle realtà terribili, persone che hanno avuto un
aumento da un mese all'altro di 100, 200, 250 euro, da un mese
all'altro.
Io non so se lei vive in una casa di proprietà o vive in
affitto, ma se il suo padrone di casa le aumentasse da un mese
all'altro 200 euro di affitto, io probabilmente penso che lei
avrebbe qualcosa da ridire, e così come anche le persone che vivono
lì.
Lei ha detto che siete intervenuti per mitigare gli aumenti, ma
gli aumenti non li avete mitigati, gli aumenti ci sono stati,
punto. E lo sa perché glielo dico? Perché io ho riportato
esattamente la vostra facoltà, cioè quello che potete fare perché
la legge ve lo consente, ovvero la legge regionale 3/2013 dispone
che "La Giunta regionale abbia la facoltà di determinare i canoni
di locazione, comprese eventuali riduzioni"; non c'è alcun obbligo,
voi potete disporre quello che ritenete più opportuno rispetto ai
canoni. Se lei ritiene che si debbano aumentare i valori OMI o
quant'altro, forse perché c'è un timore che ci sia un danno
erariale se non si aumentano i valori OMI, i valori OMI si possono
aumentare di un centesimo a metro quadro, non di 50 centesimi se
eventualmente vuole.
Non lo avete fatto, quindi questa è l'ennesima conferma del
fatto che non volete risolvere il problema e che ve ne state
lavando le mani.
Io mi rendo conto, Assessore, che lei debba difendere la sua
posizione, però obiettivamente è una posizione indifendibile,
perché nel momento in cui una persona si rivolge all'ERP, è perché
non ha i soldi per potersi permettere un alloggio di edilizia
privata, e ce ne sono molti in questo momento.
Allora se io a una persona che non si può rivolgere al mercato
privato faccio pagare un affitto di 500 o 600 euro e in più
aggiungo anche le spese, allora obiettivamente la situazione
diventa insostenibile.
Io glielo dico con tutto il cuore: c'è un lavoro che lei ha
annunciato di rifacimento della 3/2013 e c'è questa tabella che
c'era nella precedente legge del 95 -che viene utilizzata per
esempio anche nel vicino Piemonte - che limita gli aumenti e ti
dice qual è il canone minimo e qual è il canone massimo rispetto al
reddito.
Bene, si applichi questa tabella e si limitino questi aumenti,
perché la situazione è insostenibile.
