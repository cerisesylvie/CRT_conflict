Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3613 del 16 luglio 1992 - Resoconto
OGGETTO N. 3613/IX Attuazione della legge regionale 3/90
concernente gli scambi socio-culturali tra giovani.
(Interrogazione)
Interrogazione A seguito dell'esame congiunto dei criteri per
la valutazione e la gestione dei progetti di promozione delle
realtà giovanili avvenuto fra l'Assessore alla Sanità e
l'Associazione dei Sindaci il 24 marzo u.s. (progetti previsti
dalla legge regionale 3 gennaio 1990, n. 3).
A seguito, altresì, dell'approvazione da parte del Consiglio
regionale, del Regolamento previsto dall'Articolo 8 della legge
regionale 3 gennaio 1990, n. 3;
i sottoscritti consiglieri regionali
Interrogano
l'Assessore competenze per conoscere:
- quali progetti sono stati presentati ultimamente dagli Enti
Locali per favorire l'informazione, l'aggregazione, l'associazione
e la cooperazione tra i giovani, come previsto dall'Articolo 1
della legge 3 gennaio 1990,
n. 3;
- quali progetti sono stati presentati come previsto
dall'Articolo 8 di cui alla legge 3-1-1990, n. 3 concernenti gli
scambi socioculturali fra i giovani;
- quali iniziative intende assumere per sensibilizzare gli Enti
Locali a dare applicazione alla legge regionale in questione in
modo da rendere efficaci gli scopi e le finalità dalla stessa
previsti.
F.to: Beneforti, Trione
Presidente
Ha chiesto la parola l'Assessore alla Sanità
ed Assistenza Sociale Cout, ne ha facoltà.
Cout (PCI-PDS)
I progetti presentati ultimamente, ai
sensi della legge regionale 3 gennaio 1990 n. 3, nel 1° semestre
del 1992 sono stati presentati dal Comune di Issogne. Si tratta di
un progetto per favorire l'informazione e l'aggregazione,
l'associazione e la cooperazione fra i giovani.
Tale progetto è stato sottoposto al parere della Consulta
regionale giovanile ai sensi dell'articolo 7 della legge su citata.
In data 29 maggio 1992 è stato approvato il regolamento di
attuazione dell'articolo 8 della legge regionale stessa, e copia di
detto regolamento è stato inviato a tutti i Sindaci, ai Presidenti
delle comunità montane e alle Associazioni più rappresentative
operanti a favore dei giovani.
Alla data attuale non è stato ancora presentato alcun progetto
concernente gli scambi socioculturali.
Presidente
Ha chiesto la parola il Consigliere
Beneforti, ne ha facoltà.
Beneforti (DC)
Prendo atto di quanto ha riferito
l'Assessore alla Sanità. Ci rendiamo conto delle difficoltà che si
possono incontrare da parte dei comuni per dare applicazione a
questa legge. Noi riteniamo che occorre che la Regione prosegua
nell'azione che ha intrapreso a suo tempo.
Occorre continuare e suggerisco anche che ci siano incontri con
i comuni, le organizzazioni dei sindaci e le organizzazioni
giovanili in modo di aprire un confronto a tutti i livelli per
venire incontro ad ogni richiesta. Soprattutto per essere nelle
condizioni di realizzare un piano di intervento pianificato su
tutto il territorio regionale.
Lasciare oggi l'iniziativa ai soli comuni è molto difficile e
non si arriva all'obbiettivo che si vuole raggiungere.
Riteniamo pertanto che, non debba essere lasciato nulla di
intentato per affrontare e risolvere i problemi con cui i giovani
devono fare i conti giorno per giorno.
In particolare i problemi dell'emergenza, della disoccupazione
giovanile, della tossicodipendenza, dell'alcoolismo e dello studio.
Disagi che possono scuotere il mondo dei giovani.
Di questi disagi occorre accertarne le cause e rimuoverle. In
tal senso occorre privilegiare gli aspetti relativi al rapporto dei
giovani a tutti gli effetti.
Ringrazio e prendo atto della riposta ed auspico che la legge
venga applicata.
