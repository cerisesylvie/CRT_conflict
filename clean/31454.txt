Classificazione
CONSIGLIO REGIONALE
Attività consiliare d'aula



Oggetto del Consiglio n. 517 del 16 aprile 2009 - Resoconto
OGGETTO N. 517/XIII - Rinvio di mozione: "Invito al
Parlamento ad un'attenta disamina delle norme previste nel disegno
di legge in materia di intercettazioni".
Président
- Avant de passer au point n° 32, je vous
annonce qu'à la fin de cette séance sera convoquée la Conférence
des Chefs de groupe pour aborder la question de la session
communautaire... si gentiment tout le monde sera là... à la réunion
participera aussi le Président de la Région.
La parole au Conseiller Louvin.
Louvin (VdAV-R)
- Grazie, Presidente. Abbiamo, come
ultima delle mozioni sottoposte all'attenzione di questa sessione
del Consiglio, un tema che ha una squisita valenza di principio e
che riguarda una questione che non dovrebbe essere indifferente ad
alcuno di noi, trattandosi di una questione in materia di
informazione e di connessi problemi di libertà. I colleghi sanno
che è in discussione in Parlamento un disegno di legge introdotto
dal Ministro della giustizia, Alfano, che prende spunto da
situazioni anche di particolare problematicità, manifestatesi negli
ultimi anni, in ordine alle intercettazioni telefoniche, ad una
loro quantità eccessiva e ad una diffusione non sempre
opportuna.
I principi costituzionali relativi alla riservatezza, alla
privacy, i profili che riguardano anche la libertà delle
comunicazioni sono di assoluta rilevanza, è stato sottolineato a
più riprese, e non da una parte politica, ma dagli operatori stessi
della comunicazione, in primo luogo dall'Unione nazionale dei
cronisti italiani, ma l'opinione è stata successivamente ripresa e
approfondita anche da organismi di categoria, dalla Federazione
della stampa, dall'Ordine nazionale dei giornalisti, che hanno
sottolineato a più riprese come l'intervento proposto dal Governo
nazionale in materia di intercettazioni telefoniche, telematiche e
ambientali, con la modifica della disciplina attualmente in vigore
in materia di astensione del giudice dagli atti di indagine, e
oltretutto con integrazione anche della disciplina della
responsabilità amministrativa delle stesse persone giuridiche che
sono coinvolte nella questione delle pubblicazioni... questo
allarme che hanno lanciato gli operatori dell'informazione, a
nostro modo di vedere, va raccolto.
È stato naturalmente segnalato ai gruppi consiliari in modo
generalizzato questo problema, ci siamo fatti carico noi, ma
speriamo di non essere gli unici ad avere sensibilità su questa
problematica, perché questa è una Regione che sul tema
dell'informazione e della libertà di informazione qualche parola la
spende e qualche evento lo realizza. Mi riferisco al premio
Saint-Vincent di giornalismo, che da molti decenni è diventato non
solo un appuntamento di tipo mondano, ma anche un'occasione di
approfondimento, di discussione, di sostegno, di encomio agli
operatori dell'informazione, in particolare a quanti si spendono
alla frontiera dell'informazione là dove, sia nell'ambito delle
inchieste giudiziarie più scottanti, nelle problematiche dei reati
di mafia, di camorra, sia agli operatori che perdono la vita anche
per rendere vivo il diritto di cronaca sui campi di battaglia,
eccetera, il premio Saint-Vincent è un riferimento nazionale di
assoluto rilievo. In questa condizione crediamo che ci sia da
alzare il nostro appello al Parlamento affinché, come credo faranno
anche molte forze politiche o, a titolo individuale, molti
Parlamentari, non sia totalmente recepito nel modo in cui è stato
proposto il disegno di legge del Governo.
Crediamo che le intercettazioni siano oggi uno strumento
indispensabile per la prosecuzione di determinate inchieste
giudiziarie, sappiamo bene che possono essere anche mal utilizzate,
ma questo deve trovare una regolamentazione interna anche stretta
da parte della stessa Magistratura, e temiamo - ma non siamo gli
unici - che il restringimento dei casi di reato nei quali si
possono operare queste intercettazioni renda obiettivamente sempre
più difficile lo svolgimento di determinate inchieste per reati di
criminalità organizzata, per reati anche contro la pubblica
amministrazione: questo non per sospingere alcuna forma di
giustizialismo, ma perché devono essere dati alla Magistratura gli
strumenti giusti per poter contrastare una criminalità che oggi ha
strumenti sempre più sofisticati.
Ci preoccupa poi l'altro versante di questo disegno di legge che
introduce delle sanzioni particolarmente pesanti per i giornalisti
che diffondono contenuti di intercettazioni telefoniche e
ambientali. È stata definita dagli organismi rappresentativi dei
cronisti, questa, una legge liberticida. Noi siamo sempre
preoccupati quando la satira comincia ad essere imbavagliata, come
sta succedendo in questi giorni, siamo preoccupati quando scattano
le manette per chi opera nell'informazione; che siano anche
contrastati e giustamente sanzionati, ma con strumenti diversi per
noi, i fenomeni di scarsa attenzione o addirittura di violazione
del codice deontologico dei giornalisti ci pare doveroso, che la
minaccia diventi concreta al punto di far desistere la stessa
informazione da un suo naturale ruolo di diffusione di notizie che
hanno un assoluto rilievo per la comunità ci pare altra cosa. Non
mi spingo oltre, sperando che questa sollecitazione venga
accolta.
Il Consiglio regionale può e anzi deve, a nostro avviso,
manifestare non solo alla comunità valdostana un'opinione in
materia di libertà di informazione e di corretta definizione anche
delle azioni della Magistratura, ma che questo suo punto di vista
possa diventare anche un punto di vista ascoltato, condiviso al di
fuori della nostra Regione, in quella categoria degli operatori
dell'informazione che da sempre è una categoria verso la quale il
Consiglio Valle ha avuto uno sguardo particolarmente attento.
Grazie.
Président
- La parole au Conseiller Donzel.
Donzel (PD)
- È un tema assolutamente delicato e
importante quello che è stato proposto in questa sede dagli amici
di Vallée d'Aoste Vive-Renouveau; come ho avuto spesso modo di
dire, su queste tematiche non è che noi del Partito Democratico
dobbiamo dire qualcosa, lo stanno dicendo a viva voce i nostri
rappresentanti in Parlamento, ma essendo una questione così
importante che merita una certa attenzione, personalmente e come
gruppo del Partito Democratico a livello regionale non abbiamo
avuto modo di approfondirla sul territorio; prendiamo però atto
delle informazioni che arrivano a livello nazionale.
Non ci dispiacerebbe incontrare i rappresentanti della stampa a
livello locale in commissione, quindi auspicheremmo per esempio un
rinvio della mozione per parlare con loro, per capire con i diretti
interlocutori che abbiamo sul territorio. Non ci dispiacerebbe
incontrare in commissione il Prefetto, perché abbiamo ragguagli su
come funziona sul nostro territorio questo tipo di intercettazione,
su come viene usato, che informazioni ci siano in questo senso. Non
abbiamo dubbi su quello che si dice a livello nazionale, vorremmo
avere la possibilità, qui, di parlarne in modo più dettagliato per
capire la situazione. Chiederemmo quindi la cortesia di poter
rinviare questo testo alla commissione per incontrare la stampa e
avere modo di parlarne con agio.
Président
- La parole au Conseiller Caveri.
Caveri (UV)
- Mi sembra che in via preliminare la
proposta del collega Donzel sia assolutamente di buon senso. Alcune
vicende che abbiamo discusso in quest'aula, penso al lungo
dibattito sulla questione delle ronde o sulla questione della
possibilità o del dovere da parte dei medici di denunciare gli
extracomunitari clandestini, ci hanno dimostrato, nei confronti di
materie che vengono trattate in Parlamento, la necessità di essere
molto attenti al rischio di discutere su qualcosa che poi in
Parlamento viene modificato.
Ci troviamo di fronte a due temi che si mischiano fra di loro:
da una parte, esiste la questione che pure i proponenti
sottolineano, cioè nel fatto oggettivo che in Italia ci sia stato
un abuso dell'utilizzo delle intercettazioni, e questo è un fatto
innegabile che tutti a destra o a sinistra considerano come un
fatto esistente; dall'altra, esiste il fatto che viene denunciato
dall'Unione dei cronisti, cioè il rischio che le sanzioni spingano,
in caso di pubblicazione di intercettazione, fino all'arresto dei
giornalisti che è - lo dico come vecchio giornalista - un fatto che
non può che preoccupare. Si tratta tuttavia di fare un
approfondimento, sentendo non solo l'Unione dei cronisti, ma
l'Ordine dei giornalisti, per capire se effettivamente le cose
stanno così come vengono prospettate, perché l'ipotesi, oggi, di
mettersi a votare una cosa del genere non potrebbe che portarci a
votare contro, in quanto siamo di fronte ad una situazione in cui
si mettono assieme due cose completamente diverse.
L'ipotesi del collega Donzel di rinvio del punto per un
eventuale approfondimento mi sembra quindi un fatto ragionevole,
perché non vorrei che andassimo a votare dei documenti mentre nel
frattempo questi stessi argomenti, in Parlamento, vengono
modificati.
Président
- La parole au Conseiller Louvin, pour deuxième
intervention.
Louvin (VdAV-R)
- Precisamente sul punto di una proposta
procedurale, che è quella di rimettere la questione alla
commissione per un approfondimento, non per un eventuale
approfondimento, ma per un approfondimento, perché se in quest'aula
ci si spoglia della decisione è perché la questione venga
dibattuta; poi la commissione riferirà al Consiglio. La
sollecitazione è a che si manifesti un'opinione perché il
Parlamento ne tenga conto, il Parlamento sta discutendo in questo
momento del "disegno di legge Alfano", e chiediamo che questo
avvenga con una calendarizzazione rapida. Se si ritiene di
condividere queste valutazioni, si faccia - se possibile nell'arco
di pochi giorni - un'audizione con le categorie interessate e noi
ringraziamo per l'attenzione. Siamo sensibili quanto lo sono gli
operatori della stampa. Riteniamo che sia un dovere per noi non
vivere accanto e a lato di questi grandi problemi, fare in modo che
questo Consiglio richiuda il proprio orizzonte solo in questioni di
carattere amministrativo ci pare una visione riduttiva; al tempo
stesso non vogliamo neanche suonare la grancassa inutilmente.
Quando ci fosse - come mi sembra che ci sia - una condivisione
da parte di questo Consiglio affinché la commissione competente se
ne faccia carico, faccia gli approfondimenti e rimandi le sue
conclusioni all'Assemblea, non possiamo che trovarci d'accordo.
Président
- La parole au Président de la Région,
Rollandin.
Rollandin (UV)
- La proposta di rinviare questo tema in
commissione, come succede spesso, ha una finalità che è quella di
un approfondimento, ed ha un senso soprattutto se lo vediamo legato
al dibattito che avviene in altre sedi; quindi, per quanto ci
riguarda, aderiamo a questa proposta.
Quello che mi fa più specie è sentire la sottolineatura
dell'urgenza di questa riunione in tempi brevi in commissione,
perché se questo può valere per temi sicuramente di grande
importanza, vorrei che si tenesse conto dello stesso criterio di
celerità e di urgenza anche per altri temi, che magari sono più
legati alle leggi che abbiamo presentato e che non saranno così
importanti come l'argomento sollevato da questa questione, ma che
noi riteniamo non banali. Allora vorrei che la stessa premura si
dedicasse anche ai temi che proponiamo alle commissioni, abbiamo un
esempio che ci fa riflettere sul modo con cui la commissione si
gestisce ed è il discorso delle ronde, che è stato evocato; abbiamo
detto: "ne discutiamo in commissione", e sono tre volte che ne
discutiamo in aula in attesa che la commissione finisca! Allora
vogliamo capire! Se il discorso è di spostare l'asse per continuare
a tenere il pallino qui, diciamocelo subito, definiamo qual è il
ragionamento sulle ronde e non c'è alcun problema! Anche sulle
commissioni non possiamo dire: "questo argomento assolutamente deve
essere discusso in una settimana", non conosco gli approfondimenti
che si vogliono fare in commissione, ma se si manda in commissione
per gli approfondimenti necessari, se è necessaria una settimana
sarà una settimana, se sono necessari quindici giorni saranno
quindici giorni. Teniamo conto di avere un minimo di leale
collaborazione così come la Costituzione prevede fra enti, anche
all'interno della nostra piccola realtà, e la leale collaborazione
vorrebbe dire che quando hai sentito quelli che sono necessari, non
ci siano altre ventisei audizioni - che sono sempre possibili
inventandosi l'Ordine dei giornalisti del Burundi, che avrebbero
molto da dire sulla possibilità di non pubblicare degli atti che
intervengono su questioni piuttosto urgenti! - e fare in modo che
le audizioni durino anche sei mesi. Questa è una decisione su cui
non siamo mai entrati, perché sta nell'autonomia decisionale delle
commissioni ed è giusto così...
Louvin
(fuori microfono) ...avete la maggioranza in tutte
le commissioni...
Rollandin (UV)
- ...credo che finora nelle commissioni il
lavoro si sia svolto con molta attenzione, mai rifiutare quello che
è il lavoro svolto quando c'è una necessaria interpretazione. Siamo
dell'idea che se si vuole fare un approfondimento condividiamo su
questo, soprattutto per quanto riguarda il secondo punto che credo
abbia un interesse particolare, il problema della comunicazione di
certi argomenti, a condizione che venga chiarito di cosa si tratta,
per cui è giusto che ci sia questo approfondimento. Per il resto mi
auguro che il lavoro delle commissioni proceda con la dovuta
rapidità, sapendo che prima arriva a conclusione e meglio è per
tutti.
Président
-La proposition de motion est alors renvoyée à
la discussion de la II
e
Commission pour les
approfondissements.
Il Consiglio prende atto, concordando.
