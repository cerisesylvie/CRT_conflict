Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2597 del 11 febbraio 1987 - Resoconto
OGGETTO N. 2597/VIII - CONTROLLI OPERATI DALLA REGIONE SUI
LAVORI DI AMPLIAMENTO DELLA CASA DA GIOCO DI SAINT-VINCENT.
(Interpellanza).
PRESIDENTE:
Do lettura dell'interpellanza in oggetto,
presentata dal Consigliere Torrione:
INTERPELLANZA
La vicenda Casinò dopo un certo periodo di stasi è tornata
prepotentemente alla ribalta per un aspetto che riguarda i
cosiddetti lavori e nella fattispecie tutte quelle opere che sono
state realizzate extra-convenzione Regione-Sitav.
Il problema dovrebbe pertanto essere riesaminato in sede di
apposita Commissione d'inchiesta ma dal momento che i lavori della
Commissione stessa non sono ancora ripresi nonostante il preciso
mandato del Consiglio regionale, è possibile approfittare di questa
circostanza per approfondire alcuni aspetti che sicuramente non
sono di secondaria importanza e che possono essere poi
ulteriormente riconsiderati nelle sedi competenti.
L'interrogativo, tuttora senza risposta, resta infatti quello
relativo al tipo di controllo effettuato dall'Amministrazione
regionale su tutti i lavori in questione la cui difformità di
realizzazione rispetto alla convenzione e al capitolato d'appalto
risulta spesso evidente ed incontrovertibile.
Tutto ciò premesso, il sottoscritto Consigliere
regionale
INTERPELLA
l'Assessore competente per conoscere:
a)
quali controlli siano stati effettuati dai
competenti uffici regionali sui lavori realizzati presso la Casa da
gioco di Saint-Vincent sia per quanto concerne quelli regolarmente
previsti dall'apposita convenzione Regione-Sitav sia per ciò che
riguarda quelli extra-convenzione;
b)
se corrisponde a verità il fatto che durante tali
lavori siano stati distaccati in servizio presso il cantiere del
Casinò due assistenti contrari ed in caso affermativo qual'è stato
l'atteggiamento dei competenti uffici regionali di fronte alle
evidenti difformità esistenti tra lavori autorizzati (convenzione e
capitolato) e lavori eseguiti;
c)
se la liquidazione degli stati di avanzamento, di
cui alla deliberazione consiliare n. 423 del 13.7.1980, era munita
della prescritta dichiarazione di congruità;
d)
il giudizio della Giunta regionale in merito alle
opere extra-convenzione alla luce anche dei recenti interventi
della Magistratura relativi al sequestro di documenti ed atti
concernenti le opere stesse.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Di questo argomento si è già discusso
ripetutamente. Forse avrei evitato di fare questa interpellanza se
la Commissione d'indagine sulla vicenda del Casinò non si fosse
bloccata, in questi ultimi tempi, a discutere su motivi personali e
procedurali, e avesse potuto procedere con regolarità nei suoi
lavori. Questo, però, non è ancora possibile ed anzi il Consiglio,
tra non molto, sarà chiamato a pronunciarsi sulla stessa
Commissione e soprattutto sul suo Presidente, perché qualcuno l'ha
tirato in ballo.
Io ritengo indispensabile un chiarimento, su alcune opere
eseguite al di fuori di quanto previsto dal Capitolato, e per
sapere se ci sia stato o meno, da parte della Regione, un accurato
controllo in merito. Risparmierò al Consiglio la lettura di tutta
la documentazione che ci era stata fornita a suo tempo, ma alcune
lettere intercorse tra la SITAV e la Regione, per quanto concerne i
lavori extra-convenzione, fanno un preciso riferimento ai servizi
tecnici dell'Assessorato.
Ora, io mi chiedo come sia stato effettuato il controllo su
questi lavori e come non ci sia stata nemmeno una presa di
posizione da parte di chi avrebbe dovuto controllare i lavori e,
soprattutto, non sia stata sottolineata la circostanza che tali
lavori non erano assolutamente previsti nel capitolato generale
d'appalto, perché riguardavano opere extra-capitolato.
Si sarebbe potuta avere una maggiore attenzione su questo
argomento, visto e considerato che numerose lettere, 1° giugno
1983, 15 aprile 1982 e 31 marzo 1982, fanno esplicito riferimento
all'Assessorato ai Lavori Pubblici.
Nelle "stanze segrete del Palazzo" corre voce che da parte
dell'Amministrazione regionale ci fosse un controllo diretto su
questi lavori e che presso i cantieri della SITAV fossero
distaccati due assistenti contrari della Regione. Se questo fatto
fosse vero metterebbe in una luce diversa tutta la vicenda dei
lavori extra-Convenzione ed è facile intuirne le ragioni.
Io ho presentato questa interpellanza anche per motivi di
chiarezza, perché, se a circostanza è vera, è chiaro che la vicenda
dei lavori assume una rilevanza particolare; se invece la
circostanza non è vera, resta comunque il dubbio che in tutta la
vicenda l'Assessorato ai Lavori Pubblici abbia comunque svolto il
suo ruolo con estrema oculatezza o con estrema leggerezza, secondo
che si guardi da destra o da sinistra.
Mi correrebbe anche l'obbligo di sottolineare che la delibera
consiliare n. 423 del 13.7.1980 aveva la prescritta dichiarazione
di congruità. Questo elemento può sembrare di secondaria
importanza, ma la presenza o meno di questa dichiarazione mette in
una luce diversa la funzione dei tecnici preposti al controllo dei
lavori.
In effetti gli ultimi - io mi auguro che siano veramente gli
ultimi! - sussulti della vicenda del Casinò hanno portato alla
ribalta anche questo aspetto inerente i lavori, sul quale, al di là
delle risposte che mi darà l'Assessore, mi riservo di tornare in
sede di Commissione, perché si tratta di un capitolo che deve
essere osservato con un occhio del tutto particolare. Da esso si
possono trarre utili considerazioni su questa vicenda che può
apparire sempre più oscura, a seconda che vengano date o meno
risposte puntuali alle precise domande che io ho formulato.
Pertanto, aspetto le risposte dell'Assessore. Grazie.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Per rispondere con precisione ai quesiti
posti dal Consigliere Torrione, ho fatto predisporre dagli uffici
una ricerca sugli atti dei quali stiamo discutendo ed ora posso
dichiarare quanto segue.
Alla prima domanda - "quali controlli siano stati effettuati dai
competenti uffici regionali sui lavori realizzati presso la Casa da
gioco di Saint-Vincent sia per quanto concerne quelli regolarmente
previsti dall'apposita convenzione Regione-Sitav sia per ciò che
riguarda quelli extra-convenzione" - posso rispondere dicendo che,
da tutta la documentazione esistente presso l'Assessorato e che è
stata esaminata, risulta che i controlli sui lavori effettuati
presso la Casa da gioco sono stati eseguiti direttamente
dall'Ingegnere Capo, Dirigente dello stesso Assessorato, e cioè dal
compianto ing. Grosjacques.
Per quanto concerne la seconda domanda - "se corrisponde a
verità il fatto che durante tali lavori siano stati distaccati in
servizio presso il cantiere del Casinò due assistenti contrari..."
-, debbo dire che due assistenti, dipendenti dall'Assessorato ai
Lavori Pubblici in qualche occasione hanno accompagnato l'Ingegnere
Capo, sul cantiere di St. Vincent, per coadiuvarlo nel predisporre
alcune verifiche tecniche, ma non sono mai stati distaccati in
servizio permanente presso il cantiere dei lavori.
Alla terza domanda - "se a liquidazione degli stati di
avanzamento, di cui alla deliberazione consiliare n. 423 del
13.7.1980, era munita della prescritta dichiarazione di congruità"
- rispondo che, dagli atti esaminati, la liquidazione degli stati
di avanzamento, fino alla concorrenza dell'importo relativo ai
lavori principali, era sempre munita della prescritta dichiarazione
di congruità.
Quanto al punto d), e cioè ad un eventuale giudizio della Giunta
regionale in merito alle opere extra-convenzione, io mi riservo di
esprimerlo quando avremo a disposizione più elementi che ci
consentano di esprimere un giudizio che non rischi perlomeno di
essere avventato.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Io credo che si debbano sottolineare
alcune cose.
Il controllo, che poi è l'aspetto principale del problema, è
stato effettuato dal compianto ing. Grosjeacques. Prendiamo atto di
questa dichiarazione dell'Assessore che, però, purtroppo non giova
molto alla chiarezza, anche perché l'interessato è ormai scomparso
da oltre un anno.
Per quanto concerne il controllo effettuato dagli assistenti, la
risposta dell'Assessore è stata un pochino sibillina, perché mi ha
detto che due assistenti avevano accompagnato talvolta l'ingegnere
capo a fare degli accertamenti tecnici, ma non erano stati
distaccati in servizio permanente presso il cantiere di St.
Vincent. Tuttavia lo stesso Assessore mi ha confermato che, in
qualche modo, c'erano due assistenti tecnici della Regione, anche
se la loro presenza era solo saltuaria o parziale.
Chiedo scusa all'Assessore, ma il povero Grosjacques, nonostante
la sua buona volontà, non avrebbe certamente potuto seguire tutta
l'entità di quei lavori fin nei loro dettagli. Se si vuole fare una
contabilità oculata, occorre fare delle verifiche tecniche
estremamente precise sulle misure e nel fare ciò io credo che si
sia avvalso della collaborazione di persone idonee al caso.
L'Assessore mi ha fatto notare che qualche volta due assistenti
hanno effettivamente presenziato agli accertamenti.
Questo fatto mi lascia piuttosto perplesso, perché, se c'erano
due assistenti o se comunque c'era una sorveglianza di cantiere io
mi chiedo come si sia potuta verificare tale difformità tra
l'appalto principale e le opere accessorie o non convenzionate. Io
credo che ogni assistente o sorvegliante di avori debba fare in
modo che l'Amministrazione dalla quale dipende, sia messa
quotidianamente al corrente dello sviluppo dei lavori stessi e
quindi sulla possibilità che certe opere vengano realizzate con il
consenso o meno dell'Amministrazione.
Preannuncio che questo argomento sarà oggetto di una mia precisa
richiesta che avanzerò in sede di Commissione.
Il discorso sulla liquidazione degli stati di avanzamento,
testimonia che la stessa è avvenuta in presenza del certificato di
congruità sino alla concorrenza dei lavori principali, mentre dopo,
come dice l'Assessore, questo certificato di congruità non c'è più
stato. Chi si intende anche solo un pochino di lavori pubblici si
rende conto che questa circostanza rientra nel discorso più
generale del mancato controllo, perché quella dichiarazione avrebbe
dovuto essere fatta comunque, anche nei confronti dei lavori non
previsti dalla convenzione, altrimenti non si sarebbe potuto
provvedere alla loro liquidazione. Ma questo comunque è un altro
discorso.
Non pretendo che l'Assessore mi dia delle risposte sul giudizio
della Giunta in merito alle opere che esulano dalla convenzione.
Anch'io sono d'accordo sul fatto che esiste già un'abbondante
relazione della Commissione e che i Giudici si sono avvalsi anche
di ulteriori perizie sullo stesso argomento ed è chiaro, quindi,
che il giudizio che io chiedevo era di natura strettamente
politica. Comprendo tuttavia il suo imbarazzo e non insisto
oltre.
Dico solo che farò un'ulteriore riflessione di carattere più
generale e la porterò all'attenzione della competente Commissione,
qualora si abbiano a sciogliere alcuni nodi che sono tuttora
all'esame del Consiglio in questa stessa seduta. Grazie.
