Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 288 del 29 maggio 1981 - Resoconto
OGGETTO N. 288/81 - PIANO PER IL RILANCIO DEL COMPARTO DEGLI
ACCIAI SPECIALI. (Interpellanza)
Presidente
- Do lettura dell'interpellanza presentata dai
Consiglieri Mafrica, Cout e Bajocco:
INTERPELLANZA
Il Ministero delle Partecipazioni Statali De Michelis ha
recentemente (in un convegno svoltosi a Piombino) annunciato un
piano di rilancio del comparto degli acciai speciali, che preveda
la costituzione di un grande gruppo nazionale, nel quale venga
assicurata sia la presenza pubblica che quella privata.
Di detto gruppo dovrebbe far parte anche la Teksid, pur
rimanendo maggioritario il controllo pubblico.
Poiché, a norma della legge 675 del 1977, è previsto un
parere delle Regioni sui piani dei settori per i quali si rendano
necessari processi di ristrutturazione e di riconversione che
comportino rilevanti modifiche degli assetti precedenti,
i sottoscritti Consiglieri regionali
INTERPELLANO
il Presidente della Giunta e l'Assessore competente per
sapere:
1) quali notizie ufficiali o ufficiose la Giunta è in grado
di fornire al Consiglio regionale in relazione al preannunciato
nuovo piano per gli acciai speciali;
2) quali orientamenti la Giunta esprimerà in merito al
progetto di un grande gruppo misto pubblico- privato, vista
l'importanza che detta scelta riveste per il futuro della Nazionale
Cogne.
Presidente
- Illustra l'interpellanza il Consigliere
Mafrica.
Mafrica (PCI)
- Poiché la situazione della Cogne si
trascina da anni senza che mai si sappia in modo preciso quale sarà
poi il destino definitivo dell'azienda, abbiamo interpellato il
Presidente della Giunta e l'Assessore all'Industria e Commercio per
avere notizie dell'ultima novità che abbiamo appreso dalla stampa:
a Piombino, l'ex Ministro delle Partecipazioni Statali, dato che il
governo si è dimesso, aveva fatto cenno a un nuovo piano di
rilancio del comparto degli acciai speciali, nuovo piano nel quale
invece di prevedere soltanto, come nel piano precedente, una
struttura pubblica, si prospettava una struttura mista di aziende
pubbliche e aziende private; era presente in questi articoli della
stampa l'idea che si potesse arrivare a una struttura di cui per
esempio entrasse a far parte la Teksid, che come ben sapete è una
azienda che dipende dalla FIAT.
Ora, poiché alla Regione la legge n. 657 del 1977 affida il
compito di esprimere pareri su tutte le riconversioni e
ristrutturazioni che importino modifiche di rilievo nelle aziende
che stanno nel loro territorio, vorremmo sapere dall'Assessore
all'Industria se la Regione è stata informata, se ha ricevuto
qualche notizia in merito a questo nuovo piano per gli acciai
speciali e quale orientamento è intenzionata comunque a esprimere
rispetto all'ipotesi di un grande gruppo non più solo pubblico ma
misto, anche se la maggioranza delle azioni dovrebbe restare sotto
il controllo pubblico.
Presidente
- Risponde l'Assessore all'Industria e
Commercio, Chabod.
Chabod (DC)
- È in fase di predisposizione presso il
Ministero delle Partecipazioni Statali il nuovo piano per gli
acciai speciali, la cui stesura sarà ultimata la prossima
settimana. Come da notizie fornite direttamente dalla Segreteria
tecnica del Ministero, è impossibile al momento attuale fornire
notizie ufficiali; di certo si sa come d'altronde era nell'aria da
diverso tempo, che si cerca di risolvere la crisi di mercato dei
nostri acciai speciali creando un pool nazionale di settore.
Le due ipotesi preannunciate prevedono o una collaborazione fra
aziende pubbliche e private attraverso accordi commerciali o
produttivi, o addirittura una compartecipazione azionaria. È
questa, secondo il Ministero delle Partecipazioni Statali, una
necessità inderogabile affinchè l'Italia possa rimanere un Paese
industrializzato e soprattutto per tenere il difficile mercato del
settore. Le valutazioni circa la positività o meno di questo gruppo
dovranno essere prese in considerazione quando si conosceranno
esattamente gli orientamenti del piano.
Le notizie che sono in mio possesso a tuttora sono quelle
desumibili dagli organi di stampa, in quanto il Ministero
interpellato si è riservato di fornire qualsiasi ragguaglio in
merito nel corso della prossima settimana. Pare comunque che la
partecipazione della Teksid al pool nazionale sia cosa fatta o per
lo meno in via di rapida soluzione; la Teksid avrebbe all'interno
del gruppo, senza alcun dubbio, la leadership dei prodotti piani e
degli acciai inox, le superleghe e gli acciai speciali rimarrebbero
prevalentemente delle aziende pubbliche. Comunque sia, la azienda
pubblica sarà maggioritaria.
La cosa che più preoccupa con la costituzione del comparto è
rappresentata dalle inevitabili sovrapposizioni, siano esse
impiantistiche o produttive; in parole povere, raggruppando imprese
similari, la soppressione di impianti e la riduzione di certe
produzioni è da preventivare; tutto ciò comporta la preoccupazione
che dai tagli produttivi - si parla di 200 mila tonnellate annue -
si passi al taglio occupazionale. In tal senso le previsioni non
sono certo rosee, ma paiono colpire in maggior misura le imprese
produttrici di acciai da costruzione e di prodotti lunghi, e
possono toccare anche la Nazionale Cogne per quello che riguarda la
sovrapposizione impiantistica, soprattutto nelle seconde
lavorazioni.
La Regione provvederà comunque a fare tutto quello che è in suo
potere per garantire la salvaguardia del livello occupazione,
nonché il rispetto dei piani di ristrutturazione concordati per il
rilancio impiantistico e per il mantenimento della "leadership"
produttiva della Nazionale Cogne.
Presidente
- La parola al Consigliere Mafrica.
Mafrica (PCI)
- L'Assessore ha detto che non aveva
notizie in più, rispetto a quelle che sono comparse sui giornali; e
siccome i giornali li leggiamo anche noi, non vediamo tanto la
differenza tra l'essere al governo e l'essere all'opposizione! Noi
pensavamo che la Giunta avesse gli strumenti per avere qualche
informazione di più su questo!...
(voce fuori microfono)
...Colajanni, Milani, ce ne son più d'uno...Occorre che il
Ministero trasmetta alla Commissione gli atti... se si comportano
come capita qui!...
(voci fuori microfono)
... anche quelle
sono sui giornali... dicevo, la preoccupazione per la
sovrapposizione produttiva che si verrebbe a creare per gli acciai
da costruzione fra la Cogne e la Teksid.
Occorrerà quindi tenere gli occhi bene aperti su questo nuovo
progetto e intervenire perché il piano di ristrutturazione della
Cogne è stato concordemente approvato dalle Organizzazioni
Sindacali e condiviso dalla maggioranza delle forze politiche
valdostane vada avanti in tempi brevi, altrimenti questa
sovrapposizione può portare a gravi pericoli per l'occupazione.
Presidenza del Vice Presidente Renato Faval
Presidente
- Passiamo all'esame dell'oggetto al punto 18
dell'ordine del giorno.
