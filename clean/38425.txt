Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Autostrade e trafori alpini



Oggetto del Consiglio n. 1953 del 5 aprile 2016 - Resoconto
OGGETTO N. 1953/XIV - Interrogazione: "Risultanze della
procedura di selezione per l'individuazione di un dirigente
effettuata dalla società Traforo del Gran San Bernardo".
Viérin M. (Presidente) -
Punto n. 4 dell'ordine del
giorno. La parola al Presidente della Regione.
Rollandin (UV) -
Grazie Presidente.
Per quanto riguarda la prima domanda: "a quanto ammontano le
spese complessive sostenute", la società SITRASB precisa, in primo
luogo, che la procedura in argomento era volta alla selezione non
di un dirigente, ma di un
responsabile di esercizio
(la
precisazione è giusto per inquadrare il tema), funzione equivalente
al
Chef d'exploitation
della società svizzera Tunnel du
Grand-Saint-Bernard; è l'omologo, non è la funzione dirigenziale.
Per quanto riguarda la prima domanda, la SITRASB comunica di aver
ritenuto opportuno avvalersi della collaborazione di un soggetto
esterno, in quanto la società non possiede idonee risorse umane per
l'espletamento di tale servizio. L'incarico alla società Arrow
S.r.l. di Milano è stato affidato per un importo complessivo di 7
mila euro più IVA, comprendente tutti i costi della pubblicazione
degli annunci, l'analisi del contesto aziendale, la mappatura delle
aziende
target
, l'identificazione dei candidati e i contatti
con i candidati.
Per quanto riguarda la seconda domanda, i
curricula
ricevuti ed analizzati da Arrow S.r.l. in seguito alla
pubblicazione dell'avviso di selezione sono stati complessivamente
33.
In merito alla terza domanda, il candidato risultato idoneo alla
prova di selezione è stato l'ingegner Paolo Verraz, entrato in
servizio lunedì 14 marzo scorso.
Quarta domanda: "se, anche in relazione a quanto indicato
nell'avviso di selezione, corrisponde al vero che i requisiti per i
candidati della selezione di cui si tratta sono stati stabiliti
direttamente...". Tutte le caratteristiche del profilo da ricercare
(il titolo di studio, conoscenze linguistiche e i relativi
attestati, esperienza e
skills
professionali, competenze e
responsabilità) sono state definite di concerto tra la SITRASB e la
società Arrow S.r.l. anche sulla base dei medesimi requisiti in
essere presso l'omologa società svizzera Tunnel du
Grand-Saint-Bernard; ecco perché avevo parlato di Chef
d'exploitation, che è corrispondente al ruolo svolto adesso
dall'ingegnere incaricato e ciò in quanto la SITRASB ha ritenuto
opportuno riorganizzare la propria struttura aziendale in modo da
garantire la presenza di professionalità equivalenti a quelle
presenti nella società svizzera. Su queste basi sono stati
contattati ed esaminati i candidati ritenuti idonei rispetto al
profilo individuato. A conclusione del processo Arrow S.r.l. ha
autonomamente presentato i candidati risultati più in linea con i
contenuti della posizione da ricoprire. Grazie.
Presidente -
La parola al collega Ferrero.
Ferrero (M5S) -
Grazie Presidente.
Direi che l'urlo che si alza in questo momento è uno solo:
fermate immediatamente Omar Vittone, Presidente senza arte né parte
della società del Traforo del Gran San Bernardo, se non volete
assistere al fallimento della società. È un disastro annunciato
quello che sta accadendo in SITRASB, in cui è stata nominata una
persona senza i titoli necessari, senza avere alcuna esperienza
professionale, senza avere il minimo di capacità di relazionarsi
con gli altri soggetti. Tra i vecchi Presidenti risulta anche
qualche ex Dirigente dell'Union Valdôtaine che aveva fatto comunque
bene il suo lavoro, tanto è vero che la SITRASB è una società
partecipata sana, e ciò che era stato fatto in passato sta per
essere distrutto adesso. È lo stesso Vittone che non mi ha dato
copia dei verbali che ho richiesto della Sisex, d'altronde Vittone
è un agente segreto, io gli chiedo i verbali e lui non me li dà!
Questa specie di agente segreto à la
Vapelenentse
che è
stato individuato dal Presidente della Regione in base a non so
quale appartenenza, Gladio, Stay-Behind, i suoi precedenti in
Afghanistan, in Iraq. Ma cosa deve la Valle d'Aosta e cosa devono
certi ambienti della Valle d'Aosta a certi altri ambienti dello
Stato? Questo è difficile capirlo.
Stiamo assistendo ad una vera e propria devastazione: rapporti
che erano cordiali con gli svizzeri e con ANAS sono completamente
deteriorati, epurazioni di dirigenti e personale per i quali
potremmo usare i termini "lo hanno dimissionato", come si diceva
nel Sud, "lo hanno prepensionato" o "lo hanno suicidato"; scuse
illegittime per mandar via i dirigenti, tutte persone di provata
esperienza che vengono sbattute fuori dall'azienda dopo aver fatto
milioni di utili in questi anni, perché è un'azienda in attivo. Ora
avete il vostro agente segreto con le società a San Marino, e
pensate di risolvere le cose.
Veniamo al caso in esame che è molto eloquente di quello che sta
succedendo: da una parte si licenzia, si eliminano le persone
valide, scomode, e dall'altra vediamo come sono sostituite. Si fa
fare una selezione per un ingegnere ad una società di Milano per
pararsi il culo - qui bisogna dire le cose come stanno - perché
nella selezione i requisiti dell'ingegnere sono in pratica
inesistenti; si parla di un ingegnere civile, quando invece qui si
va a ricoprire un posto di responsabile di esercizio, quindi
sostanzialmente gli si chiede che sappia parlare francese, inglese
e che abbia dieci anni di esperienza. Che strana questa cosa! Ma
perché buttare via 7 mila euro, quando magari è già stato tutto
deciso? La cosa poi che non pare casuale e viene fuori dal cappello
del prestigiatore è che il signor Paolo Verraz è
délégué au
Congrès national, responsable de la presse de la section de
Saint-Christophe de l'Union Valdôtaine
. È un caso...per carità,
io non direi mai che non è stato un caso. Ma la cosa più bella è
che la commissione che poi deve esaminare Verraz chi ha
all'interno? Il signor Bétemps Albert Joseph,
Secrétaire de la
section de Saint-Christophe
. Ma iniziate a fare queste
benedette elezioni nella sede dell'Union anche con qualche
familiare, metteteci anche la mamma e il papà della persona che
deve essere scelta, così almeno siamo tranquilli! La prova di
francese gliel'avete fatta fare da una persona interna che non è un
insegnante, è una persona che non è abilitata. Qualcuno del
Consiglio d'amministrazione non ha potuto neanche assistere alle
prove perché erano segrete; d'altronde Vittone è un agente segreto,
allora è tutto segreto in questa vicenda! Questi compiti che deve
andare a fare questo Verraz, che potrebbe essere un ingegnere
valido ma non ha nessuna esperienza professionale nel campo
richiesto, richiedono competenze delicatissime, e viene sbattuto lì
semplicemente perché? Evitate di buttare via i soldi e di far finta
di fare le selezioni!
Termino. Da oggi ci sarà un controllo preciso su tutta
l'attività della società a tutela soprattutto di quei dipendenti e
dirigenti che hanno contribuito a renderla una società che
funziona. Non abbiate paura - mi rivolgo ai dipendenti - e se avete
dei problemi ce lo fate sapere, non siete soli. Questo personaggio
che ricopre in maniera diciamo inusuale questa posizione, questo
posto, deve essere sostituito al più presto e sarà sostituito al
più presto.
