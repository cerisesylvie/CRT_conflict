Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1019 del 11 febbraio 2015 - Resoconto
OGGETTO N. 1019/XIV - Interpellanza: "Iniziative per la
modifica del nuovo accordo contrattuale con la società ISAV per la
gestione della Clinica di Saint-Pierre approvato dall'Azienda
USL".
Presidente
- Per l'illustrazione, la parola al
Consigliere Fabbri.
Fabbri (UVP) -
Merci Monsieur le Président.
Signor Assessore, questa nostra interpellanza nasce dalla
lettura attenta della delibera n. 10 dell'USL del 5 gennaio e
dell'allegato che è unito a questa deliberazione. Allora,
premettiamo subito che con questa nostra interpellanza non vogliamo
minimamente mettere in dubbio la funzione che la Clinica di
Saint-Pierre riveste nel panorama sanitario regionale e la bontà e
l'eccellenza - glielo devo dire - delle sue prestazioni. Siamo
inoltre perfettamente consci che il momento che stiamo
attraversando - l'abbiamo detto già tante volte - impone un
ripensamento e una riorganizzazione del sistema socio-assistenziale
nel settore dell'assistenza agli anziani, della RSA delle
micro-comunità in generale, cosa che peraltro ultimamente ha già
visto delle importanti decisioni che hanno visto la
riorganizzazione, quale l'introduzione dei costi standard e il
futuro finanziamento delle sole strutture di assistenza sanitaria,
i famosi "528 posti" e non più quella che è l'assistenza
alberghiera. Ciò non toglie, però, che ci sorgano alcuni dubbi su
com'è stata gestita dal punto di vista sia finanziario che
assistenziale, e mi riferisco appunto alla delibera di cui facevo
cenno prima: le funzioni riabilitative che si svolgevano nella
Clinica di Antey che, com'è noto, è stata chiusa dal punto di vista
proprio della riabilitazione ortopedica, sono state trasferite
nella Clinica di Saint-Pierre. È stato affermato che la ragione di
tale operazione è sia organizzativa che economica.
A quanto ci risulta, la convenzione che era stata stipulata con
la Cooperativa che gestiva la riabilitazione di Antey costava circa
520 mila euro, somma con la quale si garantivano 15 posti di
rieducazione ortopedica che, a detta degli operatori, diventavano
alle volte anche 20 posti. Ora le chiediamo di quanto sia aumentata
la disponibilità di posti di riabilitazione ortopedica con gli
ulteriori 500 mila euro di finanziamento che sono stati destinati
alla Clinica di Saint-Pierre, e se gli stessi posti, cioè 15, sono
gli stessi posti garantiti ad Antey. A noi risulta che nella
Clinica di riabilitazione ad Antey venivano appunto spesi per la
riabilitazione circa 96 euro giornalieri, perché, facendo un
semplice conto di 526 mila euro destinati a Saint-Pierre sui 15
posti per i 365 giorni all'anno vengono 96 euro di costo
giornaliero. È vero che a quello vanno aggiunti alcuni altri costi,
soprattutto quello alberghiero...quello sanitario no, perché i
costi sanitari erano coperti da personale dell'USL che continua ad
essere a carico dell'USL, quindi al massimo si aggiungeva il costo
alberghiero, mentre invece il costo di riabilitazione a
Saint-Pierre, giornalmente, è di circa 250 euro al giorno, e quindi
anche queste sono cose su cui avremmo piacere di avere delle
delucidazioni.
Il secondo quesito dell'interpellanza riguarda invece la
mobilità attiva, la mobilità attiva che si genera nella Clinica di
Saint-Pierre, e cioè quali siano i risvolti positivi per il Sistema
sanitario regionale. Infatti, nel leggere le modalità con cui si
anticipano - la stessa Clinica - le prestazioni sanitarie su
pazienti extraregionali...e, se vogliamo riprendere quel punto
della delibera, molto brevemente dice che:
"L'erogazione di
prestazioni per i non residenti verrà finanziata attraverso la
mobilità attiva...il saldo sarà riconosciuto ad avvenuta emanazione
della delibera CIPE per il periodo di riferimento, e di anno in
anno verrà definita la percentuale che l'Azienda USL sarà
autorizzata a corrispondere a titolo di anticipazione"
. Qui
viene poi il punto in discussione:
"Per l'anno 2015 viene
stabilito un tetto massimo di spesa di 1 milione e 750 mila euro e
l'Azienda USL è autorizzata ad erogare un'anticipazione in una
percentuale pari all'80 percento della spesa effettiva"
.
Quindi, almeno a leggere questo tipo di accordo che è stato preso,
sembrerebbe che l'USL praticamente anticipi questa mobilità attiva
a livello della Clinica di Saint-Pierre che, a sua volta, verrà
rimborsata dal CIPE quando il CIPE riconoscerà questa mobilità
attiva...praticamente sembra di capire che ci sia semplicemente una
partita di giro e che quindi, in realtà, il nostro Sistema
sanitario regionale non abbia alcun beneficio da questa mobilità
attiva, essendo una partita di giro...scusi, poi ne andremo a
parlare...tant'è che sembra abbastanza logico che la mobilità
attiva possa avere un qualche ritorno per le casse del Sistema
sanitario regionale quando la mobilità attiva avviene in una
struttura regionale, non in una struttura privata...comunque ci
spiegherà poi questo arcano che a noi risulta piuttosto oscuro.
Contestiamo quindi un attimino - a meno che non ci siano delle
ragioni ben precise su cui lei ci darà appunto delle delucidazioni
- questo milione e 750 mila euro di finanziamento per la mobilità
attiva della Clinica di Saint-Pierre; la contestiamo proprio
perché, vista l'economia all'osso che si fa in tutte le Strutture
del Sistema sanitario regionale, sul personale, sul materiale
sanitario, su altri beni e servizi destinati ai pazienti, come le
ha detto la collega Fontana e aveva lamentato con la sua ultima
interpellanza, ecco, ci aspettiamo veramente di capire con che
logica sia stata fatta questa operazione. Grazie.
Presidente -
Per la risposta, la parola all'Assessore
Fosson.
Fosson (UV)
- Sì, grazie Presidente.
Rispondo volentieri a questo, come ho già detto nello scorso
Consiglio rispondendo ad un'interpellanza analoga della Consigliera
Fontana, anche perché mi permette di rettificare quanto è stato
scritto in un articolo. È chiaro che rispondo volentieri proprio
perché non ci siano ombre di dubbio su questo privato accreditato e
convenzionato, e per essere trasparenti. Io penso che chi ha
lavorato sempre e solo nel pubblico, che ha sempre svolto anche la
libera professione nell'ambito pubblico, analogamente nel privato
convenzionato in sanità, se disciplinato in modo corretto e chiaro,
possa essere utile proprio nel rapporto pubblico/privato.
D'altronde io penso che anche lei sia d'accordo che in Valle ci
siano altri sistemi di rapporto tra pubblico e privato che
rinforzano entrambe le strutture, purché ci sia un rapporto
trasparente, perché il dubbio e il sospetto sono in questo caso la
cosa peggiore.
Voglio solo ricordare che, quando non c'era la Clinica di
Saint-Pierre, i nostri malati andavano ad Albenga, e quindi noi
pagavamo alla Regione Liguria la mobilità, cioè noi pagavamo per un
servizio perché non potevamo farlo in Valle d'Aosta. Non solo
abbiamo eliminato il grande disagio per i parenti e per i pazienti
che in ambulanza dovevano andare in Liguria, ma abbiamo anche reso
efficiente il sistema stesso, pensando ad esempio ad un'ortopedia
che ha in loco la riabilitazione per i pazienti operati. Da questo,
poi, abbiamo cercato di rimediare con quello che avevamo nel 2003
attrezzando una RSA di Antey che non è mai stata una clinica di
riabilitazione. Nell'accezione di RSA, c'è anche la pratica
riabilitativa, ma non è stata una clinica riabilitativa, perché c'è
una differenza funzionale, cioè, Saint-Pierre ha una piscina, con
il medico sempre lì e con la vicinanza ad Aosta per qualsiasi cosa
succeda, e questi standard facevano sì che il livello riabilitativo
di Saint-Pierre rispetto a quello di Antey non fosse lo stesso,
tenendo presente anche che sicuramente il personale di Antey faceva
tutto il possibile. Quando poi nel 2009 si presentò la possibilità,
sfruttando delle analoghe
mission
della Regione Friuli
rispetto al nostro territorio, che richiedevano strutture
riabilitative, si fece un accordo con l'Humanitas che venne e
costruì la struttura di Saint-Pierre; l'Humanitas, poi, per suoi
problemi economici non continuò e le subentrò nel 2012 l'ISAV.
All'inizio del 2013 fu chiaro che due strutture riabilitative di
diverso livello non potevano essere mantenute, anche perché i costi
sulla giornata di Antey e sulla giornata di Saint-Pierre non erano
proprio così diversi, perché come ha detto correttamente lei, a
quel costo alberghiero bisognava aggiungere il medico, la
riabilitazione, il fisioterapista, l'infermiera, quindi i costi non
erano molto differenti (i dati li avevo dati in un'interpellanza al
Consigliere Gerandin l'anno scorso). Comunque non potevamo più
gestire due strutture di riabilitazione: la RSA di Antey, con 15
posti letto, aveva una saturazione del 74 percento e Saint-Pierre,
con 64 posti convenzionati, aveva una saturazione del 65 percento,
quindi noi viaggiavamo con due strutture non completamente piene e
con una differenza riabilitativa. Allora a quel punto si è deciso,
attraverso tutto un percorso di trasferire la microcomunità di
Torgnon in una sede più adeguata, e lei ha visto che nella delibera
dell'USL c'è scritto che il 19 dicembre del 2014 la Comunità
montana del Mont Cervin decise all'unanimità dei presenti di
trasferire 10 posti da Torgnon ad Antey; i 15 posti di Antey sono
diventati 10 e sono sempre di RSA. Ma per rispondere a esigenze
diverse rispetto ai pazienti lungodegenti che non avevano bisogno
di riabilitazione, ad esempio per la frattura del bacino, perché
non potevano andare a casa, o per quella del femore con il paziente
non ancora in grado di essere riabilitato, con un costo ospedaliero
molto elevato. Abbiamo pensato di tenere questi 10 posti ad Antey,
che adesso sono utilizzati al massimo, mentre 10 posti di
riabilitazione dell'RSA di Antey sono stati messi nel budget di
Saint-Pierre dal 1° gennaio del 2015 ed ecco il perché della
delibera dell'USL in tal senso.
Sui costi...io glieli leggo, perché dicono:
"Le prestazioni
legate ai posti letto sono state trasformate in integrazioni di
budget pari a 500 mila euro, attraverso una transazione di costi
sostanzialmente equivalente al budget del 2014 di Antey"
. Su
questo bisognerà verificare un po', perché nei costi della gestione
di Antey ci sono 10 posti di RSA riabilitativa per questo tipo di
malati che le ho detto, 10 posti della micro, ovvero con una
gestione globale che si dovrà ottimizzare; però, come mi dice
l'azienda, i 500 mila euro che spendevamo lì, li spendiamo a
Saint-Pierre, portando Saint-Pierre a un altro livello
occupazionale, perché la saturazione dei posti, come le ho detto,
viaggiava sul 65 percento. In questi 64 posti di Saint-Pierre ci
sono anche i pazienti che vengono da fuori, perché noi non potremmo
avere in questo momento una struttura riabilitativa per 64 posti
letto solo dedicata ai valdostani, poiché sarebbe eccedente
rispetto alle nostre esigenze. L'importo di 500 mila è vicino,
anche se alla lettera probabilmente andrà verificato nel tempo.
L'esigenza è di organizzare il nostro sistema di riabilitazione in
una regione di 120.000 abitanti in un unico centro con delle
qualità maggiori mantenendo 10 posti ad Antey che tra l'altro sono
gestiti - mi permetta una parentesi - in un modo molto particolare,
cioè con la presenza del medico curante, che fa dei turni,
determinando un'integrazione molto diversa rispetto alle altre
strutture, e direi anche - se mi permette - innovative.
I 500 mila euro di mobilità. Lei mette in evidenza
"l'eventuale mobilità"
. Su ciò bisogna che io sia chiaro
anche perché l'altro giorno mi ha detto che sono un po' confuso, e
preciso che: sono 500 mila euro che la Valle d'Aosta guadagna,
"guadagna"...capisce? perché questi sono malati che vengono a farsi
curare in Valle d'Aosta e ci permettono, con 64 posti letto, di
dare occupazione a 100 operatori. La mobilità attiva è riconosciuta
dappertutto come un qualcosa di più. Lei dice: "sì, ma 500 mila
euro li avremmo dovuti spendere"...sì, ma le altre Regioni vengono
a spenderli in Valle d'Aosta, capisce? Vengono a spenderli qui da
noi, e su questo vorrei essere molto chiaro. Se mi ascolta, perché
il meccanismo nella mobilità attiva non è un meccanismo semplice, è
uno dei meccanismi più controllati, proprio perché sono le altre
Regioni che pagano le prestazioni fatte da noi. Quindi la struttura
di Saint-Pierre ha chiesto di aumentare il budget di mobilità
attiva e, se lei legge la delibera, c'è scritto molto chiaramente
che l'autorizzazione è stata portata da 1.250 a 1.750 cifra
quest'ultima non legata alla retribuzione, perché viene calcolata a
seconda della mobilità effettuata; è in sostanza un rendiconto
controllato e preciso di tutti i casi basati sui DRG che hanno i
costi standard. L'azienda, una volta verificato il rendiconto,
anticipa l'importo, e ciò è vero, però legga bene la delibera!
L'anno scorso e gli anni passati questo meccanismo è sempre stato
in vigore anticipando il 90 percento dell'importo; quest'anno viene
anticipato l'80 percento, ma non solo, perché su questi 500 mila in
più ci danno il 10 percento, quindi 175 mila euro in più che
vengono a noi. Mi permetta, non è mai stato fatto un contratto così
favorevole per le casse valdostane! Cinquecento pazienti, 500 mila
euro che vengono in più, ne restituiamo come acconto l'80 percento,
non il 90 percento e, in più, ci danno anche il 10 percento! Questa
misura, mi permetta, è la misura che disciplina i rapporti tra
tutte le Regioni e le strutture private. Se lei telefona a Veruno o
a tutte le altre strutture private del Piemonte è sempre così:
l'azienda anticipa, ma poi il 20 percento lo controlla a seconda di
quello che dice il CIPE a livello nazionale. E questi sono
meccanismi molto precisi, perché sono le altre Regioni che non
vogliono pagare. Quindi noi anticipiamo l'80 percento su dati ben
precisi, prendiamo ancora il 10 percento che non prendevamo gli
altri anni e un mucchio di persone vengono di più in Valle d'Aosta.
Oltretutto questo sistema ci permette che i nostri malati non
vadano a fare riabilitazioni da altre parti.
Presidente
- Assessore, si avvii alla conclusione...
Fosson (UV)
- ...sì, chiedo scusa, ma è una cosa
interessante.
Relativamente alla sua ultima domanda, le dico che il contratto
non è ancora stato firmato e lo sarà solo quando saranno emanate le
linee di indirizzo all'Azienda sanitaria da parte della Regione che
ne dovrà svolgere i controlli conseguenti. Termino solo dicendo -
l'ha detto lei nell'illustrazione iniziale e l'ha detto la
Consigliera Fontana molto bene l'altro giorno - che questo è un
servizio comunque di eccellenza che dà la possibilità a 100 persone
di lavorare, che fa sì che, con 495 ricoveri nel 2013, i pazienti
di altre regioni siano venuti da noi. Alla fine le dico anche - e
questo è un altro vantaggio - che nel 2011 noi avevamo 4 milioni e
950 mila euro di costo per la mobilità passiva ortopedica e che nel
2013 ne abbiamo avuti 2 milioni in meno; questi 2 milioni in meno
la Regione non li dà ad altre Regioni, ma li spende nelle sue
strutture, mantenendo i livelli occupazionali.
Ultima cosa: io spero di avere diradato questi dubbi; il privato
in sanità è un privato che ha in questo momento molte difficoltà,
l'abbiamo visto con l'Humanitas, che è venuta e poi se ne è andata
via, e l'abbiamo visto con Brusson, in cui c'era una società che
poi è andata via. Io penso che se le regole - come ho detto - sono
ben precise, le società private possono continuare ad erogare
servizi ai valdostani riconosciuti anche dalle altre Regioni.
Presidente
- Per la replica, la parola al Consigliere
Fabbri.
Fabbri (UVP)
- Grazie.
Ripeto, la nostra interpellanza andava nel senso di fare
chiarezza su questa cosa e purtroppo la chiarezza...almeno, io, su
alcuni passaggi, non l'ho avuta. Riprendiamo un attimo Antey: se è
vero che quella di Antey non possiamo classificarla una clinica, a
quanto mi risulta rispondeva però bene a quelle che erano le sue
funzioni di terapia riabilitativa, oltre a soddisfare anche le
aspettative dei nostri concittadini della Bassa Valle. Diciamo che
il trasferimento di questa funzione da Antey alla Clinica di
Saint-Pierre dal punto di vista prettamente economico non ha
avuto...non abbiamo perso, ma non abbiamo guadagnato, ci hanno solo
perso un po' i cittadini della Bassa Valle.
Per quanto riguarda i 10 posti della RSA che sono rimasti ad
Antey, è vero questo ed è altrettanto vero che il servizio H24
funziona - a quanto ne so io e a quanto mi dicono - molto bene;
peccato che il contratto prevede che nel 2015 debba cessare,
speriamo che venga in qualche modo ripreso.
I posti convenzionati della Clinica di Saint-Pierre...lei mi
parlava di 64 posti...in realtà, sempre da quell'accordo allegato a
questa delibera, quelli riservati alla riabilitazione per la Valle
d'Aosta a me risultano essere 37 (37 di quei 64), quindi 37 ad un
costo di 3 milioni e 450 mila se vengono utilizzati tutti...è
chiaro, se vengono utilizzati tutti, e quindi lo stesso discorso si
può fare però anche sulla mobilità passiva che c'era prima di quei
milioni se venivano utilizzati tutti. È chiaro che dal punto di
vista dei nostri concittadini è molto meglio usufruire di questo
che non dell'altro.
Ritornando un attimo alla mobilità attiva, a leggere questa
convenzione io continuo ad essere convinto che sia una partita di
giro, perché se lei legge bene poi, alla fine, le tariffe per
pazienti non residenti verranno ridotte del 10 percento, è vero, ma
vengono ridotte del 10 percento verso chi poi ci deve ripagare,
cioè per quei provvedimenti CIPE che verranno fatti dalle altre
Regioni. E poi dice
: "Qualora le prestazioni rese a favore dei
cittadini non residenti non fossero riconosciute in sede di
delibera CIPE, per quelle prestazioni l'Azienda USL si rivarrà
sulla quota del 20 percento"
...
(interruzione dell'Assessore Fosson, fuori microfono)
...no, ma per quelle che non vengono riconosciute...appunto,
rimane una partita di giro, è una partita di giro questa cosa qui.
Comunque le ripeto, Presidente...no, scusi, il 20 percento...
Presidente
- Prego, Consigliere...Assessore, per
cortesia, lasci terminare il Consigliere...
Fabbri (UVP)
- ...le ripeto che è questa interpellanza è
un atto proprio per chiarire tutte queste cose. Proprio per il
momento di difficoltà che abbiamo, dobbiamo essere estremamente
chiari su quello che facciamo, e poi si tratta di cifre notevoli,
per cui tutte queste cose qui vanno chiarite fino in fondo. A me
pare che questo non chiarisca la sua risposta sulla mobilità
attiva, ma avremo modo comunque di riparlarne. Grazie.
Presidente -
Punto 19 all'ordine del giorno.
