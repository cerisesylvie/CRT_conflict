Classificazione
EDILIZIA
Edilizia pubblica



Oggetto del Consiglio n. 2768 del 28 settembre 2023 - Resoconto
OGGETTO N. 2768/XVI - Interrogazione: "Pubblicazione del
bando affitti 2023 e soluzione delle criticità emerse con i bandi
precedenti".
Bertin (Presidente) -
Punto n. 26. Risponde l'assessore
Marzi.
Marzi (SA) -
Le domande potranno già essere presentate a
partire dal prossimo mese di novembre, con semplificazioni che
abbiamo introdotto a favore degli utenti e che poi rappresenteremo
più nel dettaglio.
Nel corso del mese di ottobre prevediamo di approvare in Giunta
il bando di sostegno per le abitazioni in locazione;
conseguentemente, prevediamo di lasciare aperta la presentazione
delle domande a tutto il 31 dicembre dell'anno in corso attraverso
il portale telematico già utilizzato lo scorso anno.
Tenendo ferme queste scadenze - salvo imprevisti, ovviamente -,
le domande potranno essere elaborate a partire dall'inizio 2024 e
liquidate presumibilmente già entro i primi mesi del prossimo
anno.
É opportuno precisare, però, come il sostegno alla locazione sia
stato liquidato ai richiedenti aventi diritto in meno di due mesi
dalla scadenza delle domande e non con un anno e mezzo di ritardo,
come affermato dall'interrogazione. Infatti, a seguito della
pubblicazione dell'ultimo bando nel mese di dicembre 2022,
attraverso la nuova piattaforma informatica, gli utenti hanno avuto
la possibilità di presentare le domande tra il 27 dicembre 2022 ed
il 29 febbraio 2023. Le somme sono state liquidate nel mese di
aprile 2023, quindi a meno di due mesi dal termine di presentazione
delle domande stesse.
Venendo alla nuova gestione, essa sarà informatizzata e ha
consentito di contenere i tempi di istruttoria; come talvolta
accade quando si digitalizzano le procedure, l'esperienza maturata
nel primo anno di utilizzo - per il quale va dato merito
all'assessore Barmasse di aver fatto un grandissimo passo avanti
sulla piattaforma informatica - ha evidenziato comunque aspetti da
migliorare. Essi sono stati, tra l'altro, presentati in Consiglio,
trattati e tutti quanti ci eravamo presi degli impegni.
Siamo pertanto intervenuti nell'ottica di semplificare le
procedure chiedendo alla società partecipata INVA di dar corso agli
opportuni correttivi che sono ora in fase di effettuazione.
Abbiamo quindi previsto quanto segue:
1) agevolare gli utenti attraverso una sostanziale
semplificazione della presentazione della domanda;
2) allineare il termine di presentazione delle domande entro
dicembre 2023 alla possibilità che è data agli utenti di poter
richiedere l'Isee entro l'anno in corso. Tale allineamento evita
che eventuali richieste di Isee 2023 presentate ai patronati nel
2024 non possano essere soddisfatte, incidendo quindi sulla
possibilità di poter presentare la domanda di sostegno 2023. Va
ricordato, inoltre, che su quest'aspetto l'Amministrazione comunque
informa e ricorda sempre agli interessati che la richiesta di Isee
va prodotta entro l'anno corrente di riferimento;
3) semplificare le procedure per l'utente, eliminando il
caricamento a sistema dei documenti. Aspetto questo peraltro da lei
evidenziato in una sua precedente iniziativa. Ci eravamo quindi
presi l'impegno di semplificare e ciò abbiamo fatto. Nel prossimo
bando, infatti, non sarà più richiesto il caricamento di
documentazione, quale copia del contratto di affitto, dichiarazione
del proprietario relativa all'eventuale morosità del conduttore,
copia delle ricevute di pagamento del canone. All'atto della
domanda, il richiedente dovrà esclusivamente compilare il modello
proposto dal sistema, basato esclusivamente su dichiarazioni
sostitutive. Anche questo modello è stato, tra l'altro,
semplificato. All'interessato resterà di compilare
obbligatoriamente tutti i campi proposti dal modello, importo del
canone di collocazione dell'anno, dati di registrazione del
contratto di affitto presso l'Agenzia delle Entrate, importo di
eventuali morosità nei confronti del proprietario: solo compilare
questi dati. Nel caso la domanda non risulti completa in tutte le
sue parti, verranno segnalate al compilatore le parti mancanti e,
finché le stesse non saranno compilate, non sarà possibile inviare
la domanda;
4) supportare l'utente nella compilazione prevedendo un sistema
di
allert
sulle somme indicate in fase di caricamento per
evitare, come nell'edizione precedente, l'inserimento da parte di
alcuni utenti di somme non coerenti ad esempio dal canone d'affitto
che vanno ad inficiare il calcolo del contributo spettante. Nella
nuova edizione del bando, per ogni importo inserito, il sistema
provvederà a segnalare al compilatore di ricontrollare la
correttezza dell'importo inserito. La domanda dovrà, come nella
precedente edizione, essere compilata dal titolare del contratto
d'affitto. L'unico documento che necessariamente dovrà essere
caricato a sistema è l'eventuale delega, con copia del documento
d'identità, a soggetti terzi estranei al nucleo familiare come nel
caso di delega ad un patronato. Una volta conclusa ed inviata la
domanda, la stessa viene protocollata attraverso un sistema di
comunicazione con il sistema di protocollo e ne viene
automaticamente inviata ricevuta al richiedente all'indirizzo
comunicato in fase di compilazione. Una volta conclusa la fase di
presentazione delle domande, il sistema provvederà ad elaborare le
domande presentate e a calcolare l'importo del contributo che verrà
liquidato agli interessati a seguito di provvedimento di impegno. A
seguito della liquidazione, o anche in fase antecedente, in caso di
evidenti anormalità della domanda, verrà avviata la fase di
controlli a campione sulla veridicità delle dichiarazioni rese in
fase di compilazione della domanda. Chi verrà sottoposto a
controllo - l'aveva chiesto anche lei, peraltro - dovrà produrre
tutta la documentazione che non sia già a disposizione
dell'Amministrazione necessaria a dimostrare il possesso dei
requisiti. Qualora, in sede di verifica, l'interessato non provveda
entro il termine assegnato a produrre la documentazione necessaria
o nel caso in cui dalla documentazione depositata emerga la non
veridicità delle dichiarazioni rese nella domanda in fase di
autocertificazione, il contributo sarà revocato. Si è quindi
cercato, con il bando che verrà da qui a breve approvato, di venire
incontro alle istanze degli utenti rappresentate anche in passato
in questa sede e di semplificare per quanto possibile il
procedimento informatizzato.
Presidente -
Per la replica, interviene il consigliere
Manfrin.
Manfrin (LEGA VDA) -
Mi si consenta innanzitutto di
dichiararmi parzialmente soddisfatto della risposta e tra poco le
spiegherò il perché del "parzialmente".
Cominciamo con le parti positive: sono assolutamente soddisfatto
per la semplificazione di cui ci ha dato contezza. Il caricamento
dei documenti e il loro reperimento effettivamente erano risultati
particolarmente difficoltosi per quelle persone che dovevano
caricare, dovevano correre all'Agenzia delle Entrate, dovevano
correre dal proprietario di casa, i proprietari di casa che non
volevano fare alcuna dichiarazione, non volevano comparire,
ricevute che si erano smarrite nel tempo... tutta una serie di
adempimenti che erano risultati macchinosi, difficoltosi e di
difficile risoluzione. Quindi, sicuramente una notizia
positiva.
Credo che altrettanto positivo sia il fatto che le domande,
invece che essere fatte a dicembre, siano fatte a novembre; anche
se lei comprenderà che un mese di anticipo rispetto all'anno scorso
sicuramente è un passo avanti, non si può dire il contrario, non è
un grande passo avanti, ma è un passo avanti. Anche l'elaborazione
e la liquidazione è sicuramente una notizia assolutamente positiva,
di cui la ringrazio.
Rimangono però alcune criticità. Prima criticità che lei
ricorderà sicuramente: le persone che non hanno dimestichezza con i
programmi, con il computer, con la compilazione di documenti
on-line, come potranno risolvere il problema? Perché lei ci dice
che ci sarà eventualmente una delega che si potrà fare ai
patronati, ci sono persone che non si muovono di casa o che hanno
comunque dei problemi, che dovrebbero essere assistite e che
trovavano sicuramente molto più facilità nel recarsi presso un
ufficio e compilare il cartaceo, oppure magari prendere questo
cartaceo, compilarlo a casa e poi farlo consegnare ad un parente.
In questo caso, non c'è la possibilità, e non dimentichiamo che ci
sono anche le persone che non sono munite purtroppo di supporti
informatici e che quindi difficilmente potranno compilare questa
domanda. Glielo dico perché purtroppo ad una serie di persone ho
dovuto prestare io il computer per compilare questa domanda, quindi
non è una questione da poco.
Seconda questione: lei ci dice che i pagamenti sono stati fatti
già nell'annualità scorsa e che quindi si è ulteriormente
accelerato il processo perché è stato reso più rapido. Sarà reso
più rapido, questo lo vedremo, ma ci dice che non c'è stato un anno
e mezzo di ritardo perché i pagamenti sono stati effettuati ad
aprile 2023.
Allora io le chiedo di seguirmi un secondo in un calcolo
facilissimo: io sono una persona indigente, perché se ho diritto ad
avere un supporto, un sostegno nel mio affitto di casa, che a volte
assomma anche all'80%, ho delle evidenti difficoltà se non riesco a
reperire l'80% dell'affitto che dovrei pagare. Io non riesco a
reperire l'80% dell'affitto e la Regione dice: "Ti aiutiamo noi".
Quindi, io a gennaio 2022 dovrei pagare l'affitto: "Sì sì, ti
aiutiamo noi, però la domanda falla a dicembre 2022 e poi il
pagamento te lo facciamo ad aprile 2023".
Io magari ho contato male, non è un anno e mezzo ma è un anno e
quattro mesi. Io l'affitto lo dovevo pagare a gennaio 2022, i soldi
mi arrivano ad aprile 2023. Comprenderà che è un ritardo di diversi
mesi, di un anno e quattro mesi. Quindi io questa persona non l'ho
aiutata, le ho detto: "Ti aiuterò tra un anno e quattro mesi". Il
proprietario di casa dovrà aspettare i soldi un anno e quattro
mesi.
Ecco perché, e qui veniamo alla criticità principale, io le
avevo chiesto nell'ultima interrogazione che ci fossero, per
esempio, dei pagamenti trimestrali, per cui io ho l'affitto di
gennaio, ho l'affitto di febbraio, ho l'affitto di marzo, dopodiché
la Regione mi eroga il sostegno di cui ho bisogno. Lei su questo
però non mi ha risposto, io l'ho inserito nella mia interrogazione,
c'era un punto specifico, ma lei su questo non ha risposto. Anzi,
io mi ricordo a memoria che lei disse che era anche un sistema
intelligente nella direzione in cui andare, stessa cosa disse ai
tempi l'assessore Barmasse, ad oggi questa risposta non c'è.
Ecco perché mi devo dire parzialmente soddisfatto ed ecco perché
la voglio invitare a risolvere questo problema, perché altrimenti
una persona non può attendere più di un anno per vedersi pagato
l'affitto di casa.
