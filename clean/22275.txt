Classificazione
AGRICOLTURA
RICERCA



Oggetto del Consiglio n. 1907 del 10 maggio 2006 - Resoconto
OGGETTO N. 1907/XII - Attività di collaborazione tra la Regione
e l'azienda Centro colture sperimentali di Quart.
(Interpellanza)
Interpellanza
Appreso che mercoledì 12 aprile a Torino, presso il centro
"Environment Park", l' azienda CCS (Centro Colture Sperimentali),
con sede in Quart, ha depositato il brevetto internazionale sulla
salubrità degli alimenti: "Uso di consorzi microbiologici della
rizosfera per l'eliminazione di inquinanti, diminuzione delle
micotossine e dei nitrati ed incremento degli anti-ossidanti in
prodotti agricoli";
Constatato che il deposito di tale brevetto è il frutto di
anni di ricerca e collaborazione tra l'azienda sopraccitata, il CNR
(Istituto di Fisiologia di Pisa), la CIA (Confederazione Italiana
Agricoltori) e la Federconsumatori;
Appreso che le nuove conoscenze maturate permetteranno
"l'aumento di sostanze antiossidanti nei prodotti alimentari,
l'eliminazione delle sostanze cancerogene presenti nei terreni
agrari evitando il loro ingresso nella filiera alimentare, la
diminuzione della quantità dei nitrati nei prodotti alimentari, e
l'aumento della qualità del prodotto per incremento di proteine,
glutine e unità foraggiera;
Verificato che alla presentazione del brevetto erano presenti
le seguenti istituzioni ed enti: il Presidente Commissione
Agricoltura della Regione Piemonte, Assessorato Ambiente Regione
Piemonte, della Città e della Provincia di Torino, il Presidente
della Camera di Commercio di Torino, Ricercatori del CNR, il
Presidente Provinciale della CIA, il Presidente Federconsumatori
Piemonte, un rappresentante di "Slow Food", il Direttore
scientifico del Centro Colture Sperimentali Valle Aosta, nonché gli
organi di stampa;
A conoscenza che l'invito a partecipare alla presentazione
del brevetto era esteso anche all'Assessorato Agricoltura regionale
e che al sottoscritto è risultato che né l'Assessore, né i
Dirigenti o i Funzionari fossero presenti all'importante
avvenimento;
Ritenuto spiacevole se non inammissibile l'assenza di un
qualsiasi rappresentante dell'Amministrazione regionale;
il sottoscritto Consigliere regionale
Interpella
l'Assessore competente per sapere:
1) se si conosce l'esistenza di questa azienda nella nostra
Regione, del lavoro di ricerca e sperimentazione che svolge e, in
caso affermativo, quali sono i rapporti instaurati;
2) in caso negativo quali iniziative e quali rapporti di
collaborazione si intendono intraprendere;
3) se si ha la percezione di cosa potrebbe significare per
alcuni comparti della nostra agricoltura poter collaborare ed
utilizzare il brevetto presentato a Torino;
4) se intende inoltre intervenire per promuovere rapporti di
collaborazione tra questa azienda, l'Assessorato, l'Institut
Agricole, ed altre aziende agricole interessate allo sviluppo del
comparto.
F.to: Bortot
Président - Est-ce qu'il y a besoin d'illustration?
La parole à l'Assesseur à l'agriculture et aux ressources
naturelles, Isabellon.
Isabellon (UV) - In merito all'azienda "Centro colture
sperimentali" di Quart sul primo quesito posto dall'interpellante:
"
se si conosce l'esistenza di questa azienda nella nostra
Regione, del lavoro di ricerca e sperimentazione che svolge e, in
caso affermativo, quali sono i rapporti instaurati"
, posso dire
quanto segue. L'esistenza del "CCS" è nota ai due Dipartimenti
dell'Assessorato dell'agricoltura, anche se al momento non esistono
rapporti di collaborazione in atto. Un lavoro comune regolato da
convenzioni riguardanti l'utilizzo di essenze forestali micorizzate
ha interessato il periodo dal 1991 al 1999; questo per quanto
riguarda il Dipartimento risorse naturali. Il Dipartimento
agricoltura non ha invece iniziative di collaborazione, mantenendo
però il Coordinatore rapporti interlocutori - anche se a sua detta
sporadici - con il Direttore scientifico del "CCS". Tali contatti
permettono di conoscere i lavori e le attività svolte dal centro
che hanno ultimamente interessato la coltivazione del mais e del
sorgo, questo in collaborazione con "Novartis", le coltivazioni
orticole a livello industriale e iniziative legate alle colture
agrarie nei monti sibillini. Nello storico bisogna ricordare che
nel 1991 la Giunta con deliberazione n. 3981 approvava uno schema
di convenzione fra Regione e "CCS" di Torino per l'insediamento in
Valle di attività per la produzione di piante micorizzate,
presentata all'epoca con il nome accattivante di "piante con il
porcino". La deliberazione viene ratificata dal Consiglio in data 2
ottobre 1991 con apposito provvedimento; questo prevedeva una quota
partecipativa della Regione del 45% a fronte di una partecipazione
del 55% del "CCS". Detta convenzione prevedeva un impegno da parte
di "CCS" di mantenere in Valle la sede sociale, legale e fiscale,
un Direttore, più un imprecisato numero di operai a tempo
indeterminato. La Regione si impegnava altresì a mettere a
disposizione della società un terreno di circa 10mila metri quadri
gratuitamente concesso per 5 anni e poi in locazione per altri 15,
oltre ad una serie di immobili fra cui depositi e serre. La Regione
si impegnava inoltre ad acquistare dalla società 500mila piante
micorizzate al prezzo di 2.500 lire l'una nella stagione 1993-1994
ed in seguito 150mila piante negli anni successivi al prezzo
aumentato in base agli indici ISTAT. Nel 1994 con deliberazione di
Giunta veniva proposta al Consiglio una modifica della convenzione
in atto con "CCS", gli impegni generali rimanevano invariati,
variava invece il numero e il prezzo delle piante. La Regione si
impegnava ad acquistare 110mila piante micorizzate nel periodo
1994-1997 rispetto alle 750mila piante previste nello stesso
periodo nella prima convenzione al prezzo di 9.600 lire a pianta.
Nel 1996 con deliberazione di Giunta si incaricava l'Università di
Torino per l'effettuazione dei controlli sulla micorizzazione delle
piante di ogni partita fornita dal "CCS". Il titolo della
convenzione era: "Studio di applicazione, confronto di tecniche di
biologia molecolare di caratterizzazione morfologico per lo studio
dell'evoluzione della micorizzazione di piante forestali dopo
l'impianto". Questo è lo storico dei rapporti che ci sono stati con
il "CCS" per quanto riguarda il Dipartimento risorse naturali.
In merito al secondo punto, sul fatto che in questo momento non
sono in atto iniziative e rapporti di collaborazione e quali si
intendono attivare, si riferisce che al momento non si tende ad
instaurare collaborazione con il "CCS" non essendovi particolari
connessioni tra le produzioni agricole valdostane tipiche, foraggi,
vigneti e frutteti e lo specifico campo di indagine del centro. Le
colture di tipo poliennale dispongono infatti di un'importante
dotazione di funghi e batteri a livello di rizosfera, frutto del
naturale equilibrio, questo è un aspetto importante da considerare,
fra le differente esigenze alimentari della simbiosi e da non
sottovalutare fra i diversi patrimoni genetici dei microrganismi
interessati e le essenze coltivate. Qui faccio appello anche alle
diverse sensibilità che a volte vengono espresse anche in
quest'aula relativamente al rispetto della biodiversità, in
funzione della valorizzazione delle specie autoctone. Introdurre
artificialmente Consorzi microbiologici endogeni nelle colture in
questione risulta ininfluente per la preponderanza dei biotipi già
in simbiosi o potenzialmente dannoso per l'introduzione di specie
geneticamente lontane. Questo nell'ottica di quello che dicevo
prima.
In merito al terzo punto, per quanto sopra detto nell'attuale
stato delle conoscenze l'utilizzo del Consorzio microbiologico
brevettato dal "CCS" al momento non significa un progresso per le
nostre coltivazioni per la loro particolare specificità e tipologia
né da un punto di vista della quantità delle produzioni, né per le
caratteristiche di filtro per gli elementi nocivi presenti nel
terreno, o di aumento della salubrità degli alimenti ottenuti (il
discorso del naturale). La presentazione del brevetto peraltro
segue di 2 anni la presentazione nell'ambito di "Terra madre" dello
stesso progetto, se ben vi ricordate. Al momento c'è uno scarso
interesse per l'agricoltura valligiana, questo è quanto afferma il
Coordinatore del Dipartimento agricoltura, che pure invitato alla
presentazione del brevetto internazionale, ha ritenuto non
necessario proporre la rappresentanza dell'Amministrazione
regionale all'evento.
Per quanto riguarda il quarto punto:
"se intende inoltre
intervenire per promuovere rapporti di collaborazione tra questa
azienda, l'Assessorato, l'Institut agricole, ed altre aziende
agricole interessate allo sviluppo del comparto"
, posso dire
che vale quanto detto sopra, cioè l'Institut agricole, cui
l'Assessorato aveva chiesto di valutare l'opportunità di
collaborazione con il "CCS", ha declinato l'invito per una mancanza
di interesse per l'agricoltura valdostana allo stato attuale. Per
il futuro si potrà valutare quelle che possono essere delle
intenzioni da parte anche delle singole aziende e in merito a
queste richieste che ci possono pervenire potremo fare tutti gli
approfondimenti e le valutazioni attraverso i nostri uffici
competenti.
Président - La parole au Conseiller Bortot.
Bortot (Arc-VA) - Trovo estremamente gravi le risposte
dell'Assessore a questa interpellanza. Alla presentazione di tale
brevetto a Torino il 12 aprile era presente la Regione, la
Provincia, la Federconsumatori, "Slow Food", il "CNR" con
l'Università di Pisa, e potrei andare avanti perché c'erano molte
persone e giornalisti, era assente la Valle d'Aosta. Io ci sono
stato e non so chi ha preparato le risposte all'Assessore, ma credo
che il livello di incompetenza di questi dirigenti, il livello di
ignoranza, oppure di malafede sia di un'estrema gravità. Questa
azienda è insediata nella nostra Regione - e qui Assessore
Marguerettaz c'entra anche lei -, aveva chiesto dei finanziamenti a
"Finaosta", l'iter burocratico è stato tale che hanno dovuto
rinunciare e rivolgersi alla "San Paolo", Istituto privato. Più
volte questa azienda ha cercato collaborazione sulla e per
l'agricoltura valdostana, un certo Sig. Vola, che penso tutti qui
conoscano, ha risposto che non interessava, era ininfluente... la
cosa è molto più grave perché il brevetto depositato e il lavoro
fatto sono stati riconosciuti dall'Unione europea. Il grave allora
non è se non si sono avuti rapporti di collaborazione sinora con
questa azienda... e qui chiamo anche in causa l'Assessore La Torre
per quanto riguarda non le produzioni agricole quanto un'azienda
che fa ricerca e che è insediata nella nostra Regione, esclusa la
sede legale. Sarei anche d'accordo a "mettere una pietra sul
passato", ma il fatto che si dica che non si vuole collaborare, che
l'agricoltura valdostana non c'entra...
(interruzione dell'Assessore Isabellon, fuori
microfono)
... io ho capito questo. Va bene, sono contento di aver capito
male.
Ho qui una deliberazione di Giunta, dove si dice che si farà un
frutteto di mele sperimentale all'interno del Castello di Sarre;
sono stati dati degli incarichi, spero che questi professionisti
cerchino di interagire per tale azienda.
Qui ho dei dati, l'Assessore è stato al Consorzio produttori
fontina, vi sono delle resistenze per quanto riguarda il non
utilizzo di mangimi "OGM", vi sono dei residui delle produzioni
siderurgiche che si chiamano policlorofenoli che si depositano
nella catena alimentare anche della fontina, poi le spiego perché
parlo di fontina e cosa c'entra tale azienda. Questi residui, se si
chiedesse all'ARPA di individuarli - non è stato fatto -,
rischierebbero di mettere fuori commercio una buona parte della
produzione di fontina della nostra Regione, perché, dal punto di
vista delle normative, non devono esserci questi tipi di residui.
Alla presentazione del brevetto questi dirigenti e biologi
dell'azienda hanno detto che loro sarebbero disponibili a fare un
lavoro sul foraggio della Regione... per quanto riguarda questo
aspetto, più volte sottolineato, non è stata data risposta... il
ragionamento cioè è: non è questa azienda ad aver bisogno
dell'Amministrazione regionale, è l'Amministrazione regionale, sono
le produzioni agricole sul nostro territorio che hanno
assolutamente bisogno di tale azienda, dal foraggio ai meli ai
vitigni. O lei prende iniziative di mettere assieme tale azienda
con i suoi dirigenti, o il rischio è che a questa azienda facciano
capo attività agricole all'esterno della nostra Regione e noi non
cogliamo l'occasione incredibile di utilizzare la ricerca
effettuata da tale azienda nella nostra Regione da 20 anni a questa
parte! Non credo che i brevetti siano rilasciati a chiunque per
qualsiasi tipo di cosa, questa azienda è in grado di interagire con
l'agricoltura valdostana, migliorandone la qualità e la produzione,
non intervenendo con "OGM", ma solo dal punto di vista biologico.
Ora perdere o non utilizzare questa possibilità mi sembra
incredibile! Invito quindi l'Assessore a ripensare su quanto ha
detto, ad intervenire nei confronti dei dirigenti e fare in modo
che vi siano delle sinergie fra la Regione, Institut agricole e
l'azienda e vedere se quanto il sottoscritto ha affermato sono
invenzioni, oppure siamo in grado di relazionare con una delle
poche aziende che fanno ricerca nella nostra Regione e addirittura
noi non ne siamo neppure a conoscenza e non utilizziamo la ricerca
e i brevetti che hanno realizzato in questi anni!
