Classificazione
AMBIENTE
Inquinamento
ASSISTENZA SANITARIA E OSPEDALIERA
Igiene e sanità pubblica
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 665 del 4 maggio 1994 - Resoconto
OGGETTO N. 665/X - Riapprovazione, ai sensi dell'ultimo comma
dell'articolo 31 dello statuto speciale, della legge regionale:
"Trasporto di merci su strada e rispetto della salute, della
sicurezza e dell'ambiente".
Articolo 1 - (Finalità)
1. La Regione Valle d'Aosta assume e promuove le iniziative
ne­cessarie per garantire che i veicoli trasportanti merci su
strada circolino e transitino, nel territorio regionale, nel
rispetto della salute e della sicurezza della popola­zione, nonché
della tutela dell'ambiente naturale.
Articolo 2 - (Comitato di controllo del trasporto merci su
strada)
1. É istituito, con sede presso il Servizio della comunicazione
e dei trasporti dell'Assessorato regionale dell'ambiente,
territorio e trasporti, un Comitato permanente di controllo del
trasporto merci su strada, con il compito di coordinare le
iniziative per contenere e ridurre le conseguenze negative di un
troppo intenso traffico da merci su strada attraverso la Valle
d'Aosta.
2. Il Comitato è composto da:
a) il Presidente della Giunta regionale, con funzione di
presi­dente;
b) l'Assessore regionale all'ambiente, territorio e trasporti,
con funzioni anche di vice presidente;
c) il responsabile del Compartimento della Valle d'Aosta
dell'Azienda nazionale autonoma delle strade (ANAS);
d) i direttori di esercizio della Società italiana del traforo
del Monte Bianco, della Società italiana del traforo del Gran San
Bernardo, della Società raccordo autostradale val­dostana, della
Società autostrade valdostane;
e) il Comandante della Polizia stradale in Valle d'Aosta;
f) il Comandante della Guardia di finanza in Valle d'Aosta;
g) due rappresentanti designati dalle associazioni e dai
comitati operanti in Valle d'Aosta per la tutela dei cittadini
dagli effetti del traffico di merci su strada;
h) il dirigente del Servizio della comu­nicazione e dei
trasporti dell'Asses­sorato regionale dell'ambiente, ter­ritorio e
trasporti; i) il responsabile dell'Ufficio regionale di
monitoraggio della qualità dell'aria;
l) il Comandante del Gruppo dei carabinieri di Aosta.
3. Le associazioni ed i comitati che intendono concorrere alla
designazione dei due rappresentanti di cui al comma 2, lettera g),
devono far domanda all'Assessorato regionale dell'ambiente,
territorio e trasporti entro trenta giorni dall'entrata in vigore
della presente legge.
4. Il Comitato si riunisce su convocazione del Presidente e
della riunione è redatto un verbale a cura del dirigente del
Servizio della comunicazione e dei trasporti dell'Assessorato
regionale dell'ambiente, territorio e trasporti.
Articolo 3 - (Strumenti di controllo)
1. La Regione provvede ad istituire, in accordo con la Polizia
stradale, nei valichi e in altre sedi di sosta o di passaggio,
posti fissi e dispositivi mobili per il controllo dei gas di
scarico delle emissioni inquinanti e dei rumori.
2. La Giunta regionale è autorizzata a stipulare convenzioni e
contratti con società competenti per il rilevamento di dati quali
la velocità, il peso e la categoria dei veicoli trasportanti merci
in transito attraverso la Valle d'Aosta.
3. Il Servizio dell'Assessorato regionale dell'ambiente,
territorio e trasporti della comunicazione e dei trasporti, in
colla­bora­zione con gli organi della Polizia stradale, cura la
raccolta si­stematica dei dati ottenuti a seguito dei controlli,
nonché delle eventuali infrazioni.
Articolo 4 - (Rilevamento di dati)
1. Le società che gestiscono i trafori del Monte Bianco e del
Gran San Bernardo, le società che gestiscono tronchi autostra­dali
in Valle d'Aosta e l'ANAS trasmettono mensilmente al Ser­vizio
della comunicazione e dei trasporti dell'Assessorato regio­nale
dell'ambiente, territorio e trasporti i dati in loro possesso sui
transiti di veicoli merci, nonché tutte le notizie in merito a
rilevamenti sull'inquinamento atmosfe­rico e sulla rumorosità,
rilevati nelle infrastrutture affidate alla loro gestione.
Articolo 5 - (Politiche tariffarie)
1. La Regione Valle d'Aosta esamina con le società che
gestisco­no i trafori del Monte Bianco e del Gran San Bernardo ed i
tronchi autostradali scelte di politiche tariffarie atte a
contenere e ridurre i livelli di transito attraverso la Valle
d'Aosta di veico­li merci e sollecita gli organismi competenti in
materia di tariffe autostradali e di traforo ad assumere decisioni
coerenti con i principi della presente legge.
Articolo 6 - (Provvedimenti di emergenza)
1. Nei casi in cui il transito attraverso la Valle d'Aosta dei
vei­coli che trasportano merci raggiunga soglie di frequenza e
in­tensità tali da essere incompatibili con le condizioni di
sicurez­za della circolazione e della mobilità, di tutela
dell'ambiente, di difesa della salute pub­blica, di protezione
dell'ordine pubblico, il Presidente della Giunta regionale,
sentito, ove ritenuto oppor­tuno, il Comitato regionale per
l'ordine e la sicurezza pubblica può assumere, con proprio decreto,
provvedimenti di restrizione temporanea del traffico di veicoli
trasportanti merci ad integra­zione delle limitazioni già definite
dal calendario annuale dei divieti approvato all'inizio di ogni
anno in conformità alle direttive del Ministro dei lavori
pubblici.
Articolo 7 - (Informazione)
1. Nei confronti degli autotrasportatori nazionali e
internazio­nali di merci che utilizzano l'itinerario valdostano la
Regione dispone l'attuazione di ini­ziative di informazione e di
sensibi­liz­zazione ai fini della prevenzione e della sicurezza
stradale. Tale sensibiliz­zazione evidenzierà in particolare la
necessità di dispositivi antinquinanti e contro le rumorosità e
richiamerà le disposizioni comunitarie, statali e locali in materia
di circola­zione stradale, trasporto merci, prevenzione degli
incidenti e provvedimenti da prendersi in caso di incidente.
Articolo 8 - (Concertazione internazionale)
1. La Regione sostiene le iniziative a carattere internazionale
per la tutela dell'ambiente alpino e la riduzione dei danni
deri­vanti dal traffico di merci su strada.
2. La Regione promuove iniziative e studi coordinati a livello
internazionale allo scopo di pervenire ad un sistema equili­bra­to
di trasversali ferroviarie alpine onde evitare che la mancata
previsione di una corretta distribuzione dei traffici determini una
pressione su alcune direttrici di transito con conseguenze non
riparabili a carico delle popolazioni e delle regioni alpine
interessate.
3. La Regione, nella sua azione tendente a garantire il transito
nel rispetto della salute e della natura, promuove la
consulta­zione e la partecipazione alle sue iniziative delle
associazioni ecologi­che e degli enti e raggruppamenti aventi come
scopo la difesa dell'ambiente.
Articolo 9 - (Potenziamento del trasporto ferroviario)
1. Al fine di decongestionare la rete stradale e autostradale
della Valle d'Aosta e favorire lo sviluppo del trasporto merci su
ferrovia, la Giunta regionale è autorizzata a stipulare
conven­zioni e contratti con le società concessionarie di
ferrovie.
2. Nell'ambito di un più ampio sistema ferroviario regionale
integrato, la Giunta regionale è autorizzata a effet­tuare studi di
fattibilità per un migliora­mento della linea ferroviaria Chi­vasso
­Aosta ? Pré?Saint?Didier anche rispetto al trasporto mer­ci.
Articolo 10 - (Azioni comunitarie e statali di sostegno)
1. Al fine di ridurre i costi inerenti al traffico
internazionale di transito in Valle d'Aosta, compresi quelli
sociali, sanitari, am­bientali, la Giunta regionale è autorizzata a
richiedere il soste­gno della comunità europea e dello Stato
italiano per la realiz­zazione di opere di infrastrutturazione che
permettano il transi­to ferroviario alpino favorendo
l'intermodalità e costituendo uno sbocco alternativo al traffico
merci su strada.
Articolo 11 - (Oneri finanziari)
1. L'onere derivante dall'applicazione della presente legge,
va­lutato in lire 200.000.000 per il 1993, graverà sullo
stanziamen­to già iscritto al capitolo 67390 (Spese per la tutela
ed il recupe­ro dell'ambiente, l'educazione, propaganda ed
informazione nel settore) del bilancio di previsione della Regione
per l'esercizio finanziario 1994 e su quello dei corrispondenti
capitoli di spesa dei futuri esercizi, i cui oneri, ai sensi della
legge regionale 10 maggio 1988, n. 28 (Rifinanziamento della legge
regionale 31 marzo 1977, n. 17, concernente: "Protezione della
flora alpina") sono annualmente determinati con legge
finanziaria.
Articolo 12 - (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale ed entrerà in vigore il
giorno successivo a quello della sua pubblicazione sul Bollettino
ufficiale della Regione.
Presidente -
Ha chiesto la parola l'Assessore
all'Ambiente, Territorio e Tra­sporti Riccarand.
Riccarand (VA) -
Il 24 novembre 1993 il Consiglio
regionale ha approvato il dise­gno di legge, che oggi riesaminiamo,
per il controllo del traffico di merci su strada.
Alla fine del mese di dicembre il presidente della commissione
di coordinamento ha rinviato a nuovo esame del Consiglio il
di­segno di legge, con una serie di rilievi che riguardavano in
par­ticolare gli articoli 5, 6 e 10 della legge approvata dal
consiglio regionale. All'articolo 5 si osservava che la norma
avrebbe in­trodotto una potestà unilaterale da parte della regione
nella definizione delle tariffe ai tunnel del Monte Bianco e del
Gran San Bernardo nei tronchi autostradali; all'articolo 6 si
afferma­va che tale articolo prevedeva la possibilità da parte del
presi­dente della giunta con proprio decreto di assumere
provvedi­menti di restrizione temporanea del traffico di veicoli o
merci; infine, all'articolo 10 si contestava l'autorizzazione alla
giunta regionale di ricercare il sostegno della comunità europea e
dello stato italiano per una politica di trasferimento del
trasporto di merci dalla strada alla ferrovia.
La giunta regionale ha esaminato i rilievi del presidente della
commissione di coordinamento, ha acquisito il parere del centro
direzionale ed è giunta alla conclusione di proporre al consiglio
la riapprovazione del disegno di legge nel testo che già era stato
approvato nel novembre 1993.
I rilievi del presidente della commissione di coordinamento
so­no infatti inaccettabili sul piano della legittimità; basta
rileg­gersi gli articoli 5, 6 e 10 della legge approvata a novembre
dal consiglio regionale, per rendersi conto che la normativa
propo­sta nel disegno di legge è rigorosamente rispettosa delle
compe­tenze della regione Valle d'Aosta.
Le osservazioni del presidente della commissione di
coordina­mento riguardano prevalentemente aspetti di opportunità,
ma non coinvolgono aspetti di legittimità e quindi sulla
opportuni­tà la competenza è del Consiglio regionale, una
competenza che va ribadita: è questo il motivo per cui si ripropone
all'approva­zione del consiglio nello stesso testo il disegno di
legge già ap­provato a novembre.
Alcuni rilievi vanno fatti in merito a queste osservazioni del
presidente della commissione di coordinamento, che sono anda­te a
sollevare una serie di valutazioni sull'opportunità di alcu­ne
disposizioni, cosa che indica però anche la portata di questo
provvedimento.
Si tratta di un provvedimento che, differentemente da quanto
affermato in quest'aula da alcuni consiglieri, ha una portata
notevole, indica una strada nuova e quindi non stupisce che poi ci
siano state delle reazioni di questo tipo da parte degli organi di
controllo. Però, ripeto, si tratta di valutazioni sul piano
dell'opportunità (che quindi non possiamo accettare) e non sul
piano della legittimità.
Questo disegno di legge, come già era stato sottolineato nel
me­se di novembre, rappresenta un primo passo nella direzione
giusta per il contenimento del traffico merci su strada, per
cer­care di invertire un fenomeno che con il passare degli anni si
è sempre più aggravato.
Fra il novembre 1993 e la data di oggi in cui ridiscutiamo
que­sto disegno di legge, si sono anche verificati dei fatti nuovi
che hanno rafforzato le ragioni e i motivi che stanno alla base di
questo disegno di legge: mi riferisco in particolare al referen­dum
che si è svolto in Svizzera il 20 febbraio 1994.
Due mesi fa la popolazione svizzera ha modificato la
costituzio­ne elvetica, proprio per inserire una normativa che
prevede: 1) il divieto dell'aumento di capacità delle strade per il
traffico di transito, 2) il trasferimento entro dieci anni del
traffico di transito di merci da frontiera a frontiera dalla strada
alla fer­rovia, attraverso la realizzazione di adeguate
infrastrutture.
Questa politica, portata avanti dalla Svizzera e fatta propria
(anche se con modalità e normative diverse) dall'Austria, indica
un'attenzione crescente da parte di paesi vari e di numerose
comunità rispetto alla situazione delle Alpi, che sono grave­mente
minacciate da un traffico di merci su strada, da un traf­fico di
TIR, che è notevolmente penalizzante per tutto l'arco alpino.
Quindi credo che il Consiglio regionale, riapprovando questo
consiglio di legge ed esprimendo una volontà concreta di dare
applicazione ad una serie di indicazioni che sono contenute nel
disegno di legge, può dare un segnale estremamente importan­te
anche sul versante italiano delle Alpi rispetto ad una politica
nuova che è urgente assumere e che sicuramente può essere
fortemente aiutata da questo disegno di legge.
Si dà atto che, dalle ore 12,27, presiede il Vicepresidente
Marco Viérin
Presidente -
Ricordo ai consiglieri che è stato
presentato da parte dell'Asses­sore Lévêque un emendamento
all'articolo 11, che è stato di­stribuito.
Dichiaro aperta la discussione generale. Ha chiesto la parola il
Consigliere Marguerettaz.
Marguerettaz (PpVA) -
Il diavolo - diceva un
vecchio adagio popolare - fa le pentole, ma non i coperchi.
Dico questo perché ho ben presente come andò la discussione in
aula di questo disegno di legge e ricordo be­nissimo come si
concluse quella discussione: quando chiedem­mo di poter non
approvare in quella data quella legge che non ci convinceva per
niente, il presidente del Consiglio si appellò a dei cavilli
burocratici per impedire che di fatto questa nostra proposta
potesse essere discussa ed eventualmente votata dai
consiglieri.
Questa legge è e rimane un grosso pasticcio, e la commissione di
coordinamento con le sue valutazioni ha fatto un ragiona­mento di
tipo tecnico-procedurale legislativo, ma - come del re­sto non è
suo compito - non ha fatto un ragionamento di so­stanza, perché con
gli appunti, che ricordava anche l'assessore, avanzati dalla
commissione di coordinamento tutti i rilievi fatti si possono
riassumere in una preoccupazione. Che con la pre­sente legge
l'amministrazione regionale potrebbe fare troppo, come occupare
campi che non le appartengono e quindi ledere competenze
altrui.
É una valutazione meramente tecnica, come dicevo, perché se la
commissione di coordinamento ha sposato questa tesi, il Consiglio
regionale a suo tempo aveva sposato, almeno così pa­reva dagli
interventi che si erano succeduti, la tesi esattamente opposta,
cioè questa legge non prevedeva sforature di compe­tenze da parte
dell'amministrazione regionale, ma la maggior parte degli
interventi che furono fatti in aula tendevano a sot­tolineare come
questa legge in realtà fosse di nessun effetto pratico. Noi
rimaniamo esattamente di quella opinione, dal momento che si
ripropone lo stesso testo di legge; ma credo sia utile in questa
occasione fare i discorsi che avremmo voluto fa­re nell'altra
assemblea - per questo citavo all'inizio di interven­to quel
vecchio adagio. ... - quando ci fu impedito e quindi noi
abbandonammo l'aula.
É significativo ripercorrere, sia pure brevemente, come andò
quel dibattito consiliare, perché andando a rivedere i vari
in­terventi nel resoconto si scopre che tutte le forze politiche
in­tervenute, tranne il gruppo dei Verdi Alternativi, avevano in
maniera molto chiara evidenziato tutti i loro dubbi, tutte le loro
perplessità attorno a questa legge; poi per spirito di maggio­ranza
tutti votarono questa legge.
Vorrei riprendere, seppur brevemente, quel dibattito, che oggi
ritengo non si ripeterà, anche perché diremmo tutti le stesse cose
essendo il testo lo stesso. Aveva iniziato il consigliere Pa­risi,
il quale, rilevando nella legge alcune contraddizioni, pro­seguiva:
"mi auguro che questa legge possa avere una sua pra­ticabilità
anche se mi rimangono molti dubbi". Il consigliere Rini, che
all'epoca non so se aveva già pensato di passare all'Union
Valdôtaine, diceva: "questa legge mi pare solo un elenco di
enunciazione di principi, credo che utilizzando gli strumenti che
già esistono si potrebbero e si dovrebbero ottene­re i risultati
che si auspicano con la legge che ci viene propo­sta". Era
intervenuto Aloisi che in maniera molto dura aveva affermato:
"Questa legge ha solo un effetto, e l'ho detto molto chiaramente in
commissione: quello di dare pubblicità su un fatto che
difficilmente può essere regolamentato e che difficil­mente può
avere degli effetti positivi per la tutela ambientale
ecc...ecc...Si pensa di poter porre mano ad un problema che de­ve
avere un'altra configurazione". La stessa Union Valdôtaine, per
bocca dell'allora consigliere Agnesod, aveva avuto modo di
sottolineare diversi aspetti negativi o comunque di perplessità di
questo disegno di legge: "Mi sarei aspettato di trovarmi di fronte
ad un contenuto molto più pregnante". Sempre il consi­gliere
Agnesod esprimeva poi un giudizio su questa legge - giudizio,
quello che sto per dire, che fu ripreso anche dal sotto­scritto:
"Questa legge è una specie di raccolta di ordini del gior­no che
abbiamo fatto nel tempo in Consiglio regionale ecc... non possiamo
mettere lì dei principi, che poi possono anche tradursi in non
applicabilità della legge ecc... mi aspettavo che l'asses­sore
Riccarand entrasse più nel merito e portasse un documen­to più
pregnante".
E ancora: "É un elenco di principi che dovrebbero avere una
maggiore indicazione pratica, individuare meglio quali sono gli
obiettivi e su questi fare un dibattito molto più approfondito.
Credo che una raccolta generica di questo tipo corra il rischio di
rappresentare solo un momento esteriore di immagine, per cui
affrontiamo questa tematica, ma in definitiva rimaniamo punto e a
capo".
Ho citato tutti gli interventi delle forze politiche, tranne
quelli della minoranza che erano evidentemente sfavorevoli. A
favore delle forze di minoranza ricordo che c'erano i Verdi
Alternativi, come credo sia logico, e poi ci fu il presidente della
Giunta che venne in soccorso facendo capire fra le righe che quella
era una legge che andava votata, e poche storie. Infatti così andò,
e fu quella la cosa sbalorditiva a nostro avviso. Tutte le forze
politi­che, tranne il PDS che non entrò neanche nel merito della
di­scussione, schiacciò il bottoncino e fu contento così, avevano
detto che questa legge per un motivo o per un altro non le
con­vinceva, ed allora è qui che arriviamo a ciò che dispiace: che
tutti questi consiglieri - che credo abbiano parlato a nome delle
proprie forze politiche - abbiano espresso delle perplessità al
ri­guardo e poi con la stessa rapidità i medesimi abbiano votato a
favore di questa legge. Intanto vedo che il Consigliere Rini for­se
ha pensato bene di allontanarsi dall'aula onde evitare....
(...Interruzione fuori microfono...)
scusa? non ho capito... non sta bene? Comunque, è questo che
dispiace sostanzialmente, che con la stessa rapidità si votò questa
legge.
Di fatto torno a sottolineare la questione vera che a nostro
av­viso porta con sé questa legge; questa legge, mi verrebbe da
di­re, cara commissione di coordinamento potete pure approvarla,
perché non serve praticamente a nulla. Del resto, quegli articoli
che sono oggetto di riferimento per quanto riguarda le
osser­vazioni della commissione di coordinamento, sono poi quelli
che dequalificano sotto un certo aspetto la legge. Nel famoso
artico­lo 5 ci sono due verbi, usando i quali si fa vedere qual è
la vera capacità di incidere che ha questa legge. Una legge dà
delle di­sposizioni, stabilisce determinate cose e poi controlla
che esse vengano applicate; diversamente è un ordine del giorno.
Nell'articolo 5 i due verbi proposti sono "esamina" e "sollecita".
Una legge, assessore, dispone, non può esaminare e sollecitare,
altrimenti, come lei stesso diceva nello scorso dibattito, è una
legge ha un significato di tipo politico.
Poi, che questa legge abbia un significato di tipo politico
siamo tutti d'accordo, non a caso tutte le forze presenti in questo
Consiglio quando facemmo quel dibattito si dichiararono favo­revoli
ai principi che stanno dietro a questa legge, cioè alla ne­cessità
di porre in essere tutte le azioni possibili e quindi certo di
esaminare e di sollecitare per arrivare ad una riduzione del
traffico delle merci su gomma. Di fatto, ripeto, questa legge non
ha alcun potere. Dicevamo già all'epoca che "di aria fritta" si
trattava e siamo tuttora convinti che ancora oggi di aria fritta si
tratti.
Presidente -
Ci sono altri consiglieri che
chiedono la parola? Se nessun con­sigliere chiede la parola,
dichiaro chiusa la discussione genera­le.
Ha chiesto la parola l'Assessore all'Ambiente, Territorio e
Tra­sporti Riccarand.
Riccarand (VA) -
Credo che il consigliere
Marguerettaz avrebbe dovuto riflettere sull'iter che ha avuto
questo disegno di legge e sulle osserva­zioni che sono state fatte.
Il presupposto del suo discorso, già fatto a novembre e ribadito
oggi, è che questa legge non serve, è inutile, contiene solo delle
indicazioni di carattere generale e quindi non ha nessun effetto,
che se si voleva fare una legge ben fatta bisognava usare
espressioni diverse eccetera.
É chiaro che se avessimo fatto un articolo 5 in cui scrivevamo
che la regione decide in materia tariffaria, avremmo fatto una
legge sicuramente illegittima, per cui sicuramente saremmo qui a
discutere in termini completamente diversi. Abbiamo fatto una legge
che è conforme e rispettosa di quelle che sono le competenze della
regione, cercando di andare bene a mettere in chiaro quali sono le
competenze che rivendichiamo e porre le basi legislative in modo da
usare queste competenze nel miglio­re dei modi. Cioè abbiamo
cercato di mettere nella legge tutto quello che è realisticamente
attribuibile alla nostra regione, ma non di più, altrimenti ci
saremmo trovati di fronte ad una op­posizione non da poco.
L'opposizione sapevamo che ci sarebbe stata, dietro la presa di
posizione del presidente della commis­sione di coordinamento ci
sono delle sollecitazioni molto forti nei confronti di questo
provvedimento di legge perché ci sono degli interessi che sono
abituati a muoversi secondo una certa logica e che non vogliono
essere messi in discussione.
Del resto devo dire sinceramente che già nella discussione che
abbiamo fatto a novembre quello che emergeva non era tanto una
critica sui limiti della legge, o meglio da parte di alcuni sì, ma
da parte di molti in realtà c'era una approvazione di tipo diverso,
proprio del fatto che andiamo a dotare la regione Valle d'Aosta di
uno strumento che, se usato bene, può essere molto incisivo
rispetto all'intervento. E c'era una preoccupazione in questo
senso, di avere uno strumento che potesse incidere trop­po sulle
tariffe, che dovesse incidere troppo su una serie di meccanismi di
controllo, perché sappiamo che veniamo da un certo tipo di storia
nel decennio passato, in cui si era fatta una politica di
incentivazione del traffico dei TIR mentre qui si in­verte
decisamente rotta. Credo che questa legge, se verrà ap­provata,
rappresenterà un aspetto politicamente molto impor­tante e anche
sul piano degli obiettivi che ci promettiamo di raggiungere.
Vorrei far presente al Consigliere Marguerettaz, così come
an­che ad altri consiglieri che erano intervenuti lamentando
ca­renze di questo disegno di legge, che qualsiasi consigliere
re­gionale, qualsiasi gruppo è titolare di un diritto di proposta
che può tradursi in progetti di legge, in mozioni, in ordini del
gior­no su questa materia, in cui qualsiasi proposta è benvenuta.
Però devo dire che da quando il Consigliere Marguerettaz siede nei
banchi del Consiglio, non l'ho visto mai fare una proposta su
questo tema della riduzione del traffico dei TIR, mentre ce ne sono
che se ne possono fare, anche al di là di questo disegno di legge.
Ed è una volontà di questa Giunta fare delle cose con­crete, usando
questa legge, ma anche andando al di là della legge stessa. Se
anche questa legge venisse impugnata di fronte alla corte
costituzionale, cosa che può succedere, c'è un impe­gno - e lo
abbiamo ribadito come punto preciso anche nella ve­rifica politica
- di andare comunque avanti in una serie di scelte e di decisioni
che vanno nella direzione di ridurre il traf­fico dei TIR
attraverso la nostra regione, con una politica che ritengo sia
quella che da parte di tutte le comunità più attente alla
situazione ambientale si sta portando avanti su tutto l'arco
alpino.
Quindi ritengo che le osservazioni critiche che sono state fatte
siano mal riposte, che invece di fare delle osservazioni che san­no
un po' di spirito non molto costruttivo ci sia il problema in­vece
di cercare tutti insieme di dotarci degli strumenti adatti per
poter intervenire su questo problema. Vogliamo ridurre il traffico
dei TIR attraverso la Valle d'Aosta sì o no? Se sì, questo è uno
strumento; il Consigliere Marguerettaz dice che è piccolo così, ne
proponga uno molto più grande; il nostro gruppo (e cre­do la
maggioranza) è disponibile ad accogliere proposte più in­cisive. É
una battaglia questa che non è facile; ripeto, ci sono delle
modalità che si sono consolidate negli anni, ci sono degli
interessi cospicui, ci sono dei condizionamenti anche di caratte­re
internazionale che è difficile smuovere, a meno di avere una grande
determinazione e una grande forza. Se non si ha nean­che la volontà
di cominciare a fare un primo passo, mi chiedo con quale forza si
può andare avanti. Pertanto ritengo che il modo più giusto da parte
di questo Consiglio, se vuole andare in quella direzione, sia di
cominciare a votare in modo compatto questo disegno di legge, di
cercare di indicare questa strada e di praticarla in modo
coerente.
Presidente -
Non ci sono altri componenti della
Giunta che chiedono la paro­la? A norma dell'articolo 70 del
regolamento ricordo ai consi­glieri che, essendo una
riapprovazione, si vota solo per l'emen­damento all'articolo 11
consegnato poc'anzi, e poi si deve votare per il complesso della
legge.
Chi chiede la parola per dichiarazione di voto? Ha chiesto la
parola il Consigliere Marguerettaz.
Marguerettaz (PpVA) -
I Popolari per la Valle
d'Aosta si asterranno dal votare questa legge per le motivazioni in
parte espresse nel primo intervento e che il successivo intervento
dell'assessore non è riuscito a ri­muovere.
Innanzitutto voglio sottolineare nelle osservazioni fatte
dall'as­sessore la gravità delle cose che sono state dette in
quest'aula. L'assessore Riccarand ha detto che il presidente della
commis­sione di coordinamento è oggetto di forti sollecitazioni per
inte­ressi non meglio identificati.
Invito l'assessore Riccarand, se è a conoscenza reale di questi
fatti, di agire di conseguenza; non vorrei invece che l'assessore
Riccarand con gli anni di minoran­za alle spalle, e di minoranza
portata avanti in un certo modo, avesse per un attimo confuso i
ruoli, perché se l'affermazione fatta da Riccarand risponde a
constatazioni effettivamente fatte, si potrebbe ritorcere anche
contro di lui una eventuale non presa di posizione in questo senso
con gli organi competenti.
In realtà la nostra sensazione è che con questo disegno di legge
- e tutto l'intervento dell'assessore andava in questa direzione -
il gruppo Verde Alternativo cerca di riprendere quota, se così si
può dire, di riqualificarsi, di dar modo ai propri elettori di
giustificare tante altre scelte compromissorie che in questi mesi
ha dovuto portare avanti come forza politica. In effetti
l'impo­stazione dell'assessore è di attacco, non è di difesa, e la
miglior difesa è l'attacco; l'assessore dice che da parte della
minoranza, o mia o del mio gruppo, non sono mai venute proposte in
meri­to.
Quello che voglio sottolineare invece è un altro aspetto, e cioè
che con questa legge e in generale in questa materia le
possi­bilità di agire della regione ci sono, bisogna vedere se c'è
la vo­lontà politica, come diceva bene l'assessore. E lui crede di
esprimere questa volontà politica attraverso questo disegno di
legge. Noi diciamo che di questo disegno di legge non c'è biso­gno,
perché abbiamo provato a leggere questo disegno di legge e non
abbiamo trovato nulla, a parte questi poteri aggiuntivi che si
attribuiscono alla figura del prefetto, questa volta in qualità di
presidente della giunta, per disporre con propri decreti eventuali
limitazioni del traffico. Al di là di questo, tutte le cose che
vengono scritte in questa legge possono già essere fatte; chi
impedisce alla giunta oggi di stipulare una convenzione con delle
società competenti per il rilevamento dei dati? Nessuno. Chi
impedisce oggi al servizio dell'assessorato regionale all'ambiente
di collaborare con la polizia stradale per la raccol­ta sistematica
dei dati? Nessuno. Chi impedisce di dare final­mente atto ad un
programma di monitoraggio ambientale im­postato secondo una certa
logica e una certa efficienza? Nessu­no. Non c'è bisogno di un
disegno di legge per fare questo. Chi impedisce, senza questo
disegno di legge, alla regione Valle d'Aosta di esaminare con le
società che gestiscono i trafori del Monte Bianco le politiche
tariffarie? Nessuno lo impedisce. Per portare avanti questo tipo di
politica non c'è bisogno di una leg­ge, assessore, e non c'è
bisogno neanche che la minoranza pro­ponga altre cose, perché tutti
gli indirizzi politici sono stati dati negli anni passati (e di
questo va dato atto in particolare al vo­stro gruppo politico) con
una serie di ordini del giorno, in cui tutte queste cose venivano
dette. Ora su queste cose siamo d'accordo; ciò che contestiamo di
questa legge è che è una legge che definiremmo, se ci fosse una
elezione di una certa pregnan­za dietro l'angolo, elettoralistica,
perché è una legge che non ha contenuti essenziali.
Un'ultima osservazione. Questa determinazione da parte della
maggioranza nell'andare fino in fondo non ci scalfisce: potete fare
quello che ritenete più opportuno. Certo è che non mi sem­bra
ancora oggi che dal 24 novembre 1993 al 4 maggio 1994 questa
maggioranza, al di là di una compattazione di tipo poli­tico, sia
riuscita a trovare quella coesione necessaria a far fun­zionare
bene un governo regionale; ed anche il dibattito di oggi lo
dimostra.
Assessore, questa è una questione sua, che ha delle motivazioni
politiche dal punto di vista della sua forza politica, e che
l'Union Valdôtaine in particolare,ma anche le altre forze di
maggioranza hanno
obtorto collo
digerito.
Questo lo sappiamo, perché stiamo osservando ancora oggi come va
avanti il dibatti­to consiliare, cioè non c'è dibattito, perché il
dibattito che ci fu la volta scorsa, assai più spontaneo e libero
almeno dal punto di vista delle dichiarazioni, meno dal punto di
vista del voto, de­nunciava tutto quello che ho denunciato oggi. Ed
è il terzo obiettivo raggiunto dalla maggioranza: su ciò che non
siete d'accordo, non parlate, ma votate.
Si dà atto che, dalle ore 12,46, presiede il Presidente
Stévenin.
Presidente -
Ha chiesto la parola il Presidente
della Giunta Dino Viérin.
Viérin D. (UV) -
Je crois que M. Marguerettaz
s'est trouvé un nouveau rôle, dans le sens qu'après avoir présenté
son apologue en nous re­prochant d'avoir des pères et des
grands-pères, mais en ou­bliant d'être le nouveau Rémi de ce
Conseil régional, aujour­d'hui il en est l'exégète en ce sens que,
en plus de prendre en charge comme tout le monde ce problème, il
veut interpréter la volonté des autres. C'est une bonne chose qui
nous permet également de vérifier quel est le fondement de ses
remarques.
Je crois que nous n'avons pas besoin de quelqu'un qui nous
rappelle être sans mémoire: nous nous rappelons parfaitement des
choses, sans besoin de donner lecture des comptes rendus des
différentes assemblées.
Juste pour mettre en évidence qu'il ne s'agit jamais ici de
questions personnelles, ce sont des actes politiques qui sont
soumis à l'approbation de cette assemblée. C'est donc de ce point
de vue que nous devons exprimer un jugement et évi­demment la
première constatation que nous devons faire, c'est que par la
représentation de ce projet de loi nous voulons réaf­firmer une
volonté politique claire, qui veuille marquer avec un vote de cette
assemblée - et chacun se prend les responsabilités en s'exprimant
pour ou contre - la nécessité de mettre fin à une certaine
progression dans le passage des camions au Val d'Aoste pour les
raisons qui ont déjà été exprimées.
Mais il faut également considérer que, s'agissant d'une
réap­probation (et peut-être ici alors la mémoire fait défaut),
depuis toujours dans cette assemblée on a voulu réaffirmer, au
mo­ment même où un projet de loi était proposé de nouveau (à part
les remarques qui avaient été formulées au cours de l'examen en
première lecture de ce projet de loi) et par une volonté sou­vent
unanime de la part de l'assemblée, sans besoin de vouloir à tout
prix recréer un débat qu'on trouve dans d'autres assem­blées, pour
lesquelles peut-être M. Marguerettaz a un peu de nostalgie, le fait
qu'en deuxième lecture on allait affirmer avec force la compétence
de ce Conseil quant aux volontés exprimées sur un plan
politique.
Donc on ne peut refaire toujours le même débat: le débat a été
fait en première lecture. Parfois cette ma­jorité est accusée de ne
pas discuter et de ne pas se confronter; mais je crois que cette
majorité pour ce qui est des grandes dé­cisions exprime librement
les remarques et les considérations, parce que si nous avons un
objectif commun nous pouvons li­brement exprimer des remarques
quant aux moyens qui sont proposés pour l'atteindre.
Ce qui ne met pas en discussion l'existence de différences, mais
le fait d'avoir trouvé un accord quant à la finalité qui est
d'ordre général et qui justifie donc la prise de position, la
volonté et le consensus unanime d'une majorité.
En soulignant l'importance de cette réapprobation pour les deux
aspects que j'ai cités, je veux donc rassurer M. Margueret­taz
qu'il ne s'agit jamais de questions personnelles, mais tou­jours de
questions politiques.
Presidente -
Passiamo alla votazione dell'articolo
11, con l'emendamento presentato dall'Assessore Lévêque, di cui do
lettura:
Emendamento - All'articolo 11 sostituire "1993" con "1994".
Pertanto passiamo alla votazione dell'articolo 11 nel testo così
emendato:
Articolo 11 - (Oneri finanziari)
1. L'onere derivante dall'applicazione della presente legge,
va­lutato in lire 200.000.000 per il 1994, graverà sullo
stanziamen­to già iscritto al capitolo 67390 (Spese per la tutela
ed il recupe­ro dell'ambiente, l'educazione, propaganda ed
informazione nel settore) del bilancio di previsione della Regione
per l'esercizio finanziario 1994 e su quello dei corrispondenti
capitoli di spesa dei futuri esercizi, i cui oneri, ai sensi della
legge regionale 10 maggio 1988, n. 28 (Rifinanziamento della legge
regionale 31 marzo 1977, n. 17, concernente: "Protezione della
flora alpina") sono annualmente determinati con legge
finanziaria.
Presenti: 28
Votanti e favorevoli: 22
Astenuti: 6 (Collé, Lanièce, Linty, Marguerettaz, Tibaldi e
Marco Viérin)
Presidente -
Passiamo alla votazione del disegno
di legge nel suo complesso:
Presenti: 28
Votanti e favorevoli: 22
Astenuti: 6 (Collé, Lanièce, Linty, Marguerettaz, Tibaldi e
Marco Viérin)
Il Consiglio approva
Presidente -
Con questa votazione terminano i
lavori del consiglio, che è aggiornato alle ore 16.
La seduta è tolta.
La seduta termina alle ore 13.
