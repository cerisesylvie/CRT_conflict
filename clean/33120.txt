Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1588 del 26 gennaio 2011 - Resoconto
OGGETTO N. 1588/XIII - Interpellanza: "Individuazione del
Coordinatore del Dipartimento agricoltura".
Interpellanza
Vista la Deliberazione della Giunta Regionale n. 3773 in data
30 dicembre 2010 con cui sono state affidate temporaneamente le
funzioni di Coordinatore del Dipartimento Agricoltura al dottor
Cristoforo Cugnod, Coordinatore del Dipartimento Risorse Naturali e
Corpo Forestale;
Preso atto che la Deliberazione citata è stata assunta in
seguito all'accertamento della vacanza del posto di Coordinatore
del Dipartimento Agricoltura, venutasi a creare a seguito delle
dimissioni rassegnate dal dottor Erminio Neyroz;
Considerata l'assenza, nello stesso atto, dell'esplicitazione
delle motivazioni che hanno portato la Giunta regionale ad un
affidamento temporaneo anziché procedere all'affidamento definitivo
dell'incarico in questione;
Vista la situazione non ottimale, dal punto di vista
organizzativo e gestionale, in cui versa il Dipartimento
Agricoltura, come più volte sottolineato dal nostro Gruppo anche in
Consiglio regionale;
il sottoscritto Consigliere regionale
Interpella
l'Assessore competente per sapere:
1) le motivazioni per cui il periodo di tempo che è
intercorso tra l'annuncio delle dimissioni e la revoca
dell'incarico al precedente Coordinatore del Dipartimento
Agricoltura non è stato sufficiente alla Giunta regionale per
individuare un'altra figura cui assegnare l'incarico a partire dal
1° gennaio 2011;
2) se l'affidamento temporaneo è dovuto all'assenza di
candidature idonee o ad altre motivazioni, e se sì in quest'ultimo
caso, quali;
3) se non si ravvisi in tale non-scelta una contraddizione
con le difficoltà in cui versano rispettivamente il settore
agricolo, le strutture e gli uffici, già in affanno da mesi, del
Dipartimento Agricoltura;
4) se è già stata individuata la figura cui affidare
l'incarico temporaneamente assegnato al Coordinatore del
Dipartimento Risorse Naturali e Corpo Forestale.
F.to: Chatrian
Président
- Collègues, a été déposée une proposition de
résolution.
La parole au Vice-président Chatrian.
Chatrian (ALPE)
- Grazie Presidente.
Più volte il nostro gruppo ha sottolineato in quest'aula le
difficoltà, dal punto di vista anche organizzativo e gestionale, in
cui versa il Dipartimento agricoltura. Ho presentato questa
iniziativa per conoscere nel dettaglio le motivazioni che hanno
portato il Governo regionale ad affidare anche il Dipartimento
agricoltura, e quindi temporaneamente tutte le funzioni, al
Coordinatore del Dipartimento risorse naturali e Corpo forestale.
Le domande sono ben esplicitate: quali sono le motivazioni e quali
le necessità, in sintesi, proprio perché la stessa figura già deve
occuparsi di un dipartimento di peso, importante, e a questo punto
viene caricata di un altro dipartimento di estrema importanza e di
rilevante difficoltà.
Le nostre domande sono:
"quali sono le motivazioni per cui il
periodo di tempo che è intercorso tra l'annuncio delle dimissioni e
la revoca dell'incarico...; se l'affidamento temporaneo è dovuto
all'assenza di candidature idonee o ad altre motivazioni...; se non
si ravvisi in tale non-scelta una contraddizione con le difficoltà
in cui versano rispettivamente il settore agricolo, le strutture e
gli uffici, già in affanno da mesi..."
, infine:
"se è già
stata individuata la figura cui affidare l'incarico temporaneamente
assegnato al Coordinatore del Dipartimento risorse naturali e Corpo
forestale"
. Grazie.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente.
Cercherò di rispondere alle questioni sollevate. L'iter
burocratico previsto dalla legge vigente - ricordo che recentemente
questa legge è stata modificata - per la sostituzione di un
incarico dirigenziale non può che decorrere dalla data di scadenza
del medesimo, pertanto per il caso in questione dopo il 31 dicembre
2010. Di questo abbiamo avuto conferma anche dalla struttura
preposta, ossia dalla Direzione sviluppo organizzativo del
Dipartimento personale e organizzazione, anche perché fino al
momento in cui c'è la scadenza le dimissioni potrebbero anche
essere ritirate.
Al punto n. 2 si precisa che per la sostituzione di un dirigente
di primo livello la legge regionale n. 22/2010 stabilisce una serie
di passaggi che hanno inizio dalla scelta dei requisiti di idoneità
per avere titolo a partecipare alla definizione dei criteri di
valutazione dei medesimi; deve essere rispettato in ossequio alla
trasparenza il momento di pubblicità, almeno 10 giorni di
pubblicazione sul sito internet della Regione, in seguito vengono
esaminate le domande pervenute, al fine di individuare il candidato
idoneo a ricoprire il posto vacante. L'incarico viene formalizzato
con deliberazione di Giunta e si procede quindi alla stipula del
contratto che porterà all'avvio dell'attività del nuovo
coordinatore. L'espletamento di tutte queste fasi nel rispetto
delle procedure richiede del tempo che l'ufficio preposto ha
stimato in due mesi. Nel frattempo, al fine di garantire una
continuità dell'attività del Dipartimento agricoltura, si è
proceduto all'affido temporaneo delle funzioni di coordinatore al
dirigente di primo livello del Dipartimento risorse naturali e
Corpo forestale, dottor Cristoforo Cugnod, affido avvenuto prima
del 31 dicembre 2010, come ricordato fra l'altro nell'illustrazione
dell'interpellanza, data di scadenza del contratto del dottor
Erminio Neyroz.
Per quanto riguarda il quarto punto in cui si chiede se è già
stata individuata la figura cui affidare l'incarico di Coordinatore
del Dipartimento agricoltura, la risposta è negativa: si devono
vagliare le domande come già esposto in precedenza.
Per venire al terzo punto, occorre evidenziare che non si tratta
di una non-scelta, né di contraddizione con le difficoltà del mondo
agricolo; il mondo agricolo attraversa un momento difficile
purtroppo in Valle d'Aosta come nel resto d'Italia e d'Europa,
perché non è avulso dal contesto economico generale. Legare
presunte difficoltà degli uffici con situazioni di affanno, come è
stato più volte citato, della situazione agricola è privo di
fondamento, pertanto è un'insinuazione gratuita di cui
l'interpellante si prende la responsabilità e naturalmente ritengo
non faccia onore a coloro, dirigenti, impiegati, operatori vari del
settore, che quotidianamente e con impegno fanno il loro
dovere.
Président
- La parole au Vice-président Chatrian.
Chatrian (ALPE)
- Grazie Assessore.
Respingo al mittente le sue dichiarazioni in maniera determinata
e chiara, in quanto, come abbiamo più volte detto in quest'aula, in
questo momento rivestono importanza non solo le scelte da
pianificare per il settore, ma anche il modello, il sistema,
l'organizzazione di un dipartimento e non solo. La nostra volontà
non è assolutamente quella di colpire nessuna persona dal punto di
vista personale e professionale, ma è quella di mettere nero su
bianco le problematiche nel momento in cui la politica non prende
delle decisioni. Ecco perché sovente ci appelliamo a denominare la
non scelta, la non volontà di dare corso a delle esigenze del
settore, questo ci porta a dire che anche tale interruzione di
tempo non giova in questo momento al settore, o se non vogliamo
dire al settore, all'organizzazione, allora ci limitiamo
all'organizzazione. Penso che condivida, Assessore, che il fatto di
spezzare ancora il quadro e il modello che lei ha messo in piedi
due anni e mezzo fa, non aiuti assolutamente le sue strutture, il
suo
staff
; di conseguenza, i risultati che il settore si
aspetta in questo momento. Non siamo quindi assolutamente
soddisfatti della sua risposta. Dal punto di vista politico, e non
solo, rimando al mittente le sue dichiarazioni, perché in questo
momento il suo Assessorato, i suoi due dipartimenti hanno bisogno
di un quadro molto definito, di un modello più chiaro e soprattutto
a lungo termine. Grazie.
