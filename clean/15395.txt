Classificazione
EDILIZIA
Edilizia residenziale


Resoconto integrale del dibattito dell'aula
Oggetto del Consiglio n. 257 del 25 novembre 1998 - Resoconto
SÉANCE DU 25 NOVEMBRE 1998 (APRÈS-MIDI)
OGGETTO N. 257/XI Iniziative per fronteggiare l'emergenza casa.
(Approvazione di mozione)
Mozione Premesso che la casa è un problema sociale e quindi un
bisogno primario da soddisfare;
Constatata l'emergenza casa esistente nella nostra Regione, sia
per la mancanza di alloggi pubblici, sia per l'ondata di sfratti
esecutivi che nel corso dell'anno hanno raggiunto le 400-500
famiglie;
Preso atto che l'emergenza tende ad aggravarsi e della necessità
di un rilancio dell'Edilizia residenziale pubblica onde porre un
calmiere al mercato immobiliare e degli affitti;
Preso atto, altresì, che la legge regionale 26 maggio 1996, n.
36, prevede la istituzione di un fondo sociale a sostegno e tutela
delle fasce più povere degli assegnatari;
il Consiglio regionale
Impegna
la Giunta regionale:
- a realizzare un piano casa, tramite gli IACP, con il concorso
degli Enti locali e della Regione per fare fronte alle richieste di
alloggi esistenti sull'intero territorio regionale;
- ad attivare entro il 31/12/1998 il fondo sociale previsto
nella legge sopra richiamata.
F.to: Beneforti - Squarzino Secondina - Curtaz
Président La parole au Conseiller Beneforti.
Beneforti (PVA-cU) Ognuno di noi sa che la casa è un problema
sociale, è un bisogno che deve essere soddisfatto, pertanto anche
l'ente pubblico se lo deve porre nei termini in cui il problema si
presenta e si pone. Questo problema è oggi un'emergenza così come
esiste a livello nazionale esiste senz'altro anche a livello
regionale perché oggi anche nella nostra Regione si andrà a fine
1998 dai 400 ai 500 sfratti. Rappresenta quindi un'emergenza non di
poco conto.
È chiaro che ci sono in questo settore problemi da affrontare a
livello nazionale, ma ci sono problemi da affrontare anche a
livello regionale. A livello nazionale, dopo il fallimento della
legge sull'equo canone e dei patti in deroga, leggi che hanno
fallito gli obiettivi che dovevano raggiungere, sul problema degli
affitti deve essere rifatta tutta una legislazione anche a livello
nazionale per risanare una situazione che oggi va sempre più
degradandosi, ma anche a livello regionale dobbiamo fare
qualcosa.
È vero che a livello regionale con la legge sui mutui per la
prima casa, i mutui per la ristrutturazione dei centri storici e
per il recupero delle vecchie abitazioni e con altre normative,
abbiamo fatto molto e dobbiamo dire che non siamo certamente una
delle regioni più indietro rispetto alle altre però, ancora ci sono
degli obiettivi che dobbiamo raggiungere per soddisfare l'emergenza
che ci si pone di fronte.
L'emergenza riguarda tre aspetti fondamentali. Il primo,
dobbiamo tenere presente che, nonostante i mutui e le possibilità
che vengono date di poter diventare proprietari della prima casa,
anche nella nostra Regione c'è una percentuale che va dal 25 al 30
percento dei cittadini che non sono in condizioni di diventare mai
proprietari di un alloggio nonostante le contribuzioni per
cooperative. C'è una fascia di cittadini che per la composizione
delle famiglie e per i redditi che hanno, con quanto costa oggi
costruire o acquistare, non arriverà mai ad essere nelle condizioni
di diventare proprietari di un alloggio.
L'altra fascia è quella delle giovani coppie che desiderano
formarsi una famiglia. Ci sono i portatori di handicap che vogliono
vivere autonomamente e che quindi hanno bisogno di avere un
alloggio. Ci sono anziani singoli autosufficienti che vanno alla
ricerca di monolocali. Oggi questi non possono entrare in certi
alloggi perché non sono nelle condizioni economiche e sociali per
poterci entrare, per poter pagare gli affitti che oggi vengono
chiesti.
L'altra fascia è quella che oggi abita in affitto, ma gli
affitti sono talmente aumentati che non sono più in condizioni
nemmeno di far fronte agli affitti e ricorrono all'IACP, o al
Comune di Aosta o al quartiere per le case Cogne per avere un
alloggio ad un affitto più basso di quello che sono costretti a
pagare perché molti, pagando gli affitti che stanno pagando, è
chiaro che devono togliere questi soldi da altri parti.
Di fronte a questa situazione bisogna cercare di realizzare
qualcosa di nuovo per poter soddisfare queste esigenze che oggi
abbiamo anche noi e che costituiscono a mio parere un'emergenza
anche per la Valle d'Aosta.
Per questo motivo è stata presentata la mozione. Riteniamo che
si debba arrivare anche in Valle d'Aosta a realizzare un piano di
case d'accordo con gli IACP e gli enti locali per far fronte per
quanto possibile alle necessità che oggi esistono anche nella
nostra Regione perché la costruzione diretta da parte dell'ente
pubblico è anche un modo per arrivare a calmierare i prezzi degli
affitti e a calmierare anche il mercato immobiliare nella nostra
Regione.
Dicevo tempo fa in un'altra sede che si deve forse tornare ai
tempi dell'immediato dopoguerra quando lo Stato cominciò a
ricostruire le case e gli alloggi per dare una casa ai cittadini e
dargliela ad un prezzo modico in modo tale che questi interventi
servano anche a calmierare il mercato perché anche nel dopoguerra
c'era un mercato quasi come quello odierno.
Serve quindi un piano casa che venga incontro alle esigenze che
oggi abbiamo nella nostra Regione. Dobbiamo prendere atto di quello
che è stato fatto, non siamo l'ultima Regione d'Italia, abbiamo
fatto molto, però oggi ci sono categorie di cittadini che non
possono più usufruire dei provvedimenti che oggi come Regione
abbiamo e se c'è questo stato di necessità, si deve trovare la
maniera di venire per quanto possibile incontro a queste
famiglie.
Dicevo all'inizio che la casa è un problema sociale. Sappiamo
anche che, nonostante il collegamento degli affitti, come avviene
negli IACP, alla reale situazione economica delle famiglie, nelle
famiglie capitano anche momenti di difficoltà, capitano malattie,
disoccupazione, fatti imprevisti che non permettono -
indipendentemente dalla loro volontà, lo sottolineo,
indipendentemente dalla loro volontà - di far fronte al pagamento
degli affitti e di far fronte anche al pagamento delle spese
condominiali. Certe situazioni vanno verificate fino in fondo e la
soluzione non può essere sempre quella dello sfratto per morosità.
Bisogna verificare la reale situazione di queste famiglie per
accertare se esiste o non esiste la volontà di pagare. Per questo
nella legge che era stata approvata ultimamente in Consiglio
regionale si era previsto di venire incontro a queste famiglie.
Pertanto l'altro punto della mozione è quello in cui si dice di
mettere in atto il fondo che è previsto dalla legge per venire
incontro alle famiglie dopo aver verificato la loro situazione.
Credo che questo della legge sia un impegno che abbiamo preso e che
dobbiamo mantenere.
Non vogliamo fare qui né della demagogia né del populismo; noi
abbiamo una situazione abitativa che dobbiamo affrontare sia per
chi la casa non ce l'ha, sia per chi la casa ce l'ha, ma non è in
condizioni economiche di far fronte alle spese che oggi incontra.
Per questo secondo aspetto noi abbiamo una legge da applicare, per
il primo punto resto in attesa di una risposta da parte della
Giunta.
Président La parole à l'Assesseur au territoire, à
l'environnement et aux ouvrages publics, Vallet.
Vallet (UV) Il tema della casa e dell'emergenza abitativa è un
tema sempre attuale purtroppo, è un tema molto complesso. Buona
parte delle premesse dell'illustrazione fatta dal Consigliere
Beneforti sono sicuramente condivisibili.
È un problema sul quale nella scorsa legislatura questo
Consiglio si è speso molto mettendo a punto una serie importante di
leggi; cito le modifiche ai criteri di assegnazione degli alloggi
di edilizia residenziale pubblica andando anche a ridefinire i
criteri per la determinazione degli affitti, la legge per
l'istituzione del fondo sociale cui faceva riferimento il
Consigliere Beneforti. Abbiamo rivisto la legge per il mutuo della
prima casa, la legge dell'edilizia agevolata per quanto riguarda i
finanziamenti alle cooperative.
Sono certo che questi provvedimenti, che hanno trovato la loro
esecutività in fine legislatura, inizieranno a dare quanto prima i
loro positivi frutti.
Certo è che la situazione è comunque ancora e sempre difficile.
Cito alcuni dati in relazione alla graduatoria, appena approvata,
per l'assegnazione di alloggi di edilizia residenziale pubblica che
porta 368 posizioni utilmente collocate in graduatoria di cui 47 di
sfrattati.
Correggo il dato portato dal Consigliere Beneforti per quanto
riguarda la questione sfrattati: non 400, 500. Comunque 265
posizioni di cui 160 inerenti il Comune di
Aosta…
(interruzione del Consigliere Beneforti, fuori microfono)
… le domande che hanno fatto oggetto
di esame da parte della Commissione sfratti.
È sicuramente una situazione ancora delicata della quale la
Giunta e la maggioranza hanno inteso farsi carico andando a
costituire con una delibera di Giunta di inizio del mese di ottobre
un gruppo di lavoro composto da Assessore, Assessore
all'urbanistica, case e patrimonio del Comune di Aosta, presidente
dell'IACP, coordinatori dell'Assessorato e dello IACP,
rappresentanti delle organizzazioni sindacali, degli inquilini
assegnatari e dei sindacati dei lavoratori, dirigenti responsabili
dell'Assessorato, gruppo che è incaricato di definire una proposta
per realizzare un tassello importante di questo complesso quadro
che è il disegno di riforma dello IACP, ma che appena dopo verrà
incaricato di seguire e monitorare il problema di cui oggi parliamo
per proporre soluzioni concrete.
Siamo di fronte ad un quadro normativo anche a livello statale
in forte evoluzione, ci sono proposte di modifiche che riguardano
il regime fiscale in relazione alla casa, ci sono modifiche
normative in preparazione per quanto riguarda l'aspetto
contrattuale e quindi della regolamentazione degli affitti, c'è
soprattutto in attuazione il trasferimento di competenze -previsto
dalla "Bassanini" - in materia di edilizia residenziale pubblica
alle regioni.
Per quanto riguarda le Regioni a Statuto ordinario c'è già un
decreto legislativo che è all'esame della Conferenza Stato-regioni
dove dovrà essere rilasciata l'intesa. Il trasferimento di
competenza dovrà avvenire tramite norma di attuazione e noi abbiamo
già segnalato alla Presidenza della Giunta l'opportunità di
attivare fin da subito la Commissione paritetica perché si possa
definire questa norma di attuazione.
Sulla base di queste premesse credo che sia prematuro definire
subito la soluzione del problema e dire di andare a definire un
piano casa cioè una programmazione di interventi a fronte di un
quadro normativo che è in corso di definizione e soprattutto in
relazione ad un quadro di risorse che non esiste o che è
sicuramente ancora incerto; è prematuro e sicuramente questo
costituisce un tassello della soluzione del problema.
Quindi per quanto riguarda i due punti evidenziati dalla mozione
mentre, per quanto riguarda l'attivazione della legge e del fondo
sociale, non ho alcuna difficoltà ad impegnarmi, nel senso che
manca un provvedimento che verrà portato all'attenzione della
Giunta entro l'inizio del mese di dicembre dopodiché dall'inizio di
gennaio sarà possibile attivare concretamente il fondo sociale. Per
quanto riguarda il primo punto proporrei ai firmatari della mozione
di modificare il punto rinviando ad un impegno che sicuramente sono
in grado di prendere che è quello di relazionare e approfondire
nella commissione consiliare competente, credo la III, rispetto a
questa problematica.
In questo senso presento un emendamento che modifica la parte
dell'impegno, impegnando "l'Assessore al territorio, ambiente e
opere pubbliche a relazionare ed approfondire la complessa
problematica dell'emergenza abitativa nella commissione consiliare
competente" e, mantenendo il secondo punto, cioè "ad attivare entro
il 31/12/1998 il fondo sociale…",
eccetera.
Président La parole à la Conseillère Squarzino Secondina.
Squarzino (PVA-cU) Per prendere atto della risposta
dell'Assessore. Siamo consapevoli che la problematica della casa è
complessa e non può essere risolta così in quattro e quattr'otto e
siamo anche consapevoli che per questo occorre un momento di
approfondimento, di reciproca informazione e di elaborazione di
soluzioni adeguate al quadro normativo che si sta modificando.
+
Per cui siamo disposti ad accogliere la proposta dell'Assessore,
a vedere in III Commissione l'approfondimento e a seguire l'iter di
questo "piano casa" che poco per volta sarà costruito via via che
si chiariranno i vari tasselli.
Siamo anche soddisfatti dell'impegno che l'Assessore ha preso
per quanto riguarda l'attivazione del fondo sociale perché, come
ricordava l'Assessore, le varie leggi emanate nella scorsa
legislatura per far fronte a questo problema avevano puntualizzato
un aspetto preciso che voleva rispondere all'esigenza delle fasce
sociali più deboli con l'attivazione di questo fondo regionale per
l'abitazione, fondo che può essere attivato solo dopo un atto
deliberativo della Giunta, quindi accogliamo gli emendamenti
proposti dall'Assessore.
Président Je soumets au vote la motion avec l'amendement
présenté par l'Assesseur Vallet:
Mozione Premesso che la casa è un problema sociale e quindi un
bisogno primario da soddisfare;
Constatata l'emergenza casa esistente nella nostra Regione, sia
per la mancanza di alloggi pubblici, sia per l'ondata di sfratti
esecutivi che nel corso dell'anno hanno raggiunto le 400-500
famiglie;
Preso atto che l'emergenza tende ad aggravarsi e della necessità
di un rilancio dell'Edilizia residenziale pubblica onde porre un
calmiere al mercato immobiliare e degli affitti;
Preso atto, altresì, che la legge regionale 26 maggio 1996, n.
36, prevede la istituzione di un fondo sociale a sostegno e tutela
delle fasce più povere degli assegnatari;
il Consiglio regionale
Impegna
l'Assessore al Territorio, Ambiente e Opere Pubbliche:
- a relazionare ed approfondire la complessa problematica
dell'emergenza abitativa nella Commissione consiliare
competente;
- ad attivare entro il 31/12/1998 il fondo sociale previsto
nella legge sopra richiamata.
Conseillers présents et votants: 30
Pour: 30
Le Conseil approuve à l'unanimité.
