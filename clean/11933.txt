Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2787 del 21 novembre 1991 - Resoconto
OGGETTO N. 2787/IX Rinvio oggetto (Nomine).
Presidente Ha chiesto di parlare, per mozione d'ordine, il
Presidente della Giunta, ne ha facoltà.
Bondaz (DC)
Il problema delle nomine, e in fase di
prima applicazione della legge che è stata votata dal Consiglio, è
sicuramente un fatto importante. Ciò non toglie che chieda il
rinvio di queste nomine ad un Consiglio straordinario, in quanto
credo che sia opportuno provvedere in un Consiglio straordinario a
fare tutte le nomine che sono ancora in sospeso, cioè queste più
quelle che avrebbero dovuto essere messe all'ordine del giorno del
prossimo Consiglio regionale.
Chiedo questo per due ordini di motivi: il primo, perché credo
sia giusto che su questo argomento si faccia una discussione di
carattere politico da parte di tutti i gruppi consiliari e che
quindi si faccia una unica discussione su tutte le nomine che sono
oggetto di rinnovo; il secondo, perché vi sono all'ordine del
giorno del Consiglio alcune proposte che sono degne di essere
approvate prima della fine del mese di novembre.
Non vuole essere questa una preoccupazione da parte della
mag-gioranza, ma si ritiene che questa discussione debba avvenire
in un Consiglio specifico, per il quale credo di poter indicare
come proposta di convocazione il giorno 2 dicembre. Con questo si
otterrebbe il risultato che alcune nomine verrebbero ritardate, ma
altre vengono anticipate. Faremo una unica discussione e
contemporaneamente i lavori possono proseguire per quegli argomenti
che sono all'ordine del giorno dal numero 60 in poi.
Presidente
Ha chiesto di parlare il Consigliere
Riccarand sulla proposta di rinvio, ne ha facoltà.
Riccarand (VA)
Per esprimere dissenso rispetto a
questa proposta di rinvio, perché non c'è nessuna motivazione
valida. L'ordine del giorno di questo Consiglio è già stato fatto
dalla Presidenza del Consiglio in modo tale che tutti i disegni di
legge che dovevano essere approvati entro la fine di novembre sono
stati messi prima. Abbiamo ancora tutta la giornata di domani per
ulteriori argomenti, i provvedimenti che seguono sono quasi tutti,
a parte un disegno di legge che è rimasto, concessioni di
contributi e poi ci sono le mozioni; quindi non c'è nessun motivo
per non discutere queste nomine.
Il motivo vero per cui non si vuole fare oggi la discussione
delle nomine è che si arriva alla discussione senza un lavoro
preparatorio ed istruttorio fatto all'interno della sede
competente, che era la commissione che la legge aveva previsto come
il luogo in cui si doveva procedere all'esame delle candidature, in
cui dovevano essere formulate delle proposte, sulla cui base poi la
Giunta e il Consiglio per le rispettive competenze dovevano
esprimersi.
Questo lavoro è stato vietato dai commissari della maggioranza
che hanno calpestato quella che era la impostazione della legge,
hanno impedito che la commissione esaminasse questa documentazione,
quindi noi arriviamo al Consiglio al buio. Probabilmente i
segretari di maggioranza, che a questo punto sono quelli che
decidono le nomine, non si sono ancora accordati, motivo per cui si
viene in Consiglio a proporre questo rinvio.
Credo che la legge sulle nomine ha messo in luce un modo
spudorato di comportarsi, per cui quando si vuole solo fare della
demagogia e poi non si ha la capacità di gestire la trasparenza, si
fanno queste figure. Avete approvato una legge perché non potevate
farne a meno, mi ricordo che il Presidente della Giunta ha anche
sollecitato ed ottenuto una intervista alla RAI per presentarsi
come il promotore della legge sulle nomine, dopo di che avete
dimostrato di non essere capaci e di non avere la volontà di
gestire correttamente questa legge.
Ritengo che non ci sia nessuna motivazione valida per rinviare
queste nomine, abbiamo tutto il tempo davanti a noi per farle,
propongo che si proceda a partire dalla prima nomina che è
prevista, che è quella del consiglio di amministrazione della
società Alpila.
Presidente
Pongo in votazione la proposta
presentata dal Presidente della Giunta di rinviare gli oggetti
iscritti dal punto 45 al punto 59 dell'ordine del giorno ad
apposita sessione straordinaria del Consiglio regionale.
Esito della votazione:
Presenti: 33
Votanti: 33
Favorevoli: 19
Contrari: 14
Il Consiglio approva.
