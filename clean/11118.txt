Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2131 del 7 maggio 1991 - Resoconto
OGGETTO N. 2131/IX - Degrado del parco carrozzelle presso
l'Ospedale di Aosta. (Interrogazione)Errore. L'origine riferimento
non è stata trovata.
Presidente: Do lettura dell'interrogazione presentata dai
Consiglieri Bajocco e Chenuil, iscritta al punto 13 dell'ordine del
giorno.
INTERROGAZIONE
C'è un problema di natura sanitaria che risulta evidente a
tutti: è sufficiente recarsi al pronto soccorso o all'interno delle
Unità Operative dell'Ospedale di Aosta ed aver bisogno di una
carrozzella, per rendersi conto delle difficoltà esistenti.
L'ottanta per cento delle carrozzelle è infatti in pessimo
stato.
E' perciò necessario intervenire per migliorare decisamente la
qualità di tali attrezzature.
Ciò premesso i sottoscritti Consiglieri regionali del
PCI-PDS
interrogano
l'Assessore competente per sapere:
1) quali sono le ragioni che hanno portato al degrado del Parco
carrozzelle;
2) quali iniziative si intendono prendere per superare gli
inconvenienti sopraricordati, perché il ricoverato non debba
trovarsi a disagio per problemi di gestione del servizio.
Presidente:
Ha chiesto la parola l'Assessore alla Sanità
ed Assistenza sociale, Beneforti; ne ha facoltà.
Beneforti (DC):
A seguito dell'interrogazione presentata
dai Consiglieri Bajocco e Chenuil ho avviato un'indagine per
conoscere la situazione delle carrozzelle all'interno delle unità
operative dell'ospedale regionale e le cause che hanno determinato
il loro attuale stato di degrado, nonché per proporre con
obiettività un piano di risanamento del parco carrozzelle o di
ulteriori nuovi acquisti.
Mi riservo pertanto di dare una risposta più precisa quando
potrò disporre dei dati della verifica avviata all'interno
dell'ospedale regionale.
Presidente:
Ha chiesto la parola il Consigliere Bajocco;
ne ha facoltà.
Bajocco (PCI-PDS):
Spero vivamente che l'Assessore ci dia
una risposta il più presto possibile, ma nel contempo vi auguro di
non dover essere ricoverati all'ospedale per qualche trauma ad uno
degli arti inferiori, altrimenti dovreste tenervi la gamba con una
corda, perché tutti i pianali delle carrozzelle sono rotti.
Teniamo quindi presente che non è sufficiente fare un
accertamento, ma bisogna provvedere alle necessarie manutenzioni.
Grazie.
***
