Classificazione
CONSIGLIO REGIONALE
Attività consiliare d'aula



Oggetto del Consiglio n. 2660 del 4 aprile 2017 - Resoconto
OBJET N° 2660/XIV - Approbation des procès-verbaux des
réunions du 22 février et du 1er mars 2017 et des sessions
extraordinaires des 8, 10 et 21 mars 2017.
Rosset (Presidente)
- Punto n. 3 dell'ordine del giorno.
Ci sono richieste di intervento? Ha chiesto la parola il
Consigliere Perron; ne ha facoltà.
Perron (UV) -
Prendo la parola in una fase della seduta
particolare, quella dell'approvazione dei verbali, dove nel tempo -
se non nessuno - credo pochi siano intervenuti. D'altronde poche
volte abbiamo assistito ad una gestione dell'aula come quella a cui
lei, Presidente Rosset, ci ha fatto assistere l'8 e il 10 marzo.
L'approvazione dei verbali è la presa d'atto, è la certificazione
di quanto è avvenuto, e noi, avendoli analizzati e studiati,
abbiamo la convinzione rafforzata che la gestione di quelle sedute
è stata una gestione partigiana, politicamente e proceduralmente
censurabile, giuridicamente non corretta.
Lei, l'8 marzo, alla presenza di diciassette Consiglieri,
constatava giustamente una seduta non valida. Anziché interrompere
quella seduta - come è nostro modo di vedere - lei faceva delle
comunicazioni, quindi le faceva in una seduta non costituita,
perché non esisteva. Nel verbale la constatazione è alla fine di
tutta una serie di comunicazioni, e secondo noi è alquanto
irrituale che questo avvenga così. Il 10 marzo lei constatava
nuovamente la presenza di diciassette Consiglieri, esattamente come
l'8 marzo, e con una forzatura che condanniamo - ci siamo già
espressi in tal senso - lei cambiava radicalmente impostazione. Per
giustificare questo si avvale di un parere, anzi, di due pareri
legali, guarda caso uno dei quali forniti dallo stesso studio che
poi verrà incaricato dal collega Chatrian per gestire il Casino de
la Vallée, pareri non chiesti dagli uffici, pareri non richiesti
dagli organi. Nei verbali che abbiamo approvato da ieri è scritto
"pagato da lei". Noi ci chiediamo a che titolo lei doveva chiedere
dei pareri pagati da lei, salvo poi protocollarli regolarmente e
assumerli come atti dell'Amministrazione a tutti gli effetti.
Secondo noi lei ha illegittimamente ammesso un
quorum
inferiore a quello necessario per la validità dell'adunanza, ha
compromesso il corretto insediamento e il corretto svolgimento
della riunione con una irrimediabile - dal nostro punto di vista -
alterazione del procedimento di adozione degli atti consiliari. La
sua decisione, a nostro modo di vedere, appare non solo
manifestatamente illegittima, ma anche pretestuosa e
contraddittoria, dal momento che lei stesso ha disatteso le sue
determinazioni assunte soltanto due giorni prima in un'identica
situazione di partenza. Lei, a nostro modo di vedere, non poteva
constatare la validità di quella seduta, quella seduta non poteva
avere luogo per mancanza del numero legale. I verbali, e in modo
particolare quello del 10 marzo, certamente passeranno alla storia
non come una pagina felice di questo Consiglio regionale.
Su ciò che è avvenuto quel pomeriggio in aula noi ci siamo già
spiegati. Ribadiamo che secondo noi è avvenuto un golpe e
continuiamo ad esserne convinti. Crediamo al tempo stesso di dover
tenere fede nella difesa delle prerogative delle istituzioni e di
pretendere un corretto funzionamento da parte delle stesse,
soprattutto da parte di chi le rappresenta. È il motivo per cui
annuncio il deposito presso il Tribunale della Valle d'Aosta di un
ricorso contro questi verbali, contro le deliberazioni che ne sono
conseguite, contro ogni atto preordinato, preparatorio,
consequenziale e comunque connesso con quelli espressamente
impugnati.
Presidente -
Posso mettere in votazione i verbali? Metto
in votazione i verbali tutti insieme: 8, 10 e 21? Metto in
votazione. Dichiaro aperta la votazione. La votazione è chiusa.
Esito della votazione:
Presenti: 34
Votanti           
: 34
Favorevoli: 18
Contrari: 16
Il Consiglio approva.
