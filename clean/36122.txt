Classificazione
TRASPORTI E VIABILITÀ
Trasporti



Oggetto del Consiglio n. 392 del 28 gennaio 2014 - Resoconto
OGGETTO N. 392/XIV - Interpellanza: "Tempistica per
l'indizione di una nuova gara per il collegamento aereo Aosta-Roma
e per l'ultimazione dei lavori dell'aerostazione".
Presidente
- Ha chiesto la parola, per l'illustrazione,
il Consigliere Bertin; ne ha facoltà.
Bertin (ALPE)
- Grazie Presidente.
Una decina di giorni fa, abbiamo appreso che la compagnia
vincitrice della gara per la tratta aerea Aosta-Roma, la Darwin
Airlines, con sede a Lugano, non avrebbe potuto concorrere alla
gara, in quanto si tratta di una gara comunitaria e l'Airlines è
domiciliata, come dicevamo, a Lugano, in Svizzera, ed è quindi
nell'impossibilità di fornire il collegamento Aosta-Roma.
Ci chiedevamo pertanto se e quando si procederà a una nuova gara
per il collegamento aereo Aosta-Roma e, nel caso, se questa nuova
procedura comporterà degli ulteriori costi per l'ente pubblico.
Volevamo inoltre sapere...visto che durante l'ultimo Consiglio del
mese di settembre, in risposta a una nostra interrogazione, ci era
stato indicato come un possibile inizio la ripresa dei lavori
dell'aerostazione in tempi relativamente brevi, avendo il secondo
classificato, in sede di gara, confermato la propria disponibilità
ad ultimare le opere in questione...volevamo sapere se le speranze
dell'Assessore in merito all'aerostazione si sarebbero
concretizzate in una ripresa dei lavori, e soprattutto in una
conclusione e in quali tempi. Un terzo aspetto che volevamo capire,
tenendo in considerazione gli investimenti pubblici estremamente
rilevanti che ha richiesto l'aeroporto regionale (e che richiederà
ancora), soprattutto i costi di gestione estremamente
significativi, se era intenzione del Governo regionale confermare
la volontà di realizzare quell'aeroporto commerciale, così com'era
stato ipotizzato qualche tempo fa. Grazie.
Presidente
- Grazie. Ha chiesto la parola l'Assessore
Marguerettaz, per la risposta del Governo; ne ha facoltà.
Marguerettaz (UV)
- Grazie Presidente.
E' quasi destino che il giorno in cui vengono presentate le
interpellanze sull'aeroporto, ENAC risponde! L'altro giorno avevamo
l'interpellanza del collega Fabbri, e tra l'altro lì ENAC è stato
poco tempestivo, perché la risposta è arrivata dopo che in aula
avevo risposto a Fabbri; però, come potrà confermare il collega
Fabbri, gli ho fatto vedere subito la corrispondenza che è
arrivata.
Questa volta al collega Bertin è andata meglio, nel senso che
ENAC oggi ha trasmesso una comunicazione. Anche per far capire a
coloro che ci seguono rispetto a una discussione che potrebbe
apparire per gli addetti ai lavori, nel precedente Consiglio - o
comunque ai margini del Consiglio - avevamo comunicato che ENAC
aveva trasmesso una comunicazione in cui evidenziava che il
servizio Aosta-Roma non poteva essere affidato alla Darwin
Airlines. La comunicazione - se qualcuno ha avuto modo di leggerla
- non era poi così chiara, e quindi le strutture dirigenziali il 22
gennaio hanno chiesto dei chiarimenti a ENAC su quali erano i suoi
intendiment: se la Darwin Airlines non può volare, cosa succede? il
procedimento è sospeso? è revocato? sono le domande che
sostanzialmente il collega Bertin mi pone nella prima domanda. ENAC
scrive in data odierna che l'assegnazione della gara Aosta-Roma ha
avuto un avvio di procedimento di revoca. Quindi ENAC oggi ci
comunica, indicandoci ovviamente come prassi amministrativa, chi è
il responsabile del procedimento e che ha avviato la revoca del
provvedimento con il quale si assegnava l'appalto alla società
Darwin Airlines. La conclusione del procedimento viene indicata
nella lettera entro il 28 febbraio. Chiaramente, come tutti i
procedimenti, ci sono le osservazioni che potranno essere fatte nel
periodo di 15 giorni; quindi la Darwin o chiunque abbia delle
osservazioni in merito, dal ricevimento di questa lettera avrà 15
giorni. Pertanto, sostanzialmente, tutto si concluderà per la fine
di febbraio. Ovviamente da quella data si capirà cosa propone ENAC,
se rispetto a questo ribandire, che è la possibilità più probabile.
Ovviamente, nel momento in cui si dovesse fare un nuovo appalto,
bisognerà verificare quello che chiede il collega Bertin, se sono
ancora valide le programmazioni finanziarie, cioè se il
corrispettivo e le valutazioni economiche sono ancora valide e,
dopo questa verifica, eventualmente, avviare. Quindi, siamo in una
situazione di attesa, dove, attendendo la conclusione del
procedimento, cercheremo di sentire gli uffici di ENAC per capire
come prepararci per il prosieguo.
La seconda domanda:
"se e quando le speranze dell'Assessore
se in merito all'aerostazione si concretizzeranno in una ripresa
dei lavori e soprattutto quando questi si concluderanno"
; al di
là della premessa che mi pare d'obbligo - sul fatto che questa
vicenda dell'appalto non è seguita dall'Amministrazione regionale,
ma da AVDA, quindi tutto questo procedimento non è in capo alla
Regione, ma in capo ad AVDA, - ovviamente comunico che non sono
tanto delle "speranze" quelle che un Assessore deve esprimere
durante un Consiglio, ma sono delle valutazioni sulla base di
documenti, e quindi, quando dissi che la seconda classificata
nell'appalto voleva proseguire i lavori, è perché c'era una
comunicazione del 30 di luglio in cui si manifestava questa
volontà, volontà poi rettificata a fine ottobre, in cui
condizionava il subentro a una richiesta di maggiori risorse. La
procedura non prevede questa possibilità: se il secondo, il terzo,
il quarto classificato vogliono proseguire i lavori devono farlo
alle stesse condizioni che erano le condizioni di colui che aveva
vinto l'appalto; quindi, sostanzialmente, il raggruppamento guidato
dall'impresa COVECO, chiedendo un maggiore onere, ha voluto dire
che non è disponibile. E in questo momento l'AVDA sta proseguendo
nell'istruttoria chiedendo al terzo, al quarto. Quindi, purtroppo,
quando si incappa in un fallimento nell'ambito delle procedure
pubbliche, si va incontro a delle attività molto onerose in termini
di tempo.
La terza domanda chiede:
"se il Governo regionale intende
confermare la volontà di realizzare un aeroporto commerciale così
come ipotizzato"
. Mi perdonerà il collega Bertin, ma noi non
dobbiamo confermare nulla, perché tutti i lavori dell'aeroporto
sono stati definiti e, in larga massima, tutti conclusi, quindi
tutte le attività sono già state effettuate. L'unico lavoro che è
da concludere è l'aerostazione di cui abbiamo parlato nel punto
precedente. Quindi, da questo punto di vista, i lavori sono tutti
effettuati e, come ho avuto anche modo di dire, la natura
commerciale dell'aeroporto di Aosta e indicata su diversi atti
formali: il PTP (legge 10 aprile '98), il Piano di sviluppo
aeroportuale (deliberazione della Giunta regionale del 2004), il
Piano delle opere di rilevante interesse regionale (Consiglio
regionale dell'11 gennaio del 2006), il Programma degli
investimenti e sviluppo dell'aeroporto regionale Corrado Gex
(Consiglio regionale del 12 gennaio 2006), il Piano del bacino di
traffico... atti in cui abbiamo parlato dell'aeroporto commerciale.
Abbiamo quindi una programmazione che, in tutte le sedi competenti,
ha indicato quell'aeroporto come aeroporto commerciale. I lavori
sono conclusi, dopodiché seguiamo con attenzione il dossier.
Qualora dovessero emergere delle situazioni
economico-finanziarie che ci consentono di fare delle ulteriori
valutazioni, sono assolutamente disponibile - credo come il Governo
- ad affrontarle e a valutarle. Io penso che ad oggi - mi perdoni
il collega Bertin - comunque dovrebbero esservi delle motivazioni
molto importanti, perché dopo tutti quegli investimenti fatti,
cambiare rotta oggi, mi pare un'operazione molto complicata.
Si dà atto che dalle ore 16,16 assume la presidenza il
Presidente Emily Rini.
Rini (Président)
- Merci Assesseur. Pour la réplique, la
parole au collègue Bertin.
Bertin (ALPE)
- Grazie Presidente.
Lei mi dice che sono fortunato rispetto al collega Fabbri perché
ho avuto una risposta...in effetti non ho avuto una risposta,
nessuna novità dall'ENAC, non si sa niente da quello che mi ha
detto lei...nebbia, non si sa niente, tutto rinviato!
Per quanto riguarda la tratta Aosta-Roma, pertanto, si va avanti
come prima, ovvero non si va da nessuna parte! Il collegamento non
è decollato a settembre e non si sa se e quando decollerà e quali
saranno i costi di questo eventuale decollo. Probabilmente non
decollerà mai, gli svizzeri non sono più interessati - e tra
l'altro non possono - e gli altri, l'Air Vallée, forse è meglio che
non lo vincano...diciamo così, insomma, ammesso che lo possano
vincere, insomma, ammesso che lo possano vincere, sono nelle stesse
condizioni. All'aeroporto di Aosta c'è di tutto, contenziosi e
guerre legali di ogni genere; non ci sono però gli aerei, "un
dettaglio", per quello che sta diventando, parafrasando una
commedia hollywoodiana, "l'aeroporto più pazzo del mondo".
Dunque, per quanto riguarda i lavori, le dichiarazioni
dell'Assessore del mese di settembre, erano soltanto speranze,
annunci, l'ha detto anche lei difatti...non era così, niente di
più...dettate forse dall'eccessivo ottimismo dell'Assessore, che
ogni tanto lo colpisce, insomma. Ma su questo dossier,
sull'aeroporto, caro Assessore, c'è poco da essere ottimisti! Se
tutto va bene siamo rovinati...citando un'altra commedia
all'italiana di qualche tempo fa, commedia che nessuno ha visto,
che io non ho visto, esattamente come gli aerei del nostro
aeroporto. Anche questa poteva essere una brutta commedia
all'italiana, ma da come stanno girando le cose, rischia di essere
una tragedia, una tragedia per i conti pubblici e per i
contribuenti valdostani. L'aerostazione, il rudere alle porte della
città, rimarrà per lungo tempo ancora - lo temo, ne sono purtroppo
certo - lì ad accogliere turisti e visitatori, di quella che si
pretende una regione, una città turistica; un rudere fatiscente,
che sempre più sta diventando simbolo degli sprechi,
dell'inefficienza e della megalomania che ha caratterizzato il
Governo di questa Regione. Di fatto ci confermate la volontà di
andare avanti, nonostante l'ingente diminuzione del bilancio
regionale, abbiamo un terzo del bilancio regionale...è diminuito di
un terzo il bilancio regionale di appena 5 anni fa e le enormi
risorse finanziarie pubbliche per la gestione e il funzionamento di
questa struttura. Si va avanti con questa idea folle, a mio avviso,
scollegata dalla realtà della Regione e dal contesto finanziario.
Si va avanti nonostante gli sprechi, i tanti contenziosi, l'appalto
Aosta-Roma è saltato e l'aerostazione diventata un rudere. Si va
avanti contro ogni buonsenso, anche soltanto considerando le
vicissitudini che hanno caratterizzato questa vicenda e che ancora
la stanno caratterizzando...ci si dovrebbe fermare...vicissitudini
che ricordano un altro progetto: il trenino di Cogne. Insomma,
faccio appello alla scaramanzia, augurandomi che siate
scaramantici...al buonsenso non faccio più appello, perché quello
lo avete perso un po' di tempo fa.
Questo è un progetto che da sempre ho criticato e ho cercato di
contrastare, in quest'Assemblea e fuori. Per quanto mi riguarda,
per quanto riguarda ALPE, come detto in altre occasioni, è il
momento di trovare una exit strategy, una via d'uscita, prima che
sia troppo tardi, una via d'uscita da questa follia che rischia di
diventare un "bagno di sangue" per le casse pubbliche, una via
d'uscita che non può che essere un ritorno alla vocazione
originaria di questo piccolo aeroporto di montagna. Grazie.
Président
- Point 21 à l'ordre du jour.
