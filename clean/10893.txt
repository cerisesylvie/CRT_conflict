Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1886 del 27 febbraio 1991 - Resoconto
OGGETTO N. 1886/IX - Comunicazioni del Presidente del
Consiglio.
Dolchi (Presidente del Consiglio)
- Do comunicazione al
Consiglio dell'attività svolta dalla Presidenza del Consiglio e
degli organi consiliari dopo l'ultima adunanza:
Disegni di legge presentati
:
Proposta di legge n. 268, presentata dai Consiglieri Louvin,
Agnesod, Andrione, Faval, Marcoz, Mostacchi, Perrin, Rollandin,
Stévenin, Vallet, Viérin et Voyat, in data 19 febbraio 1991 "Norme
in materia di procedimento amministrativo, di diritto di accesso ai
documenti amministrativi e di autocertificazione? (I e II
Commissione)
Disegno di legge n. 269, presentato dalla Giunta regionale in
data 20 febbraio 1991 "Integrazione della legge regionale 21
dicembre 1990, n. 85, recante interventi straordinari nel settore
dell'agricoltura per il risarcimento di danni causati dalla
siccità? (III Commissione)
Disegno di legge n. 270, presentato dalla Giunta regionale in
data 25 febbraio 1991 "Tutela e censimento del patrimonio storico
di architettura minore in Valle d'Aosta?
Disegno di legge n. 271, presentato dalla Giunta regionale in
data 26 febbraio 1991 "Intervento regionale per l'attività di
ricerca e sviluppo di nuovi prodotti svolta da un'impresa
industriale?.
Disegni di legge vistati: -
Disegni di legge non vistati: -
Deliberazioni vistate: -
Deliberazioni non vistate: -
Riunioni:
Conferenza dei Capigruppo: 1
Ufficio di Presidenza: 3
III Commissione: 1
V Commissione: 2
--
Con lettera in data 14 febbraio 1991 l'Assessore al Turismo,
Urbanistica e Beni Culturali ha ritirato la proposta di legge n.
103, presentata a questa Presidenza in data 5 settembre 1989,
concernente: "Ulteriori interventi di sostegno all'occupazione
giovanile?.
--
I Consiglieri regionali del Gruppo comunista, con lettera in
data 14 febbraio 1991, hanno comunicato che, ai sensi dell'articolo
15 del Regolamento interno per il funzionamento del Consiglio, la
nuova denominazione del Gruppo è: "Gruppo consiliare Pci-Pds?.
--
Il 20 febbraio 1991 è pervenuta a questa Presidenza, da parte
del delegato regionale dell'Ordine Nazionale dei Geologi, la bozza
di lavoro per la realizzazione di una proposta di legge regionale,
avente come obiettivo la definizione di basi cartografiche più
efficaci delle attuali, ai fini della tutela del territorio
nell'ambito di una corretta pianificazione territoriale.
--
In relazione all'ordine del giorno approvato dal Consiglio
regionale nell'adunanza dell'11 gennaio 1991 sulle problematiche
dei pensionati, la Presidenza del Gruppo Pci-Pds del Senato della
Repubblica mi ha informato di aver avanzato delle proposte per:
- trovare una soluzione praticabile per non perdere i 1000
miliardi stanziati nella finanziaria dello scorso anno per le
pensioni d'annata;
- identificare un nuovo meccanismo di aggancio ai salari in modo
da impedire il ripetersi del fenomeno, appunto, delle
sperequazioni;
- includere, nell'aggancio per le pensioni pubbliche, il
conteggio della perequazione integrativa.
--
E' pervenuta in data 25 febbraio 1991 a questa Presidenza, copia
della deliberazione del direttivo della Comunità Montana del
Marmore n. 10 in data 29 gennaio u.s. in merito al trasferimento
del personale Enel da Valtournenche a Châtillon.
Copia della deliberazione, che risulta essere stata inviata
anche ai Capigruppo consiliari, è depositata in archivio a
disposizione dei Consiglieri che intendano consultarla.
--
Il Presidente della Co.Re.Co., ha inviato a questa Presidenza la
relazione annuale sull'attività svolta dalla Commissione nel corso
dell'anno 1990.
Copia della relazione si trova in archivio e può essere
consultata.
--
In data 27 febbraio il Consigliere regionale Domenico Aloisi ha
fatto pervenire alla Presidenza la segnalazione con cui non intende
più far parte del Gruppo consiliare regionale del Msi-Dn.
--
Colleghi Consiglieri,
due parole per esprimere, a nome del Consiglio regionale, i
sentimenti di speranza per una rapida soluzione delle operazioni
militari nel Medio Oriente e per rinnovare il senso di raccapriccio
e di dolore per le vittime della guerra, vittime civili, militari e
per le immense distruzioni in quei paesi del Medio Oriente.
--
E' con profonda tristezza che a nome del Consiglio regionale mi
unisco oggi, alle espressioni di cordoglio e di lutto già
manifestate in occasione delle onoranze funebri alle vittime della
terribile valanga del Pavillon, ai piedi del ghiacciaio del Monte
Bianco.
Non è la prima volta che in Valle d'Aosta si devono piangere
vittime della montagna, ma ad ogni occasione si rimane sbigottiti e
diventa difficile rendersi conto che la montagna, così bella, sia
nello stesso tempo capace di provocare lutti e morte.
Da ciò il rinnovato insegnamento alla prudenza e l'esortazione
ad evitare atteggiamenti che possono sfidare la pericolosità dei
luoghi.
Credo di interpretare i sentimenti unanimi del Consiglio,
nell'esprimere le condoglianze ai familiari delle vittime e un
sincero ringraziamento ed un vivo apprezzamento a tutti coloro, che
con grande spirito di abnegazione e per così tanti giorni, si sono
prodigati nell'opera di soccorso e di ricerca.
--
Infine vorrei ricordare che venerdì 8 febbraio è deceduto al suo
paese natale Cardoso di Stazzena a Lucca, il presidente della
Comunità Montana dell'Evançon, Consigliere comunale di Verrès,
Daniele Vincenti. La morte lo ha colpito repentinamente, quando
ancora attivo e pieno di iniziative, svolgeva la sua attività di
amministratore.
Dirigente della Democrazia Cristiana, lo avevo personalmente
conosciuto negli anni in cui fra il 1960 e il 1970 Vincenti era
Consigliere di minoranza al comune di Verrès e partecipava con
amichevole solidarietà, alle manifestazioni che venivano
organizzate nella zona per celebrare episodi della resistenza.
Avevo avuto occasione di ricordargli questo fatto, cioè che
partecipava come Consigliere di minoranza, fra gli anni 80 e 90
quando invece, sempre fedele alle ricorrenze, partecipava
rappresentando il comune di Verrès quale Vicesindaco del comune
stesso.
Una dolorosa perdita per la quale, in questo penso di
interpretare i sentimenti del Consiglio, esprimo i più sinceri
sentimenti di cordoglio alla vedova, al figlio, ai familiari e al
gruppo della DC.
Presidente
- E' aperta la discussione sulle Comunicazioni
del Presidente del Consiglio.
Ha chiesto di parlare il Consigliere Limonet, ne ha facoltà.
Limonet (DC)
- Il Gruppo della DC ringrazia il Presidente
del Consiglio Dolchi per le parole di commemorazione e di cordoglio
volte a ricordare l'amico Vincenti Daniele, o più semplicemente
Daniele, come tutti noi confidenzialmente preferivamo
chiamarlo.
Daniele ha militato fin da giovane nella Democrazia Cristiana,
ricoprendo per molto tempo l'incarico di segretario della sezione
di Verrès.
Entrato nel comitato regionale, ha ricoperto vari incarichi di
direzione, fra i quali quello di responsabile degli enti locali e
di vicesegretario regionale del partito.
Con altrettanto impegno si dedicò nell'ambito
dell'amministrazione pubblica, ricoprendo dal 1960 al 1970
l'incarico (come aveva giustamente ricordato Dolchi) di Consigliere
comunale di Verrès, dal 1970 al 1975 fu assessore, dal 1980 al 1990
fu vicesindaco.
E' stato componente del comitato di gestione dell'Usl dal 1985,
fu inoltre per molto tempo presidente della commissione del
carnevale storico di Verrès, e da poco eletto a presidente della
Comunità Montana dell'Evançon.
Personaggio quindi di grande spicco e punto di riferimento non
solo per la famiglia, ma per gli abitanti di Verrès e di tutta la
basse Valle, di cui si sentiva il fiero rappresentante.
Personaggio dotato di grande spirito altruista, era sempre a
disposizione della popolazione, sia nelle sedi istituzionali che
per le strade del paese, in cui lo stesso usava soffermarsi a lungo
in ascolto dei problemi della gente, silenziosamente, così come ha
voluto lasciarci.
Quindi, rimpiangendo Daniele che non è più con noi solo
fisicamente, alla moglie, al figlio e a tutti i parenti, il Gruppo
della DC porge le più sentite condoglianze.
Presidente
- Ha chiesto di parlare il Consigliere Louvin,
ne ha facoltà.
Louvin (UV)
- M. le Président, nous voudrions aussi nous
associer aux sentiments qui ont été exprimés envers la personne
disparue, Daniele Vincenti, et exprimer aussi notre solidarité à la
Démocratie Chrétienne et nos condoléances à la famille.
Nous voudrions aussi ajouter un mot pour rappeler, vous l'avez
fait dans le cadre de la grande tragédie qui s'est déroulée à
Courmayeur, la personne de Bruno Musi, guide apprécié, et qui
malgré son jeune âge avait déjà accompli de très importantes
ascensions dans le massif du Mont Blanc, qui était un peu sa
demeure. Aussi d'ailleurs dans d'autres continents, en Alaska avec
la société de guides de Courmayeur, en Himalaya dans le cadre du
projet de recherche du CNR, dans la gestion notamment de la fameuse
pyramide et encore en Patagonie avec des expériences fort
intéressantes de trekking.
Une véritable vocation celle de la montagne pour Bruno Musi, que
nombre d'entre nous ont pu connaître et apprécier personnellement,
qui cependant se doublait d'une solide formation cultu-relle et
professionnelle, étant donné qu'il était licencié en sciences
économiques, ce que l'on a eu, peut-être, le tort d'oublier et qui
sans doute lui a permis de saisir l'évolution que le rôle de guide
avait eue au cours des dernières décennies.
Il n'était donc pas simplement le président apprécié de la
coopérative Interguides, expérience nouvelle et importante pour
l'évolution de ce métier dans notre Région; il était aussi membre
du conseil de la société de guides Courmayeur et de la commission
technique de guides de haute montagne. Un jeune qui en dépit de son
âge, avait exprimé déjà une intelligence et une compréhension de la
réalité dans laquelle est appelé à oeuvrer aujourd'hui le guide, et
qui avait aussi fait preuve d'une capacité d'agir, avec beaucoup de
fantaisie, de curiosité et d'enthousiasme.
Un personnage remarquable, dont nous regret-tons énormément la
disparition. Un deuil cruel qui a frappé sa famille, ses parents et
ses frères d'une façon difficilement tolérable.
Voilà les quelques mots que je voulais dire pour exprimer le
profond regret du Groupe de l'Union Valdôtaine pour la disparition
de Bruno Musi et en même temps exprimer à sa famille et à tous ceux
qui l'ont connu et apprécié, les sentiments de nos profondes
condoléances.
Presidente
- Ha chiesto di parlare il Presidente della
Giunta, ne ha facoltà.
Bondaz (DC)
- Mi sembra opportuno intervenire in questo
momento sulla questione che è stata portata all'oggetto della
discussione del Consiglio regionale, da parte del Presidente del
Consiglio sulla sciagura del Pavillon, innanzitutto per collegarmi
alle sue parole di cordoglio per quanto è successo, cordoglio che
l'amministrazione regionale ha portato alle famiglie che sono state
oggetto di un lutto veramente esecrabile.
Come i Consiglieri sapranno, la Giunta regionale, con
provvedimento in data 22 febbraio scorso, ha deliberato di
promuovere una immediata indagine amministrativa per compiere i
dovuti accertamenti, con i quali potranno essere riconosciute le
eventuali responsabilità tecnico-amministrative e potranno essere
date indicazioni al fine di possibili iniziative di prevenzione in
futuro. La commissione tecnico-amministrativa è composta da due
funzionari dell'amministrazione regionale, da due guide alpine
designate dal soccorso alpino valdostano e dovrà concludere i suoi
lavori entro un periodo massimo di trenta giorni e consegnare alla
Giunta regionale una apposita relazione.
Peraltro mi sembra opportuno leggervi la prima relazione che mi
è pervenuta da parte degli uffici.
La valanga in oggetto si è verificata alle ore 11,55 di domenica
17 febbraio e si è prodotta nel canalone denominato Pra Moulin,
sulla destra orografica della Val Ferret, giungendo a valle a pochi
metri dalla strada comunale.
Nella sua parte finale la valanga, per un tratto di circa 850
metri, ha invaso la pista di sci che scende dal Pavillon e scorre
nel canalone ed ha travolto numerosi sciatori. Alcuni di questi
(3-4) sono riusciti a salvarsi perché o non ancora sul tratto di
pista nel canalone o perché già prossimi all'uscita dello
stesso.
La valanga, di neve polverosa, è stata caratterizzata da
un'altissima velocità (stimata intorno ai 250 km/h) e, a detta dei
testimoni, non ha prodotto alcun rumore.
Gli sciatori investiti quindi se ne sono accorti all'ultimo
momento e non hanno avuto il tempo materiale di defilarsi.
Valanghe di questo tipo, ben note agli studiosi in materia, sono
precedute dal cosiddetto "soffio da valanga?, ossia un vento
violentissimo che rade al suolo e asporta qualsiasi ostacolo prima
dell'arrivo della valanga vera e propria. Il soffio ha quindi
investito gli sciatori, vanificando qualsiasi loro tentativo di
fuga e possibilità di reazione, scaraventando i corpi contro
piante, massi, soffocandoli; ciò potrebbe essere avvalorato dalle
condizioni in cui i corpi sono stati trovati, ovvero, a detta dei
soccorritori, con numerose fratture e perdite di sangue.
Dalle primissime risultanze sembrerebbe che la valanga abbia
avuto origine dal cedimento di un seracco del ghiacciaio del Mont
Fréty, che, nella caduta, avrebbe poi trascinato e portato a valle
la grande quantità di neve caduta nei giorni precedenti; questa
tesi potrebbe essere avvalorata dalla quantità di ghiaccio che si è
trovato nella zona di deposito della valanga e che ha reso
difficoltoso il sondaggio.
Una seconda ipotesi fa risalire l'origine della valanga più a
monte e precisamente al distacco di un accumulo di neve ventata,
che si era formato al colle del Gigante. Il distacco e scivolamento
di questa rilevante massa di neve, avrebbe oltrepassato il
ghiacciaio sottostante (forse provocando il crollo del seracco di
cui si accennava in precedenza) e proceduto a valle con
violenza.
Alcuni dati altimetrici che possono meglio spiegare e far
comprendere le forze in gioco:
Colle del Gigante 3325 m s.l.m., quota di arrivo della valanga a
circa 1470 metri. Dislivello 1855 m, lunghezza del percorso oltre 3
km.
Per la verifica delle due ipotesi sarà necessario procedere ad
una indagine di esperti, come poc'anzi ho detto.
Ricordo che è pendente anche una indagine giudiziaria da parte
della procura della repubblica presso la pretura di Aosta.
Le operazioni di soccorso. Da una ricostruzione sommaria, che a
fine operazione soccorso andrà debitamente precisata, si può
affermare quanto segue:
Il primo soccorso e l'allarme è stato dato via radio da alcune
guide che si trovavano al Pavillon e che sono stati testimoni
dell'accaduto. Essi hanno immediatamente dato l'allarme avvisando
la Protezione Civile, il Comune di Courmayeur, le guide e i maestri
di sci della zona.
Queste guide si sono recate sul posto ed hanno immediatamente
cominciato la ricerca tramite gli A.r.v.a. (strumenti di ricerca
che emettono un impulso e permettono di localizzare i corpi). La
testimonianza del Sig. Simonato Massimo, travolto e miracolosamente
salvatosi, che affermava che davanti a lui c'erano almeno una
decina di persone, ha fatto subito comprendere la gravità della
situazione.
L'elicottero della Protezione Civile è decollato alle ore 12,15,
dopo dieci minuti dall'allertamento, con a bordo il conduttore, il
cane da valanga, il medico di turno presso il Centro Operativo e
materiale vario del soccorso alpino.
Nel contempo giungevano sul luogo dell'incidente alcune guide
alpine risalite in funivia, con due maestri di sci svizzeri e
alcuni finanzieri che in perlustrazione in Val Ferret, erano stati
testimoni dell'accaduto. Alle ore 12,25 avveniva il ritrovamento
della prima vittima, la guida alpina di Courmayeur Marco Musi. Alle
ore 12,30 si trovava la seconda vittima, il Sig. Bruno Ignazio.
Alle ore 12,35 arrivava l'elicottero della Protezione Civile.
Veniva attivato anche l'elicottero dell'Eli Alpi di stanza a
Courmayeur, che si recava a La Thuile per prelevare un conduttore
con il cane da valanga.
L'elicottero della Protezione Civile invece, faceva la spola con
il Col Checrouit per il trasporto di guide e maestri di sci sulla
valanga. Sulla stessa cominciavano ad operare i cani da ricerca
(della Finanza e Soccorso Alpino).
Con sondaggio era stata individuata una terza vittima
"confermata? poi dai cani (si trattava del Sig. Albertoni
Bruno).
Alle ore 12,50, sempre grazie agli apparecchi A.r.v.a. di cui
erano dotate le vittime, è stata loca-lizzata la salma della Sig.ra
Zara Vera. Nel frattempo continuavano ad arrivare i soccorritori,
le azioni del soccorso vengono da qui in avanti dirette dal Sig.
Cosson Lorenzino, direttore del S.a.v., proveniente dal Col
Checrouit, e dal Signor Mochet Mario, responsabile del soccorso
alpino di Courmayeur. I medesimi, insieme ad altri valenti
collaboratori (i responsabili delle unità cinofile, Sig. Chaberge
Franco di Cogne e Favre Adriano di Ayas, guide, maestri di sci di
Courmayeur) dirigevano le operazioni di soccorso, coordinando mezzi
e uomini.
Alle ore 13,05 veniva ritrovato il corpo del Sig. Rocca Marco.
Alle ore 16,05 veniva individuato il corpo del Sig. Simonato Paolo
di Courmayeur.
Le ricerche proseguivano anche col sopraggiungere dell'oscurità.
Grazie ai mezzi messi a disposizione dai Vigili del Fuoco ed ai
generatori in dotazione al S.a.v., si approntavano dei fari. Il
tempo intanto peggiorava e al fine di evitare ulteriori danni a
causa di una possibile caduta di valanga, le operazioni di soccorso
venivano sospese. Alle ore 21,00 però si individuava un'altra
vittima, quella del Sig. Malagugini Jacopo di Milano.
Nel pomeriggio ad Aosta, il centro operativo della Protezione
Civile si mobilitava ed intervenivano a coordinare i soccorsi il
Dr. Vettorato, responsabile dei medici del S.a.v., ed il tecnico
Grange Marco.
Bisogna ricordare che nel pomeriggio veniva effettuato un
soccorso in quel di Cogne (Valmiana) ad una comitiva di francesi (5
persone) travolti anch'essi da valanga e rimasti fortunatamente
illesi. L'operazione era compiuta dalla Guida Alpina Jeantet Renzo
di Cogne, a bordo dell'elicottero della Protezione Civile.
Alla fine di domenica erano state ritrovate quindi sette
vittime. Non si conoscevano ancora, in base alle testimonianze, il
numero esatto di persone travolte. Tale numero nei giorni seguenti
veniva poi fissato in 12 persone. Risultavano ancora dispersi
quindi il Signor Franz Gatti con la figlioletta Giuditta di 2 anni
e mezzo, e i Sigg. Astioni Massimo, Bottaro Ivano e Bottaro
Maurizio di Genova.
In conclusione, nella prima giornata intervenivano
complessivamente più di 200 persone così suddivise: Guide Alpine
(27), Maestri di sci (60), Alpini (23), Soccorso Alpino della
Guardia di Finanza (11), Guardie forestali (23), Carabinieri (23),
Polizia (10), Vigili del Fuoco nazionali (7), Guardia caccia della
riserva del Monte Bianco (3), Medici (4), Conduttori cani da
valanga (13).
Da ricordare che alle ore 15 l'elicottero militare di Pollein si
portava a Courmayeur e vi trasportava conduttori cani da valanga
del S.a.v. e della Guardia di Finanza.
Il lavoro di sondaggio risultava particolarmente difficoltoso,
per la presenza di blocchi di ghiaccio frammisti nella massa nevosa
ed il tipo di terreno su cui la valanga si era formata. Infatti, la
parte terminale del canalone si apre a ventaglio, è formata da vari
avvallamenti ed è in parte cespugliata e boscata e con la presenza
di grossi massi. Questo complicava enormemente le operazioni di
sondaggio e di ricerca. Venivano fatte pervenire sonde di tipo più
robusto, in quanto quelle più leggere si rompevano facilmente. Il
grande numero di volontari rendeva necessaria la dotazione di "bip?
di sicurezza, questi venivano celermente acquisiti.
Sulla valanga, in zona di operazione, intervenivano solamente
persone dotate di apparecchio ricerca persone, al fine di garantire
la sicurezza dei soccorritori.
Come si può desumere da quanto sopra descritto, si può ritenere
che l'intervento di soccorso sia stato, anche per la zona di
operazione, il più tempestivo possibile. Malgrado ciò, data la
violenza della valanga, questa non ha concesso alcuna possibilità
di scampo agli sventurati sciatori.
Le operazioni riprendevano il giorno 18 (lunedì mattina) alle
ore 7. Vi intervenivano le forze elencate all'allegato d, che è qui
agli atti. Il Corpo forestale veniva mobilitato ed ogni caserma
disponeva l'invio di almeno due uomini a Courmayeur. Il M.llo
Dalmolin Ermanno di Pré-Saint-Didier coordinava le operazioni a
stretto contatto con i Sigg. Cosson Lorenzino e Mochet Mario.
Intervenivano anche dei mezzi battipista, messi a disposizione
della società di impianti di risalita e della Scuola Militare
Alpina per il trasporto di persone. Veniva istituito nella malga
del Signor Berthod un punto di ristoro. Il Signor Garin Leo
provvedeva a fornire un pasto caldo ai soccorritori e la
distribuzione del thé e di bevande, alle squadre di soccorso
impegnate nel duro lavoro di sondaggio.
I cani da ricerca venivano massicciamente impiegati. Il giorno
di lunedì erano ben 19, di cui 10 del S.a.v., 5 della Guardia di
Finanza e 4 del vicino Piemonte.
Bisogna ricordare che l'operatività di questi animali è di circa
2-3 ore, dopodiché debbono necessariamente riposare. Nelle
operazioni di sondaggio e ricerca venivano ritrovati anche numerosi
animali (una decina di camosci) oltre ad una volpe. Questo fatto
potrebbe testimoniare l'imprevedibilità e la grandezza dell'evento;
neppure gli animali selvatici, notevolmente abituati ai pericoli
della montagna, erano riusciti a mettersi in salvo.
Le operazioni subivano un arresto tre le 11 e le 15 in quanto si
temeva, a causa dell'aumento della temperatura, la possibile caduta
di una nuova valanga. In serata, grazie all'aiuto dei cani, in una
zona totalmente scostata rispetto alla direttrice principale della
valanga, veniva ritrovata la salma del Signor Bottaro Maurizio di
Genova.
MARTEDI' 18 - MERCOLEDI' 19. Le ricerche procedevano con grande
partecipazione di uomini. Massiccia risulta la presenza delle
Guide, degli Alpini, dei Forestali, delle Forze di Polizia
(Carabinieri, Finanza e Polizia). Si aggiungono anche squadre di
volontari. Questi vengono assicurati a cura del S.a.v. Sempre
massiccia è la presenza dei cani da valanga, i quali perlustrano in
lungo ed in largo l'enorme distesa di neve (circa 25 ettari, ossia
lunghezza di oltre 1 km e larghezza variabile tra 100 e 250 metri),
offrendo preziose indicazioni alle squadre di sondaggio. Si stimano
in 450-500 mila i metri cubi di neve e ghiaccio caduti. L'area in
cui sono state ritrovate le vittime è di circa 90.000 mq.
Nella giornata di mercoledì, al fine di poter operare in
condizioni di sicurezza, si decide di demolire una parte del
cornicione di neve che si trovava al Colle del Gigante, mediante
l'utilizzo di 50 kg. di dinamite. L'operazione riesce in modo
egregio.
In serata viene fatta una riunione c/o il Centro Sportivo
dell'Esercito di Courmayeur con i responsabili del soccorso e delle
varie forze impegnate, presente anche il sindaco di Courmayeur,
Signor Tamietto. Dalla discussione emergono nuove linee di azione
per il prosieguo delle ricerche. Viene indetta una riunione, su
richiesta del sindaco, per il giorno di Giovedì, da tenersi presso
il municipio, al fine di portare a conoscenza dei giornalisti lo
svolgimento delle operazioni di soccorso. Nella riunione si accenna
anche ai costi che l'azione di ricerca comporterà. Il Sindaco dà
garanzie sul reperimento dei fondi.
I responsabili della Protezione Civile confermano la
disponibilità di fondi da parte dell'amministrazione regionale per
calamità di questo tipo.
In mattinata vengono eseguiti profili stratigrafici del manto
nevoso nella zona del Colle del gigante da parte di tecnici
dell'ufficio valanghe.
GIOVEDÌ 21 - Con grande impegno, risultano presenti oltre alle
forze dei giorni precedenti, un numeroso gruppo di maestri di sci e
guide di Champoluc e di Cogne. In totale operano circa 200 persone.
Tali sforzi vengono coronati dal successo col ritrovamento della
nona salma, il Signor Massimo Astioni di Genova. Il ritrovamento
avviene a 2,50 metri di profondità e grazie al sondaggio di
precisione. Il successo rinvigorisce le speranze ed il morale dei
soccorritori. Proseguono a cura dell'ufficio valanghe,le
stratigrafie conoscitive del manto nevoso nelle zone del Ghiacciaio
del Malbré, sulla Testa Bernarda ed al Mont de la Saxe.
VENERDÌ 22 e SABATO 23 - Continuano le ricerche. Il tempo si
mantiene favorevole. Nella giornata di sabato intervengono ben 110
persone del Soccorso Alpino Piemontese. Vengono mobilitate anche
squadre di vigili del fuoco volontari del corpo valdostano.
Continua l'apporto delle forze militari, della forestale, di gruppi
di volontari e del gruppo cinofilo. E' costantemente presente un
medico del S.a.v.
Come nei giorni precedenti, prima dell'inizio delle operazioni
di ricerca, l'elicottero effettua una perlustrazione nella parte
alta del canalone e vi deposita due guide alpine con funzioni di
vedetta. Vengono mantenuti anche sistemi di allarme dotati di
sirena. Le forze di polizia controllano l'accesso alle zone di
operazione (la pista è sequestrata per ordine del Pretore Sig.
Vaudano). I famigliari non possono avvicinarsi alle zone di
operazione. Al fine di esaudire le loro richieste, vengono
accompagnati sulla valanga per una visita guidata.
DOMENICA 24 - E' passata una settimana dal drammatico evento. Le
operazioni riprendono al mattino presto; alle ore 8 le squadre di
sondatori sono già all'opera. Dal Piemonte giungono ben 160
volontari del Soccorso Alpino. Essi sono coordinati dal Signor
Marucco, responsabile regionale. Si tratta di persone competenti ed
addestrate. Provengono da tutte le città e valli del Piemonte
(Biella, Ivrea, Torino, Susa, eccetera .). Sono stati mobilitati
ancora i vigili del fuoco volontari del corpo valdostano. Fin da
sabato si è deciso di far intervenire anche un mezzo meccanico e
dei mezzi battipista, per spostare accumuli di neve e scavare
trincee, laddove lo spessore è eccessivo. Vengono portati sul posto
per un sopralluogo, i testimoni oculari della valanga che si sono
miracolosamente salvati. Una ricostruzione degli avvenimenti è già
avvenuta nel corso di una riunione tenutasi sabato sera. Mancano
ancora all'appello tre persone. Il signor Gatti con la piccola
Giuditta e il Signor Bottaro Ivano di Genova.
La forza che sorregge l'operato delle squadre è il pensiero
della piccola Giuditta, vittima innocente ed incolpevole. Verso le
11, grazie al sondaggio di precisione, effettuato lungo una
scarpata, vengono ritrovate le salme del signor Gatti e della
piccola. La commozione per un attimo pervade i soccorritori, ma il
sollievo di aver trovato la piccola salma è enorme in quanto si
nutrivano forti dubbi di trovare insieme papà e figlia. Nel
pomeriggio i soccorritori rinfrancati riprendono con nuova lena le
ricerche. Vengono ritrovati occhiali, bastoncini, sci, e niente
altro.
LUNEDÌ 25 - Le ricerche continuano, anche se la stanchezza
fisica e la tensione cominciano a farsi sentire. Intervengono
nuovamente i forestali che domenica hanno ottenuto una giornata di
riposo ed i vigili del fuoco volontari dei distaccamenti di Avise
ed Introd.
Alle ore 12 la salma del Signor Bottaro Ivano di Genova è stata
ritrovata, grazie al sondaggio. Nel pomeriggio quindi, dopo nove
giorni di intense ricerche, l'operazione si è conclusa.
Vi sono alcune considerazioni che fa l'ufficio di protezione
civile, di cui vi do lettura. Premesso che il seguente rendiconto è
necessariamente incompleto, sarà cura dell'ufficio Protezione
Civile documentare in modo più completo ed esauriente ogni fase
dell'imponente operazione.
Tuttavia emergono dei dati significativi ed importanti:
1) Il tempestivo intervento dei soccorritori.
2) La capacità del S.a.v. di gestire un intervento così
complesso, nel coordinare un numero così elevato di forze. Ci si è
resi conto in questa occasione, che gli interventi
dell'Amministrazione regionale nel campo del Soccorso Alpino, le
risorse impegnate nel continuo aggiornamento delle maestranze,
nelle esercitazioni, nella partecipazione a corsi di tutte le
componenti del Soccorso Alpino, hanno dato buoni risultati.
La collaborazione tra varie forze è stata semplicemente
perfetta. Un plauso particolare, mi sia consentito, al Corpo
Forestale Valdostano. Ancora una volta, in occasione di un evento
calamitoso che ha colpito la nostra regione, ha risposto
all'appello. Ma ancora vanno ricordati gli alpini del Centro
Sportivo Esercito del Colonnello Blua e coordinati del Tenente
Signa, i Carabinieri, la Guardia di Finanza con la sua squadra del
Soccorso Alpino ed il suo gruppo cinofilo, i vigili del fuoco
nazionali del distaccamento di Courmayeur e quelli volontari del
Corpo Valdostano, i maestri di sci e le guide alpine, i
Guardiacaccia delle riserve del Monte Bianco, le Guardie del Parco
del Gran Paradiso, gli uomini degli impianti di risalita, i
conduttori di cani da valanga, i volontari del Soccorso Alpino
Piemontese, tutti i volontari, la Gendarmerie francese, i piloti
degli elicotteri, i medici ed ancora, per il discorso mensa, il
Signor Garin Leo di Cour-mayeur.
Può darsi che si siano commessi alcuni errori, margini di
miglioramento ne esisteranno sempre; si può dire, però, Signor
Presidente, che siamo sulla buona strada. La Valle d'Aosta deve
essere fiera di questi suoi uomini!
Questa relazione è incompleta indubbiamente, come diceva la
relazione del responsabile della Protezione Civile, ma verrà
conglobata dalla relazione che dovrà fare la commissioni di
inchiesta, che è stata definita a questo riguardo, in unione alla
stessa perizia, che verrà eseguita da parte delle guide e maestri
di sci che sono stati nominati da parte dell'autorità
giudiziaria.
Si è trattato di una sciagura di notevole riflesso negativo per
la Valle d'Aosta dal punto di vista dell'immagine, ma crediamo che
al di là delle doverose condoglianze che devono essere fatte ai
familiari delle vittime, ci siano larghi margini di miglioramento
anche per definire alcune proposte di legge, che sono allo studio
da parte dell'Assessorato al Turismo, per definire meglio alcune
ipotesi di lavoro in relazione all'apertura e alla gestione delle
piste.
Presidente
- Ha chiesto di parlare il Consigliere Aloisi,
ne ha facoltà.
Aloisi (Indipendente)
- Anch'io vorrei associarmi al
cordoglio espresso dal Presidente del Consiglio, dal Presidente
della Giunta e da altre forze politiche, per le vittime della
sciagura del Pavillon e per la morte dell'amico Vincenti Daniele,
che oltretutto conoscevo molto bene.
Questo mio breve intervento è per comunicare ufficialmente, come
è già stato fatto dal Presidente del Consiglio, la mia decisione di
uscire dal Movimento Sociale Italiano e collocarmi come
Indipendente in questa assemblea.
Vi confesso che per me e per molti miei amici che condividono
con me questa decisione, è certamente un momento doloroso, ma è un
momento purtroppo ormai non più procrastinabile.
Alla base di questa mia scelta, vi è una profonda riflessione
sui grandi processi di cambiamento verificatisi in questi ultimi
anni in Europa e nel mondo: sono crollati numerosi steccati che
avevano congelato la vita democratica di molte nazioni; si è
sbriciolato il muro di Berlino, simbolo di divisione e di
oppressione; si è concluso con una volontà senza precedenti il
grandioso processo di riunificazione della Germania; si stanno
sciogliendo come neve al sole i dittatoriali ed oppressori regimi
comunisti; è cambiato persino il partito comunista italiano, oggi
partito democratico della sinistra, anche se per il momento
incontra molteplici difficoltà a presentarsi come elemento
coagu-latorio di grandi processi di cambiamento nella società.
Stiamo dunque assistendo a tutta una serie di straordinari
eventi che hanno rivoluzionato l'Europa ed il mondo intero, saranno
elementi di grandi novità e cambiamenti nell'approssimarsi degli
anni duemila.
In questo contesto di grandi sconvolgimenti, il tradizionale
modo di fare politica pare avviato sulla via del tramonto. Il
Movimento Sociale Italiano aveva fino a ieri una funzione
specifica: era il baluardo anticomunista, una barriera, una
trincea; oggi il comunismo è scomparso o sta scomparendo
definitivamente, assistiamo al crollo delle ideologie, a dei
cambiamenti inimmaginabili solo fino a qualche mese indietro. Il
Movimento Sociale Italiano è rimasto immobile in questa situazione,
statico, incapace di svolgere un efficace ruolo di forza di
opposizione; non ha voluto o potuto adeguarsi a questi grandi
cambiamenti.
Più volte mi sono chiesto: può un movimento che si dice diverso
dagli altri partiti continuare ad operare nella realtà, privo di un
progetto politico che dia contenuto alle sue lotte? Avrebbe dovuto
seguire il metodo dell'analisi e del rinnovamento, invece è
prigioniero della logica dello scontro, delle alleanze correntizie,
fragili e prive di linee programmatiche.
Oggi destra e sinistra stanno diventando parole senza
significato; sia l'una che l'altra, nell'irreversi-bile processo di
democratizzazione in atto, sono avviate a condividere obiettivi
comuni ed in certi casi a parlare lo stesso linguaggio. Il
confronto fra destra e sinistra si sposta ora sul terreno
program-matico più che ideologico, e sul terreno program-matico
anche noi nel passato abbiamo sempre lottato per la gente comune, i
pensionati, i disoccupati, per i ceti più deboli. Ecco allora che
si avverte la necessità di superare vecchi steccati e di impostare
un modo nuovo di concepire la vita politica, un modo più consono
alle aspettative della gente, che vuole più pragmatismo e
concretezza. Diventa problematica ed a volte inutile, la nostra
presenza in un movimento politico che in un periodo di così rapidi
e sconvolgenti cambiamenti, rimane insensibile al rinnovamento e
continua a fare della staticità e dell'immobilismo la sua ragione
di vita, disattendendo così le aspettative di larghi strati del suo
elettorato.
Chi non riesce a capacitarsi che le cose sono cambiate e non
riesce a farsi interprete scrupoloso dei mutamenti in corso, è
destinato inevitabilmente ad avviarsi ad un progressivo declino.
Questa situazione politica nazionale ed internazionale si
rispecchia anche nel nostro ambito locale. Alcuni mesi addietro vi
è stato un profondo sconvolgimento che ha scardinato i tradizionali
equilibri politici disegnati in tempi ormai lontani e che vedevano
l'Union Valdôtaine come il centro motore della politica valdostana
e le altre forze politiche destinate ad esercitare un ruolo
subalterno, sovente insignificante, sia che esse fossero al governo
oppure alla opposizione. Dal 6 giugno 1990, data fatidica che ha
segnato il crollo dell'Union Valdôtaine ed il suo collocamento
all'opposizione, molte cose sono cambiate.
Si è formata una nuova maggioranza, comprendente partiti e
movimenti che hanno avvertito la pericolosità di una eccessiva
concentrazione di potere nelle mani di un solo movimento e che si
sono accordati su una piattaforma programmatica, per una più equa
distribuzione del potere e per ridare respiro alle istituzioni, che
rischiavano di essere soffocate da atteggiamenti non perfettamente
attinenti alle più elementari regole del gioco democratico.
Ho seguito con molta attenzione l'evolversi della situazione dal
famoso 6 giugno ad oggi ed alla luce di quanto è accaduto, devo
constatare che si è creata una nuova situazione. In questo
Consiglio si è tornati a discutere, in molti gruppi politici è
rinata la volontà di fare politica e questo è certamente positivo
per il futuro della Regione.
E' stato varato dalla nuova maggioranza un programma triennale,
che presenta aspetti di non secondaria importanza, soprattutto per
quanto attiene la politica istituzionale, con particolare
riferimento al ruolo centrale e primario del Consiglio regionale.
Ritengo pertanto che il tentativo, che pare serio e generoso, di
voler ridisegnare l'assetto istituzionale della Regione, vada
incoraggiato e sostenuto.
Uscendo dal Movimento Sociale Italiano voglio recepire, insieme
ai molti amici che condividono la mia scelta, i motivi di
rinnovamento e di cambiamento di questa società e farci promotori
di questa istanza in seno a questa assemblea. Il mio comportamento
in futuro sarà caratterizzato da atteggiamenti costruttivi, mirati
a sostenere le giuste proposte portate avanti in questo Consiglio,
nell'interesse della popolazione valdostana. E' mia intenzione
esercitare un nuovo ruolo, un ruolo che abbia come obiettivo una
funzione politica di stimolo e di pungolo. Darò sicuramente tutto
il mio contributo, facendo tesoro della esperienza maturata in
questi anni di attività al servizio della nostra comunità. E
gradirei, in questa nuova veste di Indipendente, aprire un
confronto costruttivo con tutte le forze politiche, perché insieme
si possa discutere e insieme si possa collaborare alla soluzione
dei problemi. Lavorerò con rinnovato impegno, con maggiore
incisività in questa società che cambia dove, al di là delle
ideologie, il vero protagonista è l'uomo con i suoi pregi, i suoi
difetti, con la sua volontà ed il suo impegno.
Presidente
- Ha chiesto di parlare il Vicepre-sidente
Bich, ne ha facoltà.
Bich (PSI)
- Credo ci sia a Roma una chiesa delle
convertite, non so chi sia andato in questa chiesa a pregare in
questi ultimi tempi, il miracolo era preannunciato ed infatti oggi
abbiamo i frutti delle preghiere. Quindi compiacimento per
l'abbandono della camicia nera del collega Aloisi, forse poteva
anche non partire dalla politica estera, dal crollo del muro di
Berlino, per dare delle giustificazioni, che immagino si trovino
più visibilmente in questo Consiglio, senza andare a scomodare le
grandi filosofie della politica estera. Quel che viceversa mi
preoccupa, anzi un po' mi rattrista, è che cuore politico batta poi
sotto la camicia nera e dove questo nuovo voto recuperato alla
libertà, alla democrazia, al dibattito democratico di ampio
respiro, come ha preannunciato il collega Aloisi, vada ad
appicciccarsi.
Vorrei sapere se questo è un voto che si aggiunge alla
maggioranza e che ridefinisce la maggioranza? Se così è, la mia
posizione è profondamente critica, perché il voto del Consigliere
Aloisi in passato si è aggiunto a quello della maggioranza in
circostanze inquietanti (ricordo almeno due momenti), là dove si
trattava di far pencolare la bilancia verso delle soluzioni
tutt'altro che evolu-tive, anzi mi sembravano assai involutive, sia
sul piano politico che sul piano dei programmi enunciati dalla
maggioranza stessa, sia sulle dichiarazioni politiche che avevano
preceduto la costituzione della maggioranza. Vorrei sapere per chi
vota, per chi fa gioco questo movimento del Consigliere Aloisi; mi
aspetto una risposta dal Presidente della Giunta per sapere,
attraverso delle dichiarazioni precise, qual è il nuovo assetto, se
ce n'è uno, nuovo della maggioranza, o se viceversa è mantenuto
quello di prima. Poiché il Consigliere Aloisi in pratica ha
preannunciato un voto favorevole, mi sembra abbastanza acritico e
continuativo sul programma della nuova maggioranza, definendola con
toni anche trionfalistici - per carità, toni che hanno tutto il
rispetto e che posso considerare anche come toni pertinenti al
momento -, vorrei sapere se questo è un nuovo elemento e se
determina un rapporto fra le forze politiche ed i consiglieri,
diverso da quello che c'era prima. E se in questo caso non si
evidenzia ancora di più uno sbilanciamento verso certe posizioni,
che sono posizioni non già stabilizzatrici, ma sono posizioni
viceversa legate ad una forma conservatrice antiautonomista, che
era proprio peculiare della mentalità (e lo è ancora, immagino,
perché le categorie dello spirito non è che si cambiano in quattro
e quattr'otto) del Consigliere Aloisi.
Quindi vivo compiacimento per un recupero all'arco non più
costituzionale, ma all'arco della disponibilità del voto del
Consigliere Aloisi, però vorremmo sapere bene dal Presidente della
Giunta dove va a parare questo tipo di intervento.
Presidente
- Ha chiesto di parlare il Presidente della
Giunta, ne ha facoltà.
Bondaz (DC)
- Non credo sia il caso di tranquillizzare
nessuno; per quanto riguarda la Giunta regionale ed il Presidente
della Giunta, visto che il Vicepresidente Bich ha fatto riferimento
alla mia persona, prendiamo atto di quello che è successo in questa
aula e nulla di più. Non ci sono contornazioni diverse della
maggioranza rispetto a quella che si è costituita intorno al
programma che è stato fatto nel mese di giugno.
***
