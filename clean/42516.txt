Classificazione
ASSISTENZA SOCIALE
Assistenza socio-sanitaria



Oggetto del Consiglio n. 75 del 18 novembre 2020 - Resoconto
OGGETTO N. 75/XVI - Interpellanza: "Ripristino delle
comunicazioni telefoniche fra gli anziani ospiti di strutture di
accoglienza e i propri famigliari".
Bertin (Presidente) -
Punto 15 dell'ordine del giorno.
Per l'illustrazione il consigliere Manfrin, ne ha facoltà.
Manfrin (LEGA VDA) -
Questa interpellanza nasce
dall'esigenza di fare chiarezza relativamente a numerose
segnalazioni che ci sono giunte e che ci dipingono una situazione
molto grave all'interno di alcune strutture di accoglienza per
anziani. Già durante la prima fase avevamo trattato questo tema,
perché le famiglie di molti anziani ci avevano riferito di una
situazione decisamente problematica relativamente alle strutture,
che giustamente da un certo punto in poi sono state chiuse per
evitare che dall'esterno ci potessero essere delle contaminazioni
degli ingressi e si potesse favorire il diffondersi del virus fra
la popolazione ospite di queste strutture, che sicuramente è la più
fragile e la più esposta ai rischi che la pandemia porta. Ma come è
altrettanto evidente, questa chiusura aveva creato poi degli
effetti decisamente negativi sulla popolazione di persone che
vivono all'interno di queste strutture, che avevano vissuto questa
situazione di chiusura, di paura, di negatività, di mancanza di
contatto con l'esterno e con le proprie famiglie - pensiamo ai
tanti anziani che sono abituati ad avere degli incontri settimanali
con i propri familiari - che aveva portato delle conseguenze molto
negative sulla psicologia e anche sulla salute delle stesse
persone, le quali da un certo punto in poi si sono sentite
completamente abbandonate, hanno avuto difficoltà a comprendere
quello che era il fenomeno che stava accadendo al di fuori e hanno
semplicemente preso atto di una cosa, cioè del fatto di essere
stati isolati dal resto del mondo e di essere stati abbandonati,
magari anche dalla propria famiglia e dai propri cari. Quindi da
quel punto di vista hanno patito in maniera decisamente pesante le
conseguenze della pandemia.
È chiaro che si è arrivati con molta fatica alla fine della
prima fase della pandemia a ripristinare le visite, con incontri
fatti per esempio all'esterno delle strutture, con tutti gli
accorgimenti necessari per non portare gli ospiti all'interno,
all'interno di strutture create appositamente con dei divisori per
permettere di vedere il caro, il familiare ma evitare qualsiasi
tipo di contagio o di agente esterno che potesse infettare la
struttura e quant'altro.
Ora siamo arrivati in questa seconda fase e queste situazioni si
replicano. Io ho avuto modo di visitare durante la prima fase le
strutture, portando i DPI nelle varie strutture d'accoglienza, e un
coro unanime di coloro che si occupano di gestire queste strutture
era stato che c'era la necessità di garantire i collegamenti con
l'esterno. Ovviamente si è dovuto replicare questa chiusura, ma le
segnalazioni che ci sono state sollevate è che in questo momento in
alcune strutture manchi la possibilità di potersi collegare con
l'esterno, anche soltanto per via telefonica o in
videochiamata.
È chiaro che ci pare quanto mai necessario, impellente e urgente
ripristinare questo tipo di collegamenti e con questa interpellanza
chiediamo all'Assessore se fosse a conoscenza delle criticità
esposte con la presente interpellanza e se sia intenzione
dell'Amministrazione provvedere a garantire i collegamenti
perlomeno telefonici per utenti e familiari delle strutture per
anziani.
Presidente -
Assessore Barmasse.
Barmasse (UV) -
Al riattivarsi dell'emergenza e
nell'ambito delle misure di contenimento dell'infezione da
Covid-19, nelle strutture residenziali per anziani è stato
necessario ripristinare il divieto di accesso alle strutture ai
visitatori e familiari, così come giustamente ha detto il
consigliere Manfrin. Ai parenti sono comunque garantite le
informazioni clinico-assistenziali e favorite le modalità di
comunicazione tra gli stessi e gli ospiti, anche con l'ausilio di
dispositivi e applicazioni mobili. In generale sono resi possibili
più opzioni di comunicazione, da effettuare ovviamente però in
orario prestabilito, quali telefonata, videochiamata,
videomessaggio, se l'anziano e i familiari lo desiderano e se
l'anziano è in condizioni ovviamente di collaborare. Va segnalato
che non sempre gli anziani o i familiari sono propensi alle
videochiamate, ad esempio quando vi siano segni evidenti di
sofferenza dovuti alla malattia o ai trattamenti.
È possibile in alcuni casi, se le condizioni degli anziani lo
consentono, anche accompagnarli alle finestre, ovviamente non
proprio tutti i giorni, e i parenti che lo desiderano li possono
vedere.
I referenti riferiscono criticità in alcuni casi limite, quali
ad esempio familiari che tendono a effettuare più di una telefonata
al giorno: nel caso in cui l'anziano ha un proprio apparecchio ed è
in grado di gestirlo non si generano eccessivi problemi, ma nel
caso in cui debba essere aiutato è ovvio che non sempre si riesce a
garantire.
Le indicazioni prevedono che ciascun ente, gestore o struttura
identifichi uno o alcuni referenti ed orari di reperibilità per
mantenere le comunicazioni con operatori, ospiti e familiari. Nei
limiti delle turnazioni della presenza del personale sufficiente si
cerca di garantire che le comunicazioni avvengano sempre con lo
stesso operatore, di conferire periodicamente le notizie cliniche
incluse quelle di eventuale terapia, di prevedere - dove ritenuto
necessario - il coinvolgimento di altre figure professionali, in
particolare uno psicologo. Si indica di fornire informazioni
chiare, comprensibili, coerenti e adeguate allo stile comunicativo,
all'educazione e alla cultura del familiare.
Le comunicazioni tra familiari e pazienti avvengono per lo più
per telefono. Per i pazienti senza telefono sono stati acquistati e
resi disponibili dei
tablet
e un telefono di struttura.
Presidente -
Per la replica il consigliere Manfrin.
Manfrin (LEGA VDA) -
Grazie Assessore per la sua
risposta. Cerco di interpretare quelle informazioni che mi ha dato,
con le quali sostanzialmente mi garantisce che, a seguito di quella
che è stata la prima fase iniziale, sono state prese delle misure e
mi ha detto anche - sono felice di questo - della possibilità
eventualmente di vedere con l'intermezzo di una finestra il proprio
familiare; questo è assolutamente positivo.
Prendo per buone le segnalazioni e le risposte che mi ha fornito
riguardo ai collegamenti telefonici garantiti. Ovviamente mi
riservo di segnalare eventualmente i casi in cui questo non sia
garantito, non sia rispettato, e mi auguro che effettivamente,
soprattutto in questo momento di grave crisi, si continui a
permettere ai familiari di poter vedere i propri cari e di poter
eventualmente supportare anche in questo delicato momento,
difficile momento, chi purtroppo a volte non ha nemmeno gli
strumenti per comprendere appieno quello che sta succedendo e per
comprendere appieno quello che purtroppo sono alcune necessità di
blocco delle visite.
