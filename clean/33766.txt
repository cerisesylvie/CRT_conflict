Classificazione
BENI CULTURALI
Interventi vari



Oggetto del Consiglio n. 1835 del 8 giugno 2011 - Resoconto
OGGETTO N. 1835/XIII - Interrogazione: "Azioni intraprese
dalla Regione per il recupero del complesso Saint-Bénin in comune
di Aosta".
Interrogazione
Richiamata la deliberazione della Giunta regionale n. 661 in
data 12 marzo 2010 avente ad oggetto la convenzione per il
trasferimento ad uso gratuito alla Regione di parte dell'immobile
denominato "Ex Priorato e Collegio Saint-Bénin" da destinare,
previo recupero e adeguamento, a sede di scuole secondarie di
secondo grado;
Ricordato che la convenzione sopraindicata è stata firmata il
19 aprile 2010 dal Presidente della Regione e dal sindaco della
città di Aosta;
Evidenziato che l'articolo 4 della convenzione (impegni per
la Regione) stabilisce che "La Regione si impegna, entro un anno
dalla sottoscrizione della presente convenzione, ad avviare le
attività preliminari di indagine e progettazione, finalizzate al
recupero dell'immobile storico, per renderlo idoneo alla
destinazione prevista";
Sottolineato che, nella relazione sullo stato di avanzamento
nei piani regionali di edilizia scolastica superiore e nella
discussione sviluppatasi in Consiglio regionale il 20 aprile 2011,
non sono emerse notizie o informazioni relative al complesso
Saint-Bénin;
i sottoscritti Consiglieri regionali
Interrogano
l'Assessore regionale alla istruzione e cultura per conoscere
le azioni intraprese dalla Regione in ottemperanza a quanto
stabilito dalla convenzione sottoscritta con il Comune di Aosta in
merito al recupero del complesso Saint-Bénin.
F.to: Rigo - Carmela Fontana - Donzel
Président
- La parole à l'Assesseur à l'éducation et à la
culture, Laurent Viérin.
Viérin L. (UV)
- Merci M. le Président.
In relazione all'interrogazione di cui sopra, si evidenzia che
con delibera regionale n. 666/2010 è stata approvata, su proposta
dell'Assessorato della cultura, la convenzione fra la Regione ed il
Comune di Aosta avente ad oggetto il trasferimento in uso del
complesso Saint-Bénin di Aosta, da destinare previo recupero e
adeguamento a parte culturale e scolastica. L'articolo 4 della
convenzione prevede che la Regione si impegna - come ricordato -
entro un anno dalla sottoscrizione della convenzione ad avviare le
attività preliminari di indagine e progettazione, finalizzate al
recupero dell'immobile storico per renderlo idoneo alla sua
destinazione. Con quella medesima delibera è stata prenotata la
spesa complessiva di 175.000 euro per l'esecuzione delle suddette
attività: 30.000 sul 2010, 50.000 sul 2011, 95.000 sul 2012. I
fondi sono stati messi a disposizione dalla struttura competente
dell'Assessorato alla competente struttura del Servizio
manutenzione stabili che ha firmato la delibera regionale per il
prelievo di fondi. Con nota del 10 maggio 2010 il Servizio
pianificazione edilizia scolastica dell'Assessorato della cultura
ha trasmesso copia della convenzione alla parte di Direzione opere
edili e questa è la parte procedurale inerente alla convenzione.
Quindi le azioni che sono state intraprese sono queste e, come
segnalato dall'Assessorato delle opere pubbliche, si è in attesa
delle procedure per l'affidamento del servizio, che è poi la fase
propedeutica.
È chiaro che si stanno valutando non solo le esigenze di
sicurezza strutturale antincendio e funzionali distributive, ma
anche - essendo in un edificio di pregio - la compatibilità con
questa tipologia di intervento, e soprattutto l'evoluzione delle
norme riguardanti la materia sismica, che è quella che più ha
complicato la fase di indagini. Comunque questo - che è una
priorità, come è stato ricordato nelle premesse dell'iniziativa - è
alla nostra attenzione per riqualificare non solo da un punto di
vista scolastico e culturale questa zona...è anche una delle zone
più importanti dal punto di vista storico della città di Aosta che,
in effetti, vogliamo valorizzare per una giusta e consona
adeguatezza rispetto al luogo in cui ci si trova.
Président
- La parole au Conseiller Secrétaire Rigo.
Rigo (PD)
- Grazie Presidente.
Noi siamo favorevoli rispetto alla filosofia politica - tanto
cara all'Assessore Laurent Viérin - incentrata sul concetto di
restitution
. Siamo favorevoli ai progetti di restituzione
dei nostri complessi monumentali alla vita, e alla fruizione degli
stessi da parte dei cittadini. Abbiamo letto l'altro giorno
l'articolo riguardante la Torre dei Balivi; interventi di
valorizzazione del complesso monumentale, appunto della Torre dei
Balivi, o quelli oggetto della nostra interrogazione, che sono
investimenti importanti, volti a rendere fruibile alla comunità il
nostro patrimonio culturale.
La convenzione per la concessione in uso, a titolo gratuito, di
parte del Collegio Saint-Bénin, firmata il 19 aprile 2010 fra il
Sindaco di Aosta e il Presidente della Regione, ha posto le basi
per il recupero di cui si parla da tanti anni; penso siano almeno
25 gli anni che si discute, con vari progetti, di questo recupero,
di un prestigioso immobile fra l'altro ubicato al centro della
città. Ecco perché abbiamo sentito la necessità di conoscere la
situazione e cosa è stato fatto in questi mesi dalla Regione, in
ottemperanza a quanto stabilito dal documento sottoscritto.
Dalle parole dell'Assessore mi è sembrato di capire che le
attività previste dall'articolo 4:
"La Regione si impegna, entro
un anno dalla sottoscrizione della presente convenzione, ad avviare
le attività preliminari di indagine e progettazione, finalizzate al
recupero dell'immobile storico, per renderlo idoneo alla
destinazione prevista"
...credo non siano ancora pienamente
decollate. L'Assessore ha cercato di spiegare il ritardo che,
secondo me, esiste attraverso il burocratese amministrativo. Mi
dispiace che siamo ancora a questo punto, perché il comma
successivo dell'articolo 4, recita:
"Nel caso di mancato
rispetto di tali impegni
- i 12 mesi -
per cause imputabili
alla Regione, il Comune potrà richiedere la restituzione del
bene"
; non credo che il Comune sia interessato al rispetto di
questo comma, ma invito gli Assessori competenti a procedere con
maggiore impegno, coordinando meglio i lavori degli uffici
interessati.
In sostanza, chiedo alla Giunta di seguire questo importante
recupero-valorizzazione, almeno con la stessa solerzia con cui è
stata data notizia ad aprile di un anno fa, e con la stessa
tempestività annunciata nelle interviste di allora. Grazie.
