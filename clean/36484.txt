Classificazione
TRASPORTI E VIABILITÀ
Viabilità



Oggetto del Consiglio n. 556 del 26 giugno 2014 - Resoconto
OGGETTO N. 556/XIV - Interpellanza: "Notizie in merito alla
progettazione preliminare per la realizzazione di una galleria
sotto il Forte di Bard".
Presidente
- La parola all'interrogante, al Consigliere
Bertschy, che ne ha la facoltà.
Bertschy (UVP) -
Grazie Presidente.
L'Assessore Baccega ha detto che ha esordito col botto, e io lo
faccio entrare in galleria. L'interpellanza chiede a distanza di
qualche mese dalla presentazione che il suo predecessore ha fatto
nel Comune di Bard, a proposito di questo avvio della galleria
sotto al forte, chiede lumi per sapere a che punto è la
progettazione, ma anche nel suo complesso a proposito di
quest'opera che riteniamo importante, sicuramente utile, ma che non
vorremmo fosse uno specchietto per le allodole, da vendere per i
prossimi anni in attesa di risolvere effettivamente i problemi
della zona. E, quindi, avendo conoscenza del fatto che sono stati
avviati dei contatti importanti con l'ANAS, e le progettazioni,
vorremmo capire quali sviluppi avrà la progettazione, soprattutto
quali sicurezze avremo che quanto concordato possa effettivamente
vedere una risoluzione.
Perché è una zona sicuramente pericolosa, le curve di Bard sono
notoriamente pericolose per la circolazione in Bassa Valle, ma per
chi entra in Valle, pericolosa per gli automobilisti, per chi va in
bicicletta, e a questo proposito ricordo, per esempio, il
Presidente Rollandin nel marzo scorso aveva annunciato l'importanza
di unire la Bassa Valle con Courmayeur, andando in bicicletta,
rispondendo a un'intervista, e anche sotto questo profilo è
importante perché nella galleria sono stati presentati, nel pensare
la progettazione della galleria, nuovi collegamenti pedonali
ciclabili tra il Comune di Bard e Donnas in particolare, ma anche
con i comuni limitrofi.
Riteniamo, quindi, sicuramente di interesse questo, come
riteniamo di interesse capire se opere importanti come queste vanno
anche nella direzione di risolvere i problemi degli ultimi anni. La
chiusura della strada romana, sicuramente dovuta ai problemi che
sotto il profilo della sicurezza della zona conosciamo tutti è
comunque un elemento che per la popolazione, in particolare del
luogo, è di difficile comprensione, perché una strada indicata come
strada romana, che da tempo è stata a disposizione di tutti,
vederla chiusa e non vedere risolti i problemi pedonali
conseguenti, e soprattutto non avere la possibilità di sfruttare
l'importante flusso turistico che il forte di Bard sta portando
nella zona, per i paesi che circondano il forte, è un elemento di
negatività, che le popolazioni, appunto, dei comuni vicini
vorrebbero quanto meno veder discusso per essere risolto. In questa
prima fase di presentazione dell'interpellanza, quindi, le chiedo
lumi, le tre domande sono abbastanza chiare, e aspetto la risposta
per un'eventuale replica. Grazie.
Presidente -
Per la risposta l'Assessore Baccega ha
chiesto la parola, ne ha la facoltà.
Baccega (SA) -
Grazie Presidente.
Ringrazio il Consigliere Bertschy che mi ha dato l'opportunità
di calarmi all'interno di una progettazione di un'opera che ritengo
anch'io estremamente importante e utile per quella zona, dal punto
di vista della viabilità della Valle d'Aosta, ma soprattutto della
viabilità di carattere turistica.
Lei mi chiede a che punto è la progettazione preliminare. La
progettazione preliminare a cura di ANAS è in fase di avanzata
definizione, essendo già stato individuato e condiviso nelle linee
generali con Regione e i comuni di Bard e Donnas, il tracciato
della variante stradale e la tipologia delle opere da realizzare e
della sezione stradale. Il progetto prevede di realizzare una
strada extra-urbana secondaria, costituita da un'unica carreggiata
a doppio senso, e due svincoli lato Torino e lato Aosta di raccordo
del tracciato dell'attuale viabilità. Il tracciato è già stato
presentato alla popolazione e ai Sindaci di Bard e Donnas nel
novembre 2013 da chi mi ha preceduto, la lunghezza complessiva
dell'intervento è pari a 2300 metri, di cui 1740 in galleria
naturale, con larghezza complessiva pari a 9 metri e 50 composta da
due corsie da 3 metri e 50, più due banchine laterali, da 1 metro e
25.
Tra le opere principali è prevista la realizzazione, oltre della
sopracitata galleria naturale, di due svincoli di raccordo
all'attuale viabilità, di un'opera di scavalco ferroviario, nonché
di una strada di accesso definitivo al sovrastante borgo di
Bard.
Nell'interrogazione mi chiede, poi, anche quali forme di
finanziamento saranno utilizzate per realizzare l'opera in oggetto
e con quali tempistiche: il progetto previsto nell'intesa
generale-quadro, sottoscritta fra il Governo e la Regione Valle
d'Aosta il 9 luglio 2010, è stato inserito da ANAS nella proposta
di contratto di programma con il Ministero delle infrastrutture con
previsione di appaltabilità 2015. L'importo stimato dell'intervento
è di 92 milioni e 700 mila euro. L'11 dicembre 2013 è stata
sottoscritta una convenzione tra ANAS e Regione per il
co-finanziamento della progettazione preliminare e definitiva
dell'intervento, con una compartecipazione finanziaria della
Regione ammontante a 200 mila euro.
Inoltre, mi si chiede quali strategie e progettazioni e relativi
cronoprogrammi si intendono porre in essere per addivenire alla
riapertura della strada romana tra i comuni di Bard e Donnas. La
riapertura della strada rientra, come lei sa molto bene, nella
competenza dei Sindaci di Bard e Donnas, i quali in relazione ai
rischi di crollo sui versanti sovrastanti la strada romana, Hône,
Hône-Bard, non ritengono al momento vi siano le condizioni per la
riapertura della strada medesima. Nell'ambito del progetto in fase
di elaborazione, è stato, tuttavia, chiesto all'ANAS di valutare
l'inserimento di un collegamento pedonale tra le due località.
Presidente -
Per la replica, la parola al Consigliere
Bertschy, ne ha facoltà.
Bertschy (UVP) -
Grazie. Grazie Assessore.
Risposta esauriente e se, non ho dubbi di credere, veramente nel
2015 questa opera entrerà nella possibilità di appalto, sarà
sicuramente una bella risposta che si darà alla viabilità generale
e alle zone in particolare. Se lo Stato, quindi, attraverso
l'accordo manterrà questo impegno e questi 92 milioni di euro
potranno vedere un loro sviluppo, sarebbe veramente un...saremo
attenti, speriamo che tutto questo avvenga, e leggendolo oggi in
Consiglio non abbiamo dubbi per dubitarlo. Quello che le volevo
dire è che sicuramente la popolazione è stata interessata, ma in
maniera parziale, quindi un'opera così importante forse ha bisogno
di una presentazione. Sì, è stato presentato a Bard in un momento
particolare, se si sta andando in questa direzione e ci sono queste
certezze, credo che vada coinvolto in maniera maggiore anche il
territorio e le altre amministrazioni, perché è vero che è sul
Comune di Bard, ma le incidenze sono in generale anche su tutto il
resto. Se...anche Hône, certamente.
Quello che le voglio ricordare, senza mettere in difficoltà gli
ex colleghi Sindaci, perché la responsabilità rispetto all'apertura
di strade ricade sui Sindaci, è che ci sono studi che hanno anche
approfondito quanti soldi eventualmente mettere in campo per
garantire maggiore sicurezza, e le chiedo di fare ancora una
valutazione, perché un'opera importante come la strada romana
necessità di un'osservazione almeno in più e se si trovassero delle
risorse sicuramente è una risposta di un certo tipo. Va valutato
insieme anche al collegamento pedonale che è stato pensato tra Bard
e Donnas. Lo dico perché, come tutti ben sappiamo, l'investimento
importante del Forte di Bard è stato la conseguenza di una risposta
a un territorio che si è trovato in una zona depressa in seguito
alla chiusura di una importante azienda come l'ILLSA-VIOLA. Questo
investimento ha prodotto per fortuna un'opera di riqualificazione e
oggi un flusso turistico che sta comportando per la Bassa Valle dei
sicuri effetti positivi. Migliorare i collegamenti pedonali fra i
paesi limitrofi, andare verso la direzione delle piste ciclabili,
permetterà di valorizzare per esempio il borgo di Donnas, oggi in
difficoltà, rispetto anche a queste chiusure, permetterà di
valorizzare ancora di più e forse di far fermare un po' di più il
flusso, appunto, che sta transitando verso il forte per dare una
risposta sempre più concreta alla Bassa Valle e in generale alla
Valle d'Aosta, perché delle buone infrastrutture non possono che
migliorare il servizio per tutti quanti. La ringrazio, quindi, per
la risposta e saremo attenti al cronoprogramma. Grazie.
Presidente -
Passiamo al punto 16.
