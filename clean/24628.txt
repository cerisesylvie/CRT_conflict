Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 25 del 23 luglio 2008 - Resoconto
OGGETTO N. 25/XIII - Interrogazione: "Cause di un incidente
verificatosi recentemente presso la piscina di Aosta".
Interrogazione
Appreso che una lastra di acciaio della copertura della
piscina regionale di Aosta, il 2 luglio scorso, è caduta a terra,
sfiorando la vasca esterna in quel momento piena di
bambini;
Sottolineata la necessità di mantenere gli impianti sportivi
regionali al più alto livello di manutenzione strutturale per
garantire la sicurezza degli utenti;
i sottoscritti Consiglieri regionali
Interrogano
l'Assessore competente per conoscere:
1) le cause dell'incidente verificatosi il 2 luglio
scorso;
2) quali siano i sistemi di monitoraggio delle infrastrutture
destinate al nuoto di proprietà regionale;
3) quali interventi siano programmati da parte
dell'Amministrazione regionale per mantenere in efficienza tali
strutture.
F.to: Fontana Carmela - Rigo - Donzel
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Rispetto a questa interrogazione
molto puntuale, vorrei dare tali precisazioni. L'incidente riguarda
la caduta di un lamierino zincato di 200 centimetri x 30 centimetri
e circa di spessore 0,8 millimetri che formava parte del
rivestimento a protezione dell'estremità sud di un muro in
calcestruzzo armato, a cui era ancorata la vetrata posta sul
prospetto sud della piscina, quindi un piccolo rivestimento.
L'elemento metallico risulta essere caduto nell'area esterna della
piscina in una zona non accessibile agli utenti, nelle vicinanze
della vasca aperta al pubblico. Le cause sono riconducibili ad
un'improvvisa folata di vento e alla vetustà dell'infrastruttura.
Il gestore ha provveduto a rimuovere la porzione di rivestimento
caduta e un'altra porzione dello stesso che, a seguito
dell'incidente avvenuto, risultava pericolante, nonché a
controllare e fissare le altre porzioni di rivestimento. Il
rivestimento verrà ripristinato nei prossimi mesi quando, secondo
gli interventi di manutenzione programmata, verrà sostituita la
vetrata che pure richiede un intervento di sistemazione a causa di
alcune infiltrazioni, quindi c'è una sanatoria complessiva.
"Quali siano i sistemi di monitoraggio delle infrastrutture
destinate al nuoto di proprietà regionale"
: la gestione delle
infrastrutture è affidata previa gara di appalto, secondo le
procedure previste dalla normativa vigente, alla società
"Regisport" di Aosta, con due diversi appalti per le piscine di
Aosta, Verrès, Pré-Saint-Didier e per quella di Valtournenche, che
si occupa del monitoraggio delle stesse e della manutenzione
ordinaria. Il gestore segnala regolarmente la necessità di
eventuali interventi di manutenzione straordinaria, che al
contrario sono a carico dell'Amministrazione regionale. Sulla base
delle segnalazioni che pervengono agli uffici vengono effettuate
visite periodiche agli impianti per programmare gli interventi. Il
sistema risulta funzionare bene e agli atti degli uffici non
risultano lamentele per lo stato delle infrastrutture, né incidenti
con danno agli utenti.
Terza domanda:
"quali interventi siano programmati da parte
dell'Amministrazione regionale per mantenere in efficienza tali
strutture"
, la Regione è proprietaria di 4 infrastrutture
destinate al nuoto; per ciascuna di esse sono programmati ed
eseguiti, perlopiù in collaborazione con l'Assessorato delle opere
pubbliche, una serie di interventi di manutenzione, nel
particolare, la piscina di Aosta: sono in corso di ultimazione
alcuni lavori di consolidamento strutturale della piscina e
l'acquisizione di nuovi armadietti per gli spogliatoi, sono
programmati a breve il rifacimento della vetrata del prospetto sud
e a medio termine la costruzione di una nuova piscina in
sostituzione di quella esistente; la piscina di Pré-Saint-Didier:
sono stati recentemente ultimati i lavori di allacciamento alla
rete di teleriscaldamento ed è programmato un intervento per
l'adeguamento strutturale alla normativa sismica e per
l'abbattimento di barriere architettoniche; la piscina di Verrès:
sono in corso di ultimazione alcuni importanti lavori di
manutenzione straordinaria della copertura, sono stati recentemente
conclusi alcuni interventi di manutenzione dei servizi igienici e
impermeabilizzazione delle vasche, è previsto nel medio termine un
ulteriore intervento sulla copertura; la piscina del Breuil: sono
stati recentemente ultimati alcuni lavori di manutenzione
straordinaria nella centrale termica ed è programmato un intervento
di adeguamento dell'impianto elettrico.
Presidente
- La parola alla Consigliera Fontana
Carmela.
Fontana (PD)
- Ringrazio l'Assessore per la risposta, ma
non posso dirmi soddisfatta. Ritengo che quanto lei ha riportato
non sia pienamente soddisfacente. Innanzitutto ci terrei ad
evidenziare la pericolosità del fatto in esame, molti bambini hanno
rischiato di essere schiacciati poiché evidentemente se
manutenzione ordinaria vi è stata, occorre puntare su una revisione
straordinaria e su un costante monitoraggio delle condizioni di
agibilità delle strutture. Le strutture pubbliche devono essere
severamente soggette a costanti e puntuali verifiche di sicurezza,
i nostri figli non possono rischiare la vita a causa di qualche
raffica di vento. Come "Partito Democratico" chiediamo con forza e
fermezza al Governo regionale che la sicurezza e la prevenzione
siano requisiti imprescindibili per poter gestire con la giusta
tranquillità il proprio tempo libero e non solo; di conseguenza, se
è necessario, chiediamo più fondi da investire nella prevenzione e
nella sicurezza, soprattutto in quei settori che quotidianamente
accolgono le nostre famiglie e i nostri figli.
