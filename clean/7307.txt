Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1810 del 12 febbraio 1986 - Resoconto
OGGETTO N. 1810/VIII - PROGRAMMA DI LAVORI PUBBLICI PER
L'ANNO 1986. (Interrogazioni)
PRESIDENTE:
Do lettura dell'interrogazione presentata dal
Consigliere Viberti:
INTERROGAZIONE
RICORDATO
l'impegno preso dall'Esecutivo regionale, ed
in particolare dall'Assessore ai Lavori Pubblici, di presentare
ogni anno il cosiddetto "programma lavori";
VISTO CHE
a tutt'oggi nulla in proposito è stato
sottoposto all'esame del Consiglio regionale;
RICHIAMATO
il discorso fatto dal Presidente della
Giunta in occasione del dibattito di previsione per il 1986 con cui
si preannunciava un "piano lavori" legato alle esigenze espresse
dalle varie Amministrazioni comunali, esigenze verificate nel corso
degli incontri che l'Esecutivo regionale ha avuto con tutte le
Amministrazioni comunali;
SI INTERROGA
la Giunta regionale per conoscere:
1)
quali sono i motivi del ritardo della presentazione
del "programma lavori";
2)
quando si intende sottoporre detto programma
all'esame del Consiglio.
PRESIDENTE
: Do lettura dell'interrogazione presentata dai
Consiglieri Mafrica e Bajocco:
INTERROGAZIONE
Contrariamente a quanto si era fatto
l'anno precedente
il piano dei lavori pubblici regionali per il 1986 non è stato
presentato contestualmente al bilancio di previsione per il
1986.
La Giunta si impegnò in quella occasione, a presentare il
Piano lavori entro tempi brevi, anche alla luce delle consultazioni
fatte dalla Giunta con i Consigli comunali.
Poiché ancora nessun documento, relativo all'argomento in
questione,
è
pervenuto al Consiglio regionale,
I sottoscritti Consiglieri regionali
INTERROGANO
l'Assessore ai Lavori Pubblici per conoscere i motivi del
ritardo e le intenzioni della Giunta in merito alla discussione del
Piano dei Lavori Pubblici regionali per il 1986.
PRESIDENTE
: Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Le interrogazioni sono praticamente
identiche e credo di poter dare un'unica risposta ad entrambe. Tra
l'altro esse raccolgono osservazioni che ho già avuto modo di
ascoltare anch'io, specie da parte di impresari che, estremamente
preoccupati, chiedevano: "Quando ci sarà il piano lavori e quando
si procederà agli appalti?" I signori Consiglieri sapranno
certamente come veniva presentato il piano lavori negli anni
scorsi: si trattava di un elenco di opere, suddivise per tipologia
di lavoro (acquedotti, fognature, edifici pubblici, lavori
stradali...). Quest'anno è stato predisposto un lavoro analogo, a
cui l'Assessorato ai Lavori Pubblici e l'intera Giunta regionale
hanno inteso dare una veste diversa, anzitutto più leggibile, sia
per i Consiglieri che per la popolazione, e che permetta di vedere
per ogni categoria di lavoro quanto è stato fatto fino ad oggi in
Valle d'Aosta, quanto resta da fare, quanto si è speso e quanto si
ritiene di spendere per il completamento di ogni singolo
lavoro.
Evidentemente questo impegno comporta un certo tempo in più. Il
piano lavori tradizionalmente inteso è già pronto e se avessimo
voluto presentarlo in quella veste l'avremmo già presentato da
almeno un mese e mezzo o due. Il lavoro in più è consistito
nell'individuare delle schede-tipo, che in una fase successiva
potranno anche essere computerizzate, permettendo così di conoscere
la situazione di ogni lavoro in tempo reale, ed ha reso
indispensabile lo svolgimento di tutta un'analisi sui lavori. Ciò è
stato fatto e sta per essere completato in questa settimana o, al
più tardi, nella prossima, per essere presentato in Giunta
regionale e successivamente in Consiglio, forse per la fine di
febbraio o al massimo nei primi giorni del mese di marzo.
Aggiungo ancora che il piano dei lavori riguardava di solito
esclusivamente il settore dei lavori pubblici, mentre in questa
nuova ipotesi di lavoro abbiamo voluto inserire anche i lavori che,
pur svolti dall'Assessorato ai Lavori Pubblici, vengono fatti con
finanziamenti dell'Assessorato alla Sanità o dell'Assessorato
all'Industria e Commercio. Successivamente saranno compresi anche i
lavori svolti dagli altri Assessorati, per abbracciare in un'unica
visione tutta la situazione e per far muovere un passo in avanti
alla programmazione o a quel certo tentativo di programmazione
ragionata.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Questa volta non possiamo certo
attribuire all'Assessore Fosson il soprannome che si è meritato in
precedenza e cioè quello di "Assessore mi scuso", quando tra una
perizia e l'altra accampava spesso scuse o si scherniva dicendo:
"Scusatemi... non l'ho fatto apposta!" Oggi invece abbiamo sentito
tutta una serie di motivazioni più che valide per giustificare il
ritardo nella presentazione del programma dei lavori. Con questo
noi non vogliamo certamente fargli i complimenti per il ritardo,
perché ci si poteva anche attrezzare prima, tuttavia restiamo in
attesa di vedere questo nuovo e grande lavoro che si serve anche
dei cervelli elettronici e che ci consentirà senz'altro di avere
per tempo fin dall'anno prossimo tutti i dati necessari ed
indispensabili, a cui ha fatto cenno l'Assessore, per leggere in un
modo più preciso il programma dei lavori. Per il momento speriamo
di vedere quanto prima il programma dei lavori all'esame delle
Commissioni per poter esprimere giudizi, valutazioni e magari anche
suggerimenti che, speriamo, si possano poi tradurre in
modificazioni da sottoporre all'esame del Consiglio.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
L'Assessore ha detto che porterà quanto
prima in Consiglio un documento più completo dei precedenti e noi
attendiamo con ansia questo nuovo documento perché rileviamo che
"il pacco" degli atti del Consiglio diventa sempre più leggero e la
Giunta lascia il Consiglio "affamato" dei suoi atti. Infatti più
che altro continuano ad esserci interpellanze ed interrogazioni,
mentre noi vorremmo impegnarci anche sulle iniziative che la Giunta
predispone. Vorremmo anche evitare che si ripetesse quanto accaduto
l'anno scorso, quando buona parte degli appalti è stata assegnata
nel periodo autunnale, se non addirittura in quello invernale.
Credo di dover sottolineare ancora che questa Amministrazione
dovrebbe prestare maggiore attenzione al settore dei Lavori
Pubblici che, con i suoi 4500 o 5000 addetti, è diventato oggi il
principale settore industriale, scavalcando come numero di addetti,
per la forte caduta delle aziende manifatturiere, il settore
industriale vero e proprio. Il settore delle costruzioni ha assunto
oggi un ruolo principale ed in questo senso chiederemo
all'Assessore ed alla Giunta di dare applicazione a quel protocollo
d'intesa che è stato firmato con le Organizzazioni Sindacali. Se si
tratta di un settore così importante e se le somme investite dalla
Regione sono così rilevanti, converrebbe provvedere ad una sua
riorganizzazione per garantire occupazione qualificata e per
evitare certi fenomeni, che purtroppo si verificano, di non
regolare trattamento dei lavoratori.
Con questa interrogazione pertanto noi vogliamo chiedere notizie
sul "Piano lavori", ma intendiamo anche attirare l'attenzione
dell'Assessore e della Giunta sulle cose da fare in questo
importante settore di lavoro.
