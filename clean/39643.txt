Classificazione
CASA DA GIOCO



Oggetto del Consiglio n. 2766 del 24 maggio 2017 - Resoconto
OGGETTO N. 2766/XIV - Chiusura discussione generale congiunta
del piano di ristrutturazione aziendale di Casino de la Vallée
S.p.A., ai sensi della legge regionale 10 febbraio 2017, n. 2, e
del D.L. n. 106 (Disposizioni urgenti per il finanziamento del
piano di ristrutturazione aziendale di Casino de la Vallée S.p.A.,
in attuazione della legge regionale 10 febbraio 2017, n. 2).
(Reiezione di tre ordini del giorno. Approvazione di un ordine del
giorno)
Rosset (Presidente)
- Con 30 presenti, possiamo
riprendere i lavori. Ricordo che abbiamo chiuso la discussione
generale; per la replica da parte del Governo ha chiesto la parola
l'Assessore Chatrian, ne ha facoltà.
Chatrian (ALPE) -
Innanzitutto vorrei ringraziare tutti i
colleghi e le colleghe intervenuti su questi due importanti
provvedimenti. Ho ascoltato attentamente tutto il dibattito
avvenuto ieri e questa mattina. Mi sembra che sia stato ribadito da
parte di tutti l'importanza che ha, e che ha ancora, la nostra casa
da gioco all'interno del sistema Valle d'Aosta e quanto sia ancora
importante l'indotto diretto - quindi posti di lavoro, le garanzie
certe - e l'indotto indiretto che ha e che dovrà avere nel
prosieguo.
È stata sottolineata dai colleghi l'importanza, anche dal punto
di vista di fatturato. Sono numeri che ben conosciamo: è la terza
potenza a livello di partecipata pubblica al 100 percento. Ho
ascoltato bene anche gli interventi dei colleghi, che hanno avuto
modo negli ultimi anni di assumersi le deleghe su questo importante
dossier.
Se posso, farei un piccolo elenco legato a cosa è stato messo in
evidenza, cercando comunque di rispondere agli interventi dei
colleghi, soprattutto della minoranza. Per quanto riguarda il
collega Perron, non so se è in aula, la sua sintesi è stata:
"questo Governo, questa nuova maggioranza su questo dossier doveva
avere più coraggio. Probabilmente quello che avete messo in campo,
dal punto di vista finanziario, serve a malapena per qualche
settimana, per qualche mese".
Consentitemi una battuta sul ruolo che ho avuto in Consiglio in
questi nove anni. In questi nove anni ho avuto un ruolo di
opposizione e più volte ho cercato di mettere in evidenza - per
quanto conoscevo, per le possibilità che avevo, anche a livello di
articolo 116 - da una parte le criticità e dall'altra le
potenzialità di questa nostra importante azienda. Avevo un ruolo
diverso, non di Governo, e pertanto, non avendo un ruolo di
Governo, uno cosa può fare? Può pungolare, può eventualmente
mettere in evidenza delle criticità, può comunque cercare di
proporre delle idee e delle scelte da mettere in campo. Ci tenevo a
fare questo passaggio, perché da sempre cerco di entrare nel merito
e creare comunque le condizioni di poter fare meglio in qualsiasi
tipo di società, azienda che sia, soprattutto se, come in questo
caso, pubblica.
Per quanto riguarda i passaggi fatti ieri sulle centinaia e
centinaia di migliaia di euro spesi dall'azienda per redigere
questo piano di ristrutturazione: innanzitutto l'amministratore
unico ha fatto dei bandi, delle manifestazioni di interesse e da
diverse settimane i bandi sono stati pubblicati all'interno del
sito della Casa da gioco, sia a livello curricolare sia a livello
proprio di compensi, con tanto di delibera attuativa e di contratto
siglato con i liberi professionisti. Mi è spiaciuto sentire certe
affermazioni, ieri pomeriggio e ieri sera, dato che da diverse
settimane tutte queste informazioni sono pubbliche, non solo per i
trentacinque Consiglieri, sono pubbliche per tutta la comunità
valdostana.
I tempi sono ristretti. Sì, i tempi sono ristretti, è dovuto a
delle scadenze che tutti ben conosciamo.
Collega Rollandin, se posso, in sintesi Lei dice: "niente di
nuovo. Praticamente il problema non viene risolto alla radice".
Per quanto riguarda il parere che lei ha avuto modo, noi tutti
abbiamo avuto modo, di studiare e di leggere, ci dava dei diversi
percorsi. Dopo entrerò nel merito riguardo al percorso che questo
Governo e questa maggioranza hanno deciso di seguire.
Il collega Marguerettaz mette in evidenza la sua posizione: "un
piano che dice praticamente nulla, poca la trasparenza per quanto
riguarda bandi e chi ha redatto questo piano"; ho cercato di
rispondere al collega Perron: "una cosa è certa: i tagli sono
praticamente certi o quantomeno, se non sono certi, sono declinati
all'interno di questo piano".
Per il collega Guichardaz questo è un piano di cose ovvie. È
stato detto che io, quando avevo un altro ruolo, avevo la soluzione
nel taschino. Mi sembra che la soluzione che questo Governo e
questa maggioranza mettono oggi sul tavolo, sia chiara, declinata
con tanto di piano di ristrutturazione, con vicino un suo sostegno
che successivamente declinerò meglio.
Collega Cognetta, se posso, sintetizzo il suo intervento: "non
si vuole risolvere il problema, probabilmente". Questo è il
messaggio lanciato ieri pomeriggio dal collega, che va un po' in
controtendenza, in antitesi rispetto ad una parte di opposizione,
che ci dice esserci una cosa certa (sono i tagli), se no per il
resto vi è nulla di nuovo.
Per quanto riguarda il collega Baccega, ci sollecita: "siamo in
ritardo sul
on line
e su certi altri parametri all'interno
dell'azienda, un piano non veritiero". Ho fatto sintesi rispetto al
suo intervento. Tanti sono stati i piani prodotti in questi ultimi
anni, tanti sono i consigli d'amministrazione. Questo è un po'
quanto è successo in questi ultimi anni.
Il collega Bianchi, parlando da Consigliere, poi da dipendente,
mi sollecita dicendo: "questo è un piano pieno di banalità, solo
banalità questo piano, dati che non sono assolutamente attendibili.
Però c'è una cosa certa, che è la riduzione del costo del
personale".
Ho fornito questi elementi per mettere in evidenza quali sono
stati gli spunti interessanti entrati nel merito del documento
predisposto che oggi è in discussione.
Per quanto riguarda la maggioranza, farei sintesi su tre
concetti principali. Questa probabilmente è l'ultima chiamata.
Faccio mie le considerazioni di tanti colleghi di maggioranza:
questa è l'ultima chance.
E, facendo questo passaggio, vorrei dire questo perché, come è
stato detto all'unisono dai colleghi di maggioranza, i due
provvedimenti oggi in discussione seguono volutamente un percorso
diverso. Questo ci tengo a ribadirlo: questa è sostanzialmente una
proposta diversa. L'eredità che ci siamo assunti, che mi sono
assunto, è un'eredità sicuramente pesante: gli investimenti ingenti
che sono stati fatti; come, chi ha autorizzato gli investimenti
spesati, investimenti che non sono stati nascosti, ma che sono
andati leggermente oltre agli 81 milioni approvati nel 2010
all'interno di questo Consiglio regionale, e non c'è un atto
amministrativo politico che abbia dato contezza e abbia dato
libertà all'azienda di poter spesare e spendere fino a 120 milioni
e 126mila euro, anche perché l'amministrazione pubblica, a
differenza di un privato, di solito parla esclusivamente tramite
atti.
È un po' come uno che ha un'attività nel privato, investe e ha
un capitolato; il tutto costa 1 milione di euro, decide di non
chiudere l'attività per mille ragioni: perché non vuole perdere
mercato, non vuole perdere ospiti, i clienti, però al termine
dell'operazione il costo aumenta del 50 percento. Ecco perché
questa nostra proposta, la proposta del Governo Marquis, di questa
maggioranza tutta non va nella direzione di restituire quelli che
sono i prima 108 milioni di euro - mi ricordo molto bene il
dibattito in II Commissione per quanto riguarda la restituzione -
poi ridotti a 103. Ecco i 43,6 milioni, la differenza fra 103 meno
i 60 che sono stati ricapitalizzati a fine 2013. Questa è sostanza,
non è forma. È un percorso diverso rispetto al passato Governo. Per
noi è importante, basilare mettere in piedi un percorso
alternativo.
Un'eredità pesante, dicevo: investimenti; una gestione
deficitaria; una società carica di debiti, o molto indebitata;
procedimenti che sono stati comunque lanciati e noi ci siamo
trovati a dover trovare delle soluzioni, dei rimedi; pochissima
liquidità; obbligati a onorare gli impegni dell'azienda
precedentemente assunti nell'ottobre 2016. Qual è quindi la nostra
proposta per tutto questo? Non vado a ribadire quali sono i punti
di forza di questo piano, ma vorrei invece ripercorrere - proprio
velocemente - la soluzione dal punto di vista finanziario, perché è
molto importante.
La proposta che noi oggi andiamo a fare al Consiglio regionale è
questa. Se i due provvedimenti saranno approvati da questo
Consiglio, subito, domani mattina, venerdì mattina, e lunedì ci
sarà la delibera di Giunta, si farà un versamento in conto capitale
necessario/obbligatorio di 8 milioni di euro. Questa è certezza, ma
soprattutto questo è ciò che si farà a brevissimo.
Parallelamente ho presentato un emendamento ieri mattina,
proprio per avere un paracadute per quanto riguarda questa
necessità urgente/imprescindibile, che è quella dell'eventuale
controgaranzia dell'Amministrazione regionale per le banche. Questo
vuol dire che è un'eventualità innanzitutto temporanea, anche
perché altre banche stanno valutando la fideiussione poi da mettere
in campo all'azienda per il tramite dell'INPS, per onorare quegli
impegni che l'azienda si è assunta nell'ottobre 2016 con quarantuno
lavoratori. Nel mentre, la seconda tranche sarà erogata,
eventualmente a fine settembre 2017, se saranno raggiunti i
risultati, gli obiettivi inseriti e prefissati nelle azioni del
piano e successivamente, a fine luglio, altri 6 milioni di euro al
raggiungimento degli obiettivi. Questo ci tengo a dirlo, perché è
sostanziale la differenza. Il disegno di legge comunque così come è
stato elaborato e predisposto, mette in campo 8 milioni di euro.
Gli altri versamenti in conto capitale saranno fatti, si darà
attuazione agli altri versamenti in conto capitale solo se saranno
raggiunti gli obiettivi prefissati e inseriti all'interno del
piano. Sono certo, siamo certi che ci assumiamo oggi con questa
proposta, sostanzialmente diversa, nei confronti dell'azienda - e
diamo grande responsabilità all'azienda - e della comunità
valdostana tutta.
C'è un passaggio che vorrei sottolineare. All'interno di questo
piano c'è un indirizzo di natura politica che è stato dato
all'amministratore unico, è stato dato al
pool
di
professionisti: quello di non lasciare indietro nessuno. Questo
vuol dire però lo sappiamo dopo i numerosi incontri che abbiamo
avuto modo di fare con i rappresentanti dei lavoratori, con le
forze sindacali tutte - che il modello deve essere riorganizzato,
va riorganizzato all'interno della Casa da gioco e da domani, se i
due provvedimenti oggi avranno un voto positivo, l'azienda dovrà
sedersi attorno a un tavolo per trovare le soluzioni migliori,
individuare il giusto fabbisogno per permettere alla società di
ridare gambe e corso, soprattutto rilanciare le azioni, ma tutto
questo deve assolutamente passare per una riorganizzazione, una
ristrutturazione di tutto il personale e comunque una riduzione
anche del costo del personale. Non possiamo esimerci da questa
responsabilità in questo momento. La politica a mio avviso, a
nostro avviso, deve fermarsi e delegare, indirizzare e creare
quelle condizioni grazie al piano e al disegno di legge, in modo
che ci sia serenità, disponibilità, voglia di trovare una sintesi
perché noi riteniamo, nel momento in cui c''è un indirizzo troppo
importante, che è quello di non lasciare indietro nessuno,
dall'altra parte comunque vada riparametrato il rapporto
all'interno della Casa da gioco proprio perché il mondo è cambiato,
perché gli introiti sono cambiati, perché la vita è cambiata,
perché la gente tutta ci sta guardando, perché oggi abbiamo messo
in campo un disegno di legge che va in una direzione di verifica,
di poter valutare le azioni, perché comunque stiamo trattando e
stiamo parlando di denaro pubblico, di denaro di tutta la comunità
valdostana.
Ce la faremo, non ce la faremo? Io penso che, con tanta umiltà,
la politica ha cercato di fare la sua parte. La politica in questi
due giorni si è confrontata, con toni magari anche accesi in
determinati momenti, ma ha dato all'azienda la possibilità di dare
corso, con concretezza e con il relativo sostegno finanziario del
socio, misurato e calibrato, agli interventi programmati.
Sappiamo perfettamente che è una missione molto difficile, ma
non impossibile, il mondo non è più come prima. Il mondo è
cambiato, è cambiato per tutti e io penso che al centro di tutto
questo ci sia il lavoratore, la voglia comunque di formare. Se ci
saranno dei cambiamenti, e ci dovranno essere dei cambiamenti, e il
tutto dovrà essere sicuramente equilibrato in base al fabbisogno
all'interno dell'azienda e rispetto alle responsabilità del
singolo, rispetto alle responsabilità di chi produce, di chi magari
in questo momento ha delle responsabilità o posti comunque
contrattuali a livello amministrativo e che probabilmente dovrà,
anche insieme all'azienda, modificare il suo profilo se ci saranno
degli accordi, degli accordi-quadro con i rapporti sindacali,
sempre con l'unico obiettivo che è non lasciare indietro nessuno,
riparametrare un rapporto all'interno di un'azienda e soprattutto -
questa è probabilmente la parte più importante - rilanciare la
nostra Casa da gioco. "Troppo prudenziale quanto è inserito nel
piano": io penso che sia congruo e che possa dare soddisfazione
all'azienda, ai lavoratori e a tutta la comunità.
Presidente -
Chiede la parola il Presidente della Regione
Marquis, ne ha facoltà.
Marquis (SA) -
Ho ascoltato con attenzione il dibattito
sulla Casa da gioco che si è svolto in questi due giorni. Due
giorni in cui si sono confrontate le forze politiche, i Consiglieri
regionali all'interno dell'aula. Da parte di tutti è stata
rimarcata l'importanza della Casa da gioco per l'economia della
Valle d'Aosta, il ruolo che ha rivestito nel tempo e la speranza
per il ruolo che dovrà ancora avere nel prossimo futuro. Si è
parlato di consigli d'amministrazione che si sono succeduti, di
piani di sviluppo che sono stati puntualmente presentati in questi
anni all'attenzione del Consiglio e che poi non hanno dato le
risultanze rispetto alle aspettative che ci si era prefissi. Erano
piani industriali che fondamentalmente erano sostenuti dalla voce
dei ricavi, si lavorava molto attraverso le politiche espansive.
Poco, in proporzione delle difficoltà del momento, probabilmente si
è fatto sulla parte dei costi, anche se è corretto dire che negli
ultimi due anni si è fatto del lavoro per contenere il costo della
gestione della Casa da gioco. Però lo sforzo non è stato
sufficiente rispetto agli equilibri di bilancio. Per ciò che
concerne i ricavi, questi hanno dato delle grosse delusioni
rispetto alle aspettative. Probabilmente c'è stato un eccesso di
ottimismo, ma ci sono anche delle situazioni contingenti che hanno
contribuito in modo significativo: è cambiato il mercato del gioco,
ci sono state delle difficoltà esogene rispetto alla Casa da gioco,
ma ci sono anche stati dei problemi legati all'organizzazione del
lavoro.
Oggi siamo stati chiamati a discutere di un piano industriale,
di un piano di risanamento, un piano che in alcuni interventi, a
mio avviso, è stato anche banalizzato, perché ritenuto
superficiale, come un piano in cui non vi sia nulla di nuovo. Io
ritengo che invece sia molto innovativo rispetto a quelli passati.
È un piano innanzitutto che parte da una corretta lettura delle
criticità di questa gestione, criticità analizzate in modo
rigoroso. È un piano a cui hanno concorso molte professionalità. Il
fatto che ci siano stati degli apporti specialistici è stato
oggetto di critiche da parte di molti Consiglieri dell'opposizione.
Secondo me questo è un punto di forza del piano, perché le auto,
per fare un paragone, sono fatte di componenti che si producono in
diversi stabilimenti, ma dopo vengono assemblate e la
responsabilità del prodotto sta all'assemblatore. In questo caso il
piano industriale è stato assemblato, la responsabilità starà
all'amministratore unico che è responsabile della sua attuazione, è
responsabile della sua gestione. Credo che questo sia un aspetto da
non sottovalutare. È vero che il piano è costato, sono dei costi
che non potevano essere evitati in questa fase, perché all'interno
della struttura non vi erano le professionalità adeguate per poter
contribuire a tracciare una via nuova. Erano delle vie di cui
abbiamo già visto il risultato, dei déjà-vu. C'era la necessità di
affrontare diversamente la questione per il risanamento
dell'azienda.
La prudenza evocata da Lei, consigliere Perron, una "troppa
prudenza, probabilmente bisognava avere un po' più di fantasia, un
po' più di coraggio nell'individuare un maggiore livello di
ricavi", io credo che invece sia un punto di forza, che sia
arrivato il momento di applicare anche il buon senso nella
gestione. Buon senso che adopererebbe ciascun padre di famiglia,
che adopererebbe ciascuno artigiano nella gestione della sua
azienda, ciascun agricoltore, ciascun ristoratore e ciascun
albergatore. Credo che anche nella gestione del pubblico occorra un
approccio un pochettino nuovo, un approccio improntato a una grande
responsabilità rispetto al momento che viviamo e anche rispetto
alla gestione di fondi pubblici.
Non è sicuramente un piano perfetto questo, perché ci sono stati
sessanta giorni di tempo per svilupparlo. È un piano che però è
serio, è credibile. È un piano che è stato certificato da una
società di certificazione che l'ha valutato. Credo che adesso
spetterà alla
governance
- a seguito della sua approvazione
che io mi auguro avvenga in quest'aula oggi - controllare la sua
attuazione. E questa è un'altra grossa novità rispetto al passato,
perché i piani sono dei fogli, sono una somma di pagine, ma sono
delle pagine che rischiano di prendere polvere se poi non si
controlla come vengono attuati. Quindi l'importanza di questo nuovo
piano, della sua nuova gestione credo che stia nel momento di
monitoraggio che dovrà essere intrapreso. Un monitoraggio continuo,
perché dovrà essere verificata lungo il percorso gestionale
l'attuazione delle condizioni in esso previste e, laddove
sorgeranno dei problemi, bisognerà riorientare e tracciare
nuovamente il percorso. Credo che questo sia un comportamento
corretto e diligente, che assume qualsiasi azienda nella propria
gestione.
È stato evocato anche il fatto che sono state bruciate le tappe.
Io credo che se le tappe sono state bruciate è anche perché prima è
stato bruciato del tempo. Se noi nel mese di settembre, di agosto
dell'anno scorso ci fossimo presi per tempo per verificare la
situazione contabile nella sua complessità, credo che oggi
probabilmente avremmo avuto un po' più di tempo anche per discutere
della situazione che abbiamo dovuto affrontare. Probabilmente un
po' di superficialità dobbiamo anche riconoscerla nella gestione
che abbiamo avuto, ciascuno nel proprio ruolo, senza esonerare
nessuno da queste responsabilità. Credo che oggi siamo chiamati a
una responsabilità nuova se vogliamo salvare questa azienda, una
responsabilità che si devono assumere la politica, la governance,
le parti sociali, i lavoratori: le quattro gambe che sostengono
questo tavolo. Oggi non è più possibile pensare di approcciare
questa tematica come è stato fatto nel passato. La strada è stretta
da percorrere, ma ritengo che sia una strada percorribile nella
misura in cui sapremo essere seri, ciascuno nel proprio ruolo.
Secondo me, è importante richiamare alla responsabilità la
politica, perché la politica, in una situazione di così grande
delicatezza, dovrebbe avere la capacità di ridurre la distanza tra
la governance e i lavoratori, che sono coloro che sono interessati
a livello diretto da questo processo di ristrutturazione
aziendale.
Quindi credo che la politica abbia anche il compito di fare
chiarezza. In alcuni momenti, in questi giorni è stata fatta anche
della confusione. Siamo riusciti persino a confondere i giornalisti
sugli impegni finanziari contenuti in questo piano.
Quindi da parte nostra credo che ce la dobbiamo mettere tutta
per rappresentare la situazione in modo corretto, chiaro e
trasparente per poter garantire la sostenibilità di questa azienda.
Dobbiamo garantire la sostenibilità, una sostenibilità con le
risorse necessarie, tenendo comunque conto del momento di
difficoltà che vive la Valle d'Aosta, perché ogni euro che non
viene buttato in un pozzo senza fondo, è un euro utile per cercare
di risollevare l'economia della nostra Valle, per cercare di dare
occupazione a chi è senza lavoro, a coloro che vivono delle
situazioni di difficoltà.
Quindi da parte nostra l'impegno è profuso nella direzione di
cercare di gestire al meglio le risorse a disposizione della
pubblica amministrazione. Risorse che devono essere messe a
disposizione di tutta la comunità valdostana.
Al di là di questo, è un piano che è inalveato nell'ambito della
legislazione nazionale. La legge Madia dice delle cose molto
chiare, dice che non possono essere fatti dei trasferimenti in
società in perdita nelle more della predisposizione e
dell'acquisizione di un piano industriale, e così è stato fatto. E
credo che di questo dobbiamo ringraziare le professionalità che si
sono messe a disposizione per redigerlo, ringraziare le parti
sociali che hanno accettato - sono venute al tavolo con mille
difficoltà, ma credo con grande senso di responsabilità - di
confrontarsi e ringraziare i lavoratori che credo abbiano acquisito
anche loro la consapevolezza delle difficoltà che la Casa da gioco
sta vivendo. Ma ritengo che questo non può che essere il punto di
partenza, perché il piano contiene delle azioni, delle linee di
indirizzo che poi devono essere declinate, alle quali bisogna dare
contenuto.
È importantissimo, d'ora in avanti, che ci si possa confrontare,
che un confronto tra la
governance
e le parti sociali sia un
confronto serio nell'interesse dell'attuazione del piano, perché
solo con l'attuazione del piano e nel garantire che si possano
verificare le condizioni in esso contenute, riusciamo a dare
sostenibilità a questa azienda.
È stato richiamato da più colleghi che sono intervenuti: questa
è l'ultima chiamata. Ritengo che la situazione sia molto delicata,
una situazione alla quale siamo obbligati a dare delle risposte di
carattere straordinario, sia a livello di approccio, sia nei loro
contenuti. Non condivido i ragionamenti che sono stati fatti -
magari anche in modo un po' scherzoso per sdrammatizzare - sul
costo pagina di questo piano, di 3 mila euro di costo-pagina,
perché io vorrei ricordare che non c'è nessun problema se vogliamo
parlare anche di costo-riga, perché questo autunno, quando abbiamo
visto la Finanziaria, il trasferimento di 48 milioni era scritto in
sei righe. L'unica documentazione che era agli atti, erano sei
righe dentro la Finanziaria, con un costo-riga quindi di 6 milioni
di euro. Se vogliamo parlare di costo-pagina, ci sono anche dei
costi-pagina che possiamo andare a vedere a quanto ammontavano,
quando ci sono state delle dimissioni eccellenti o delle revoche di
incarichi all''interno della Casa da gioco, ma questa sfida non ci
appartiene.
Noi vogliamo avere un confronto serio, corretto, mettendo al
centro l'azienda. E credo che è solo così facendo che si possa dare
speranza di garantire un futuro alla Casa da gioco. È solo con un
approccio improntato alla massima correttezza da parte di tutti,
che possiamo creare le condizioni per far vivere la Casa da gioco,
per garantire un futuro a coloro che lavorano, per garantire un
futuro alle loro famiglie. Sicuramente il momento è estremamente
difficile per i lavoratori, sono stati già chiamati a dei sacrifici
negli anni scorsi, hanno accettato accordi che prevedevano delle
riduzioni delle loro spettanze, degli emolumenti, a fronte dei
quali non ci sono poi stati dei riscontri per quanto concerne gli
aumenti dei ricavi che venivano prospettati.
Io credo che è solo lavorando in questa direzione che si possa
rimettere la Casa da gioco sulla via del risanamento, sulla via del
rilancio e sulla via della sostenibilità, nell'interesse della
Valle d'Aosta e di tutti i Valdostani.
Presidente -
Ci sono richieste di intervento? Ha chiesto
la parola il consigliere Perron, ne ha facoltà.
Perron (UV) -
. Solo se ci può spiegare le modalità di
votazione. Se ce lo ricapitola, tenendo conto anche degli ordini
del giorno e degli emendamenti. Solo per chiarezza ai fini del
dibattito in aula.
Presidente -
Per prima cosa gli ordini del giorno e dopo,
separatamente, emendamenti e piano. Le votazioni separate,
l'avevamo già detto, 19.01 e 19.02.
Se poi volete fare congiuntamente la dichiarazione di voto,
nessun problema. Chiarito questo aspetto, chi vuole prendere la
parola?
Passiamo agli ordini del giorno. Ordine del giorno numero uno.
Ha chiesto la parola il Consigliere Cognetta. Ne ha facoltà.
Cognetta (M5S) -
Grazie Presidente. Per illustrare il
primo ordine del giorno. Il primo ordine del giorno, alla luce di
un piano che - secondo me, e anche dalla discussione che è venuta
fuori sinora - non dà delle risposte precise rispetto ai problemi
che ci sono, chiede di incaricare il Governo affinché dica ai
consulenti e all'amministratore Di Matteo di riportare all'esame
della Commissione competente, entro il 30 maggio di quest'anno, tre
cose.
La prima è un progetto di riorganizzazione interna delle risorse
umane necessarie allo svolgimento dell'attività aziendale. In
sostanza, un organigramma con i valori delle persone che servono
per svolgere le varie funzioni.
Il secondo punto: riportare alla Commissione, sempre entro il
30/05, un progetto reale e sostenibile per il recupero delle quote
di mercato, quindi come si vuole sviluppare l'attività del Casinò e
quali azioni si metteranno precisamente in campo - e anche quanto
costeranno magari - per capire come recuperare quote di
mercato.
Il terzo punto invece, sempre per il 30/05: riportare alla
Commissione di verificare il livello di efficienza e le necessità
strutturali per garantire la qualità dell'erogazione dei servizi e
la possibilità della loro erogazione nel corso delle ventiquattro
ore. Mi riferisco in questo caso al Billia e a ciò che è stato
detto nel piano, cioè che ci sono delle difficoltà rispetto alla
sua propria attività.
Sostanzialmente chiedo che con precisione venga detto quante
persone sono necessarie per lavorare all'interno del Casinò, quali
attività si vogliano mettere in campo per fare un rilancio reale ed
efficace della Casinò, di che risorse quindi abbiamo bisogno, sia
economiche che umane, e successivamente come dare i servizi in
maniera corretta rispetto a quello che si ritiene essere un cinque
stelle.
Presidente -
Ha chiesto la parola l'assessore Chatrian.
Ne ha facoltà.
Chatrian (ALPE) -
Collega, su questo ordine del giorno
sarà cura dell'azienda iniziare un percorso di trattativa totale
sia dal punto di vista di accordi di natura sindacale, di natura
giuridica, di opportunità e di conseguenza legata al fabbisogno
interno dell'azienda tutta, della macchina tutta, sia nel reparto
giochi che nel reparto hôtellerie.
Noi pensiamo che gli indirizzi inseriti nel piano declinino gli
obiettivi che si vogliono raggiungere, ma che questo sia compito
dell'azienda insieme alle forze sindacali, ai rappresentanti
sindacali per poter addivenire in prima battuta probabilmente a un
accordo-quadro, magari di massima, per poter avviare le trattative
di totale riorganizzazione e, in seconda battuta, declinare reparto
per reparto esigenza e fabbisogno interno all'azienda. Detto
questo, la proposta del Governo, di questa maggioranza su questo
ordine del giorno è un'astensione con l'impegno, nel momento in cui
ci sarà un primo documento firmato tra le parti, di richiedere
all'amministratore unico di venire in Commissione e spiegare,
illustrare qual è stato il percorso e poi soprattutto declinare il
prosieguo della - se non trattativa - riorganizzazione totale
all'interno dell'azienda.
Presidente -
Ha chiesto la parola il consigliere
Cognetta. Ne ha facoltà.
Cognetta (M5S) -
Assessore, è proprio sulla questione di
metodo, a questo punto, che non ci troviamo. Io vorrei sapere prima
quale sarà la trattativa con i sindacati, che idea abbiate e che
idea quindi abbia l'amministratore, e poi magari si va a trattare
per ottenere quel risultato. Invece lei dice lo facciamo dopo,
faremo una trattativa. Faranno una trattativa, mi scusi. Per
carità, voi non fate niente. La trattativa, dicevo, è una cosa che
quindi non ci compete. Non ci compete sapere - come ho già detto
nel mio intervento in discussione generale - se certi giochi
verranno mantenuti, sviluppati piuttosto che tolti e così via, o
che tipi di azioni di
marketing
si faranno per far arrivare
altre persone, clienti possibilmente facoltosi, come scrivete
voi.
Di conseguenza, è un piano che non dice assolutamente nulla.
Questo lo dimostra chiaramente. La sua risposta ha dimostrato
chiaramente che questo piano non dice assolutamente nulla. Punto e
basta. Questo è il risultato di questo ordine del giorno. Mi fa
piacere, perché finalmente è evidenziato anche con un voto.
Presidente -
Altri? Non ci sono altri interventi,
possiamo mettere in votazione l'ordine del giorno numero uno.
Dichiaro aperta la votazione.
Presenti: 33
Votanti           
: 15
Favorevoli: 15
Astenuti: 18 (Bertin, Bertschy, Borrello, Certan, Chatrian,
Fabbri, Fosson, Gerandin, Grosjean, Marquis, Morelli, Nogara,
Norbiato, Padovani, Restano, Roscio, Rosset e Viérin)
Il Consiglio non approva.
Ordine del giorno numero due. Per l'illustrazione ha chiesto la
parola il Consigliere Cognetta. Ne ha facoltà.
Cognetta (M5S) -
Avrei potuto scrivere nelle premesse
"visto che non verrà approvato l'ordine del giorno numero uno, ci
sarà la votazione sul numero due", però non potevo prevederlo e
quindi ho spiegato il perché io faccia questa richiesta.
Con l'ordine del giorno numero due chiedo molto semplicemente di
non liquidare nessuna fattura a favore dei consulenti, finché non
ci daranno un piano degno di questo nome. È una cosa abbastanza
semplice e direi anche lineare. Se paghiamo qualcuno per avere un
piano di ristrutturazione aziendale, vorrei leggere un piano di
ristrutturazione aziendale e pagarlo di conseguenza. Siccome questo
non lo è, a detta loro, perché dovremmo pagarlo? Mi sembra una
richiesta... facile! Quando vedremo un piano, allora faremo il
pagamento. Se invece continuiamo a regalare soldi in giro, poi non
ci lamentiamo se il Casinò va a fondo perché è giusto, come avete
detto noi, pagare perché le professionalità interne non ci sono. Ma
ci sono per fare l'altro piano, quello che manca? Perché se non ci
sono nemmeno per quello, allora tanto vale aspettare di pagare
quando vedremo un piano degno di questo nome. Io non metto in
discussione la professionalità, anzi. Però paghiamolo quando ci
danno quello che gli abbiamo chiesto, e non prima. Quindi chiedo,
molto semplicemente, di domandare all'amministratore di non
procedere alla liquidazione di alcuna fattura a favore dei
professionisti incaricati, prima di aver ricevuto e fatto approvare
dal Consiglio regionale un piano di ristrutturazione aziendale con
il dettaglio dei costi del personale e delle azioni di dettaglio
per il rilancio della società.
Si aspetta, prima di pagare, di avere un piano.
Presidente -
Ha chiesto la parola l'assessore Chatrian,
ne ha facoltà.
Chatrian (ALPE) -
Il piano c'è, il piano è stato
elaborato. Io penso che ci siano dei ruoli completamente diversi
tra il socio e l'azienda e la discussione di ieri e di oggi ne
porta contezza nel merito, non nella forma.
Poi se si vogliono fare altri ragionamenti, ognuno può
indubbiamente mettere in evidenza le criticità o la pochezza, come
stamattina altri colleghi hanno parlato di banalità più totali. Io
penso che il piano, redatto in fretta, abbia al suo interno i
contenuti per poter dare contezza da una parte e dei punti di
caduta importanti dall'altra, in modo da poter riequilibrare
un'eredità pesantissima senza giocare sulle cose o senza comunque
affrontare serenamente le trattative che da domani pomeriggio o da
dopodomani inizieranno fra azienda e lavoratori, anche perché c'è
una procedura in atto lanciata il 20 febbraio. Io penso che
l'azienda abbia tutti gli interessi di creare le condizioni, di
reperire il fabbisogno totale per poter non lasciare indietro
nessuno. Ci asterremo su questo ordine del giorno.
Presidente -
Ha chiesto la parola il consigliere Perron,
ne ha facoltà.
Perron (UV) -
Per dichiarazione di voto, nel senso che
noi, a differenza del Presidente Marquis e dell'Assessore, non ci
sentiamo in dovere di ringraziare il
pool
di
professionisti.
Né per il modo in cui si sono posti nei confronti della
politica, perché le tirate di orecchie da parte dell'avvocato Di
Matteo le respingiamo al mittente. Valuteremo quando ci saranno,
nel merito, i risultati, di fare forse qualche considerazione in
più.
Né per il lavoro prodotto finora.
Quindi il suggerimento che avanza il collega ci sembra di buon
senso: l'azienda viene invitata a lavorare su cosa? Su una serie di
suggerimenti vaghi e nebulosi, alcuni condivisibili, tipo lo
spostamento dei tavoli piuttosto che l'aumento delle entrate? Ne
abbiamo già discusso per due giorni, non li rievochiamo. Quindi ci
sembra una puntualizzazione questa che viene proposta di buon
senso, di un segnale di discontinuità rispetto all'impostazione che
voi avete criticato finora.
Quindi benissimo, facciamo ammenda di ciò che è stato e
accogliamo questo nuovo metodo di lavoro. Quando ci saranno degli
atti concreti, tangibili che si vedono in modo concreto, benissimo,
si procederà alla liquidazione di fatture in questo senso. Credo
che sia interesse non solo dell'azienda, ma anche dei
professionisti. Prima elaboreranno e prima produrranno dei
risultati, prima si procederà a regolare anche i compensi
professionali. Quindi, da un punto di vista del voto, sosterremo
questa iniziativa.
Presidente -
Ha chiesto la parola il Consigliere
Guichardaz. Ne ha facoltà.
Guichardaz (PD-SIN.VDA) -
Anche noi sosterremo questo
ordine del giorno, anche per testimoniare, al pari dei nostri
colleghi del Movimento 5 Stelle, dell'Union, credo anche i colleghi
dell'EPAV, che questo
pool
di professionisti, più di dieci
professionisti, nove - peraltro rimane un mistero anche il numero -
non sono riusciti tutti insieme a farne uno.
Si sono messi insieme in dieci a fare un piano, che io continuo
a dire - da umile ispettore di igiene, non da "espertone" come
tutti gli altri che hanno evidenziato la bellezza di questo piano e
la fattibilità - che è un piano banale, dai contenuti estremamente
ideali e di principio, ma che non contiene nulla.
Il motivo per cui abbiamo sostenuto anche il precedente ordine
del giorno era proprio per dare una fattibilità, per dire:
cerchiamo di portare almeno un piano di riorganizzazione all'esame
della Commissione. Non basta dire: "riorganizzeremo"! Sembra quasi
un programma elettorale, ma i programmi elettorali sono misurati
poi nelle successive elezioni. Qua l'unico sistema per misurare è
non pagare questa gente. Voi vi troverete costretti, colleghi, a
richiedere indietro i soldi, perché questo piano qua non compone
nulla in termini operativi.
Poi, siccome parliamo di corrispettivi - e vi ringrazio per
averci dato indicazioni come arrivare alle lettere di incarico
professionale! - queste lettere di incarico professionale intanto
definiscono che, di base, questi professionisti costano quasi 300
mila euro, poi bisogna capire l'IVA, i contributi del 15 percento,
del 5 percento, il rimborso delle spese vive: la trasferta in pompa
magna dell'altra volta, una trasferta dove abbiamo pagato alberghi,
ristoranti, benzina e chi più ne ha più ne metta ai dieci che
potevano evitare di venire, bastava che si facessero rappresentare.
C'è scritto qua. Su questi incarichi tra l'altro avete anche
scritto, e io dico avete perché non ci raccontate la frottolina che
la politica non mette il naso in queste cose, perché non vi si
crede proprio. Non si crede che il proprietario non mette il naso
nel piano di ristrutturazione, che lascia a questo sconosciuto
avvocato Di Matteo il boccino - come direbbe l'assessore Chatrian
in una delle sue frequenti e folkloristiche definizioni - in mano a
questo personaggio e voi non mettete mano e non date delle
indicazioni?
Personaggi tra l'altro che hanno nel loro contratto, contratti
che scadono tutti il 31 maggio 2017, gente che è stata pagata per
un mese e mezzo di "lavoro", perché l'hanno finito un mese fa, 35
mila euro più IVA, più CPA più tutto quanto: Giovannini è stato
pagato 10 mila euro per un mese e mezzo di lavoro, e c'è scritto
"l'eventuale necessità di prorogare l'impegno professionale oltre
tale data sarà oggetto di apposito accordo scritto". Questo
risponde ai dubbi che evidenziavo stamattina: voi avete inserito
queste persone all'interno dell'organizzazione per lasciarcele. Non
ci raccontate la frottola degli incarichi fatti a scadenza il 31
maggio, perché in questi incarichi è esattamente scritto che qua li
potete tenere
ad libitum
, fino a quando il signor Di Matteo
ritiene che siano utili.
Quando ci vengono a raccontare che sono pagati come Frigerio o
Pinco Pallo, intanto sono pagati come Frigerio per un mese e mezzo
di non lavoro, o di lavoro fatto, a mio parere - lo dico da neofita
- malamente. In più, quanto gli date? Continuate a dargli ogni mese
e mezzo 300 mila euro? Io direi, accettate e aderite a questa
richiesta di buon senso del collega Cognetta. Aspettiamo di vedere
i risultati di questo piano, visto che l'avvocato Di Matteo ha
detto che lui con il suo
staff
- estendendo la
responsabilità anche a loro - sono garanti della buona riuscita del
piano, dopo di che li paghiamo. Magari gli rifate il contratto e
mettete anche delle percentuali aggiuntive, oltre a quelle che
avete già messo all'avvocato Di Matteo con il 40 percento, non so
quanto, rispetto agli 80 mila euro che gli pagate all'anno. Perché
poi abbiamo anche dimenticato anche gli 80 mila più il premio di
produzione dell'avvocato Di Matteo, magari li paghiamo a risultato.
Troviamo un
escamotage
, troviamo un sistema. Lì sì che a
quel punto diventa ragionevole aver preso uno squadrone di
cosiddetti "esperti" a mettere mano alla ristrutturazione. Ma se
voi non aderite a questa, che è semplicemente una questione di buon
senso, come non avete aderito a quella prima che era una questione
di buon senso richiamata un po' da tutti...
Io ho fatto sindacato quindici anni, ma non esiste sedersi
intorno a un tavolo se non c'è un documento o una proposta di
riorganizzazione sulla quale cominciare a lavorare.
Presidente -
Ha chiesto la parola il consigliere
Rollandin. Ne ha facoltà.
Rollandin (UV) -
Siamo un po' stupiti che questo ordine
del giorno non venga accolto, allora l'impegno che veniva
sollecitato ai tempi, e che era dato per scontato, di portare in
Consiglio la proposta, è fuffa, perché qui si chiede solo questo.
O, peggio ancora, non c'è, che è quello che abbiamo detto da più
giorni.
Se non c'è il piano, come si fa ad andare a trattare, su che
cosa si tratta? Se c'è una controparte, è perché rispetto a una
proposta di ridurre l'orario, o altro, ci sarà una discussione. Noi
chiediamo di capire qual è la proposta che viene fatta - dopo tutto
questo che voi dite "studio nell'azienda" - per migliorare, per
controbattere, per cambiare, rivedere? Noi si chiede solo di
portare in Consiglio e dire: "la trattativa comincia di lì, si dice
in quel reparto questi vengono spostati - dico una stupidaggine - o
vengono riqualificati, il piano di riqualificazione..." e questo dà
l'idea di come si ristruttura. Questo era, ed è, l'ABC di un
qualsiasi contratto, di un qualsiasi confronto.
Se non c'è questo, evidentemente non c''è tantomeno la volontà
di portarlo all'attenzione del Consiglio, che notoriamente veniva
sempre chiamato in causa per dire: "come, non avete portato in
Consiglio, non lo dite al Consiglio, non venite a presentarlo in
Consiglio"!
Quindi qui con questo voi dite che non siete nella possibilità
di arrivare in Consiglio con un documento che dica che cosa verrà
fatto nel raccordo che c'è con le forze sindacali. Mi sembra un
aspetto molto difficile da capire, e soprattutto in controtendenza
con tutto quello che avete predicato da anni. Questo, soprattutto,
voi.
Presidente -
Non ci sono altri interventi, possiamo
mettere in votazione?
Ha chiesto la parola il consigliere Marguerettaz. Ne ha
facoltà.
Marguerettaz (UV) -
Solo per capire se il Governo intende
replicare alle richieste... Intervengo, perché sono veramente
stupito del fatto che il Governo non replichi. Sfiora la
provocazione. Però voglio fare anch'io un ragionamento, che
probabilmente va al di là dell'ordine del giorno, e chiederei
veramente al Governo di rispondere, perché da un lato si dice: "noi
pagheremo i professionisti nel momento in cui avremo delle
proiezioni, dei documenti concreti", dall'altro si dice: "no, non
va bene".
Allora, rispetto a questo, se è vero che - se ho capito bene
quello che dice il Governo - ritiene che i professionisti abbiano
fatto il loro compito, per la prosecuzione, prendendo il la
dall'intervento di Guichardaz, chiedo: "Di Matteo darà degli altri
incarichi?" Se ha avuto bisogno di questo supporto fino ad oggi per
scrivere niente magari è esagerato ma direi poco o nulla, da adesso
in avanti darà altri incarichi?
Noi abbiamo fatto dei 116 ai quali non è stata data risposta.
Nei 116 chiedevamo una serie di documentazioni, ivi compresa la
comparazione degli altri
competitor
per sapere se c'era
qualcuno che aveva offerto di più, che aveva offerto di meno. Non
può essere così sbrigativa la risposta dicendo: "noi pubblichiamo a
chi diamo". No, noi abbiamo chiesto di sapere qual è stato il
percorso per affidare a queste persone.
Ad esempio, ci sono delle voci che circolano, dove si dice che
Botta, che è il consulente che avete preso, sarà il nuovo direttore
dell'albergo e sarà ovviamente coordinato da un altro direttore.
Rispetto al
curriculum
, qualcuno oggi ha detto erano
vent'anni che non era in Italia. Quello è stato un punto di forza
che lo ha portato a sceglierlo? Rispetto a questo ordine del giorno
noi abbiamo l'obbligatorietà di fare chiarezza. Se ci dite che
questi hanno assolto al compito, automaticamente io mi chiedo: "Di
Matteo cosa fa?". Il Presidente Marquis ha detto che la Deloitte ha
certificato questo piano industriale. Ma guardi che, io ero in
Commissione, non è mica così. Il dottor Santamaria, mi pare si
chiami, ha detto una cosa diversa. Adesso gliela prendo. Ha detto:
"Come consulenti Deloitte abbiamo partecipato alla stesura di
questo piano a supporto di tutti i professionisti, che hanno
parlato poc'anzi. Fino adesso sostanzialmente ci siamo occupati
dello sviluppo tecnico". Non hanno mica messo il bollino blu. Poi
c'è una cosa particolare, perché dice "noi abbiamo iniziato a
lavorare dal 28 aprile e la chiusura è stata quella del 10 maggio".
Quindi non è un mese e mezzo, la Deloitte ha lavorato dodici
giorni. Hanno detto di aver iniziato il 28. Mi pare che si siano
fatti pagare bene per sostanzialmente occuparsi dello sviluppo
tecnico. Se andiamo avanti di questo passo, noi abbiamo un avvocato
Di Matteo che come unico compito avrà quello di fare bandi, firmare
incarichi e staccare assegni e... fare comunicati e dire che noi
siamo politici con la "p" minuscola.
Presidente -
Per il governo, ha chiesto la parola
l'assessore Chatrian. Ne ha facoltà.
Chatrian (ALPE) -
. Non mi sottraggo alla risposta, anche
perché ho risposto al collega Cognetta, quindi in quanto Governo
avevamo già risposto all'interpellante. Per quanto riguarda i
rapporti di natura contrattuale fra amministratore unico e
consulenti, innanzitutto la responsabilità è dell'amministratore
unico nei confronti dei consulenti. Mi fa piacere che il collega
oggi metta in evidenza certi passaggi molto importanti. Noi abbiamo
avuto fino a qualche giorno fa, e continuiamo ad avere, in azienda
consulenti che in questi anni hanno fatturato più di 1,4 milioni di
euro. Consulenti.
Ma non è un discorso di fare i nomi! Lei mi ha fatto delle
domande, sto rispondendo ai quesiti che lei ha posto. Innanzitutto
i rapporti di natura contrattuale: è l'amministratore unico che
tiene i rapporti con i consulenti e non il sottoscritto. Per quanto
riguarda i contratti che sono stati fatti e che non sono stati
pubblicati: ci sono delle scadenze. Immagino e sono certo che
l'amministratore, prima di liquidare le parcelle, verifichi se il
lavoro è stato fatto compiutamente rispetto all'incarico conferito.
Per quanto riguarda invece il lavoro svolto, questo è stato fatto
su incarico per redigere il piano di ristrutturazione
aziendale.
Presidente -
Ha chiesto la parola il consigliere
Cognetta. Ne ha facoltà.
Cognetta (M5S) -
Io credo che o le cose vengono
circostanziate, oppure è inutile continuare così, perché così come
io ho una serie di elementi, li avete anche voi del Governo e
quindi circostanziamo quello che ha detto così una volta per tutte
facciamo chiarezza, perché è un continuo dire e non dire, mettere
una mano avanti e l'altra dietro. Io quando vengo in aula e faccio
le interrogazioni, le interpellanze, gli ordini del giorno o quello
che è, ho sempre la documentazione dietro a supporto di ciò che
dico. Quindi se qualcuno vuole a questo punto specificare nel
dettaglio il fatto a cui faceva riferimento lei, Assessore, questo
forse era il momento giusto per dirlo. Così una volta per tutte
sgombriamo il campo da tutto quanto quello che è stato fino adesso
e ci portiamo un pezzo avanti. Io mi chiedo ancora, dal 10 marzo ad
oggi, perché non l'abbiate fatto. Questo era un momento
meraviglioso. Se non lo fate, si vede che c'è un problema anche da
parte vostra. Ed è evidente, a questo punto. Oppure lo fate.
Presidente -
Non ci sono altri interventi, mettiamo in
votazione l'ordine del giorno numero due. Dichiaro aperta la
votazione.
Presenti: 34
Votanti: 16
Favorevoli: 16
Astenuti: 18 (Bertin, Bertschy, Borrello, Certan, Chatrian,
Fabbri, Fosson, Gerandin, Grosjean, Marquis, Morelli, Nogara,
Norbiato, Padovani, Restano, Roscio, Rosset e Viérin)
Il Consiglio non approva.
Ordine del giorno numero tre. Chiede la parola il consigliere
Cognetta, ne ha facoltà.
Cognetta (M5S) -
. L'ordine del giorno numero tre cerca in
qualche modo di dare un'indicazione, visto che nel piano non ce ne
sono molte, su come poter risparmiare 2,111 milioni di euro che
oggi come oggi direi che non sono pochi, visti i costi e i problemi
della Casinò. In particolare porto un elenco di servizi
esternalizzati dalla Casa da gioco, dati forniti in Commissione,
quindi non del tutto sconosciuti.
Elenco quelli messi all'ordine del giorno che sono: per gli
elettricisti 202 mila euro, servizio di portierato 165 mila euro,
operazioni di conta 132 mila euro, facchini hotel 156 mila euro,
pulizie 1,071 milioni di euro,
housekeeping
385 mila euro,
che fanno un totale di 2,111 milioni di euro.
Cosa chiedo con questo ordine del giorno? Chiedo al Governo,
affinché dia indicazioni all'amministratore per utilizzare la forza
lavoro presente all'interno dell'azienda prima di affidare degli
incarichi all'esterno, in maniera tale da poter risparmiare questi
soldi e pagare giustamente i lavoratori che ci sono. Ed è chiaro
che queste cose magari andrebbero prese in considerazione
nell'ambito di un piano di discussione, di ristrutturazione
aziendale e di discussione con i sindacati. Potrebbero essere cose
che si possono fare, o che non si possono fare, ma almeno tenerle
presenti forse era una cosa importante. Anche perché ci sono
sicuramente delle attività - e le ho portate anch'io in quest'aula
- che venivano svolte da dipendenti del Casinò, e ancora oggi gli
stessi dipendenti sono all'interno della Casinò stessa. Quindi sono
state esternalizzazioni fatte per modo di dire. Allora, anche voi
conoscevate la situazione e avete presente com'è ciò che viene
gestito all'interno della società, mi chiedo come mai non ne
abbiate tenuto conto all'interno del piano perché, ripeto, sono
2,111 milioni di euro all'anno, che può fare bene.
Attendo una risposta anche su questo.
Presidente -
Ha chiesto la parola l'assessore Chatrian.
Ne ha facoltà.
Chatrian (ALPE) -
Condividiamo questo ordine del giorno,
che chiede al governo regionale affinché dia indicazioni alla nuova
governance
. Ma, anche senza emendarlo, penso che sia
corretto eventualmente al termine dell'impegnativa dove si dice "o
formato all'uopo", rimarcare che dipende dalla formazione, dipende
dal tempo di formazione, ma penso che quello sia assolutamente un
dettaglio. Comunque, dal punto di vista politico, condividiamo
questo ordine del giorno e quindi lo sosteniamo.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Mi fa piacere che accogliate questo
ordine del giorno, mi resta solo la domanda del perché siamo dovuti
arrivare a questo punto. Ma è una domanda che resta tra me e
me.
Presidente -
Ha chiesto la parola il consigliere
Guichardaz. Ne ha facoltà.
Guichardaz (PD-SIN.VDA) -
Intanto per confermare anche il
nostro voto, quindi credo che alla fine sarà un voto unanime. Io
colgo l'occasione per chiedere come fare ad arrivare ai dati che ci
ha fornito il collega Cognetta e come fare a capire. Io ho navigato
su questo sito dell'Amministrazione trasparente, dove compaiono e
scompaiono le cose a seconda del momento e non sono ancora riuscito
a capire tutte queste esternalizzazioni a chi sono state affidate
fino ad ora e chiedo che qualcuno mi indichi - magari il collega
Padovani che è esperto di navigazione nel sito del Saint-Vincent
Resort & Casino - dove troviamo queste attività esternalizzate,
visto che lei ci ha dato indicazione sul come fare a
raggiungere.
Poi giusto per capire se l'avvocato Di Matteo - credo voi
abbiate il suo numero di telefono - se lui abbia tolto quei bandi
per l'esternalizzazione che erano stati fatti, erano stati messi
nel sito; qualcuno mi ha indicato il percorso, anche lì
tortuosissimo per arrivare, credo che ci saranno arrivati a quel
bando quantomeno persone alle quali era stata data indicazione che
esisteva il bando, perché altrimenti è impossibile. Di solito
questi bandi devono essere messi in buona evidenza e quindi in
prima pagina. Se lei mi sa dire se l'avvocato Di Matteo, visto che
la politica non mette il naso nella conduzione, ad un certo punto
si è reso conto che forse non era il caso di esternalizzare o se
siete intervenuti voi a dirgli che forse non era il caso, pure in
costanza di (Legge) n. 223 tra l'altro, di fare dei bandi di
esternalizzazione, visto che pare di aver capito che era partito
con molta buona intenzione, dopo di che sono stati ritirati.
Presidente -
Non ci sono altri interventi, mettiamo in
votazione l'ordine del giorno numero tre. Dichiaro aperta la
votazione.
Presenti: 33
Votanti           
: 33
Favorevoli: 33
Il Consiglio approva all'unanimità.
Ordine del giorno numero quattro. Chiede la parola il
consigliere Cognetta. Ne ha facoltà.
Cognetta (M5S) -
Con questo quarto e ultimo ordine del
giorno che presento, pongo l'accento su una questione relativa agli
introiti lordi che provengono dalla Casa da gioco verso la Regione.
Questa percentuale, che è del 10 percento, è fissata all'interno
del disciplinare approvato nel 2011, che fissa una quota, quella
del 10 per cento, degli introiti lordi che la Casa da gioco
conferisce, rispetto a quello che viene giocato, direttamente alla
Regione. Io chiedo - poi so già che qui entriamo in una discussione
molto più grande di quella che voglio fare io in questo ordine del
giorno, è semplicemente uno spunto - dicevo io chiedo di abbassare
questa percentuale, che attualmente è del 10 percento, allo 0,1
percento. In questo modo, quei 6 milioni abbondanti, o 6 milioni
circa a seconda delle annate, che vengono dati dalla Casinò alla
Regione, di fatto vengono azzerati e restano nelle casse della
Casinò. Ma contestualmente a questo, contemporaneamente a questa
possibilità, dico anche di diminuire la quota di capitale di fondi
che viene data alla Regione della quantità che in teoria dovremmo
incamerare. Mi spiego meglio: se noi dobbiamo ricevere 6 milioni
dalla Casinò e le diamo un finanziamento di 6 milioni, tanto vale
che ci teniamo i 6 milioni noi, loro si tengono i loro e facciamo
molto più in fretta. Questo lo chiedo ovviamente per un periodo
limitato: solo per tre anni, perché immagino che questo piano andrà
sicuramente a migliorare la situazione economica della Casinò, e
quindi fra tre anni non ci sarà più bisogno di avere questo
abbassamento e si potrà tornare al 10 percento. D'altronde l'avete
scritto - non in maniera chiara, ma perlomeno come auspicio
all'interno del piano - quindi mi sembra giusto dare un termine di
tre anni. So che poi ci sono tutta una serie di questioni legate a
questo aspetto, però io ritengo che sia una strada anche questa da
perseguire, da provare a mettere in campo, prima di dare
tout
court
dei soldi e quindi vi chiedo di prendere in
considerazione e di fare questo tipo di analisi. Io lo chiedo dal 1
giugno di quest'anno, poi questo chiaramente impatta sul bilancio
me ne rendo conto, ma si possono cambiare le date. Ripeto, sono
ragionamenti che andavano fatti al momento della stesura del
piano.
Presidente -
Per il governo chiede la parola l'assessore
Chatrian. Ne ha facoltà.
Chatrian (ALPE) -
. Sono delle valutazioni che oltretutto
abbiamo fatto anche noi in queste settimane, ma che non avrebbero
dato contezza rapida soprattutto al primo finanziamento, quello
legato agli 8 milioni di euro entro il 31 maggio 2017. Questa la
prima considerazione.
La seconda per quanto riguarda, invece, il discorso più tecnico.
Il fatto di recepire tale ordine del giorno ci obbliga dall'altra
parte a modificare il triennale nel momento in cui stiamo parlando
di 2017, 2018 e 2019. Poi c'è un secondo punto comunque importante
per come è stato elaborato il piano e il relativo disegno di legge:
il sostegno di natura pubblica interviene sul 2017 e il 2018 e non
sul 2019 dove, come è stato previsto nel piano, gli equilibri di
bilancio, i 6,3 milioni previsti per il 2019, sono in entrata, ma
non sono a saldo zero.
Non so se sono chiaro. Non sono a saldo zero, quindi
bisognerebbe non solo modificare, ma far rientrare nelle casse non
a saldo zero, come intendeva lei nel deliberato da quello che ho
potuto capire, ma successivamente. Su questo noi come governo, come
maggioranza comunque ci asteniamo sull'ordine del giorno, ma una
valutazione attenta eventualmente nel prosieguo della Finanziaria
per il 2018 e il 2019 si può fare, per verificare le possibilità a
saldo zero, perché io penso che sia quello l'obiettivo che ci sta
ponendo il quesito, ma che deve essere comunque riequilibrato nel
triennale.
Presidente -
Ha chiesto la parola il Consigliere
Cognetta. Ne ha facoltà.
Cognetta (M5S) -
Assessore, mi rendo conto, infatti per
questo era messa in questo modo, ma il punto è che rispetto alle
modifiche che avete inserito - che i consulenti hanno inserito
all'interno del piano - questa nota non è stata nemmeno presa in
considerazione. E allora, visto che si è parlato del disciplinare e
di come modificare: i cambi assegni, il 14 percento di
manifestazioni e così via, è stato saltato
tout court
. E la
cosa devo dire che per degli esperti, molto più esperti di me, è
sembrata strana, perché in realtà si può fare qualcosa. Questo è un
altro dei motivi per cui questo piano non mi ha convinto. Poi
quando passeremo agli emendamenti, è vero che ho sbagliato dove ho
messo i due emendamenti e quindi non potranno essere discussi e
votati, però vi spiegherò perché ho messo anche quegli emendamenti.
C'era un motivo anche lì, ed è un'altra possibilità che non è stata
presa in considerazione.
Ci sono troppe cose che tecnicamente hanno dei problemi, e lo
dico io che non sono un esperto, strapagato come questi.
Presidente -
Ha chiesto la parola il consigliere
Marguerettaz. Ne ha facoltà.
Marguerettaz (UV) -
Noi prendiamo atto delle affermazioni
che ha fatto il collega Chatrian rispetto a questo tema. Riteniamo
che possa essere oggetto di valutazioni. Ci sono dei pro e dei
contro. Il tema, direi, è particolarmente complesso, per cui anche
noi annunciamo la nostra astensione a questo ordine del giorno.
Presidente -
Ha chiesto la parola l'assessore Chatrian.
Ne ha facoltà.
Chatrian (ALPE) -
Nel rispondere al collega Cognetta,
mirando la risposta per quanto riguarda il disciplinare, oltretutto
viene ripreso dalla modifica del disciplinare e rinviato alle
prossime sedute, quindi ci sarà una discussione generale per quanto
riguarda il disciplinare. Quindi io dicevo per il discorso sia
finanziario sia di rapporti tra Regione e azienda, comunque, da
parte nostra c'è la volontà di reperire e trovare le soluzioni
migliori.
Presidente -
Non ci sono altre richieste di intervento,
metto in votazione l'ordine del giorno numero quattro. Dichiaro
aperta la votazione.
Presenti: 33
Votanti           
: 1
Favorevoli: 1
Astenuti: 32 (Baccega, Bertin, Bertschy, Bianchi, Borrello,
Certan, Chatrian, Contoz, Crétier, Fabbri, Farcoz, Follien, Fosson,
Gerandin, Grosjean, Guichardaz, Isabellon, Lanièce, Marguerettaz,
Marquis, Morelli, Nogara, Norbiato, Padovani, Péaquin, Perron,
Restano, Rollandin, Roscio, Rosset, Testolin e Viérin.)
Il Consiglio non approva.
