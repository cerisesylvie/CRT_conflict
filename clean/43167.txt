Classificazione
ELEZIONI
ENTI LOCALI
Comuni



Oggetto del Consiglio n. 595 del 26 maggio 2021 - Resoconto
OGGETTO N. 595/XVI - D.L. n. 23: "Disposizioni straordinarie
in materia di elezioni comunali per l'anno 2021".
Bertin (Presidente) -
Consiglieri, riprendiamo. Siamo al
punto n. 6.01 dell'ordine del giorno. Per il D.L. 23 sulle elezioni
comunali il relatore è il consigliere Grosjacques a cui passo la
parola per la relazione.
Grosjacques (UV) -
Questo disegno di legge, votato
all'unanimità nella riunione della I Commissione di giovedì 20
maggio, si è reso necessario in considerazione del perdurare
dell'emergenza epidemiologica da Covid-19 in analogia con quanto
previsto dallo Stato per le tornate elettorali della primavera 2021
per rispondere all'esigenza di differire a una domenica compresa
tra il 15 settembre e il 30 novembre 2021 le elezioni del Consiglio
comunale di Ayas che si sarebbero dovute tenere tra il 1° maggio e
il 15 giugno 2021, con la conseguente proroga dei mandati
elettorali degli organi del Comune fino alla medesima data.
Tutto ciò in considerazione della competenza primaria in materia
di elezioni comunali, che ci consente di poter effettuare scelte
nell'interesse delle nostre comunità, anche tenendo conto della
possibilità che possano essere indette anche le elezioni comunali
di Saint-Pierre per il quale nel mese di agosto scadranno i
diciotto mesi di commissariamento e con i Commissari si è
relazionato il Presidente della Regione nelle scorse settimane e
questa ipotesi è stata in qualche modo messa sul tavolo in attesa
naturalmente del pronunciamento del Ministero degli interni.
Questa disposizione pertanto è in analogia con quella statale e
prevede appunto la possibilità che vengano inserite nella stessa
tornata elettorale anche le elezioni dei Consigli comunali, che
potrebbero essere rinnovati per motivi diversi dalla scadenza di
mandato, come potrebbe essere nel caso del Comune di
Saint-Pierre.
Il presente disegno di legge si compone di tre articoli:
l'articolo 1 prevede al comma 1 il differimento a una domenica
compresa tra il 15 settembre e il 30 novembre 2021 delle elezioni
del Consiglio comunale di Ayas e la conseguente proroga dei mandati
elettorali degli organi fino alla medesima data.
Il comma 2 prevede che vengano inserite nella stessa tornata
anche le elezioni comunali dei Consigli comunali che potrebbero
essere rinnovati se le condizioni che ne rendono necessario il
rinnovo si dovessero verificare entro il 1° settembre 2021
compreso. Oltre a tale data, si prevede invece che le elezioni dei
Consigli comunali interessati si svolgano in una domenica compresa
tra il 1° maggio e il 15 giugno dell'anno 2022.
In tutti i sopra richiamati casi la convocazione dei comizi
elettorali è disposta ai sensi del comma 3 dell'articolo 1 con
decreto del Presidente della Regione nel rispetto dei termini
sanciti dall'articolo 21 della legge regionale n. 4/1995, quindi
entro il sessantesimo giorno succedente a quello antecedente a
quello della votazione.
Limitatamente poi alle elezioni dell'anno 2021, per evitare
fenomeni di assembramento di persone e dunque prevenire la
diffusione del virus, il comma 4 dispone altresì che il numero
minimo di sottoscrizioni richieste per la presentazione delle liste
e delle candidature sia ridotto a un terzo e che le operazioni di
votazione si svolgano, oltre che nella giornata di domenica dalle
07:00 alle 23:00, anche nella giornata di lunedì dalle 07:00 alle
15:00.
Il comma 5 prevede infine le necessarie disposizioni per
assicurare il distanziamento sociale.
Gli articoli 2 e 3 recano rispettivamente la clausola di
invarianza finanziaria e la dichiarazione d'urgenza.
Presidente -
Apriamo la discussione generale sul D.L. 23.
Qualcuno intende intervenire in discussione generale? Non vedo
richieste di intervento, pertanto chiudo la discussione generale.
Ci sono repliche da parte del Governo? Non vedo richieste. Passiamo
a questo punto, anche vista la natura della legge piuttosto
tecnica, al voto. Articolo n. 1. La votazione è aperta. La
votazione è chiusa.
Presenti, votanti e favorevoli: 35
L'articolo n. 1 è approvato all'unanimità.
Articolo n. 2. Stesso risultato. Articolo n. 3. Stesso
risultato. A questo punto bisogna votare la legge nel suo insieme.
La votazione è aperta. La votazione è chiusa.
Presenti, votanti e favorevoli: 34
La legge è approvata all'unanimità.
