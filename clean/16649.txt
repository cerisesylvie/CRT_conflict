Classificazione
FORMAZIONE PROFESSIONALE


Resoconto integrale del dibattito dell'aula
Oggetto del Consiglio n. 3066 del 2 aprile 1998 - Resoconto
SEDUTA ANTIMERIDIANA DEL 2 APRILE 1998
OGGETTO N. 3066/X Esito del corso di qualificazione biennale per
parrucchieri. (Interrogazione)
Interrogazione Premesso:
- che la Giunta regionale ha istituito, con deliberazione n°
1788 del 19 aprile 1996, un corso di qualificazione biennale per
parrucchieri, finalizzato all'inserimento lavorativo dei
partecipanti presso le botteghe artigiane, conferendo uno specifico
incarico di insegnamento al sig. Corigliano Vincenzo e prevedendo
una spesa complessiva di circa 250 milioni di lire;
- che pochi mesi dopo è stato conferito, con deliberazione n°
5348 del 29 novembre 1996, un ulteriore incarico al sig. Abdel
Samie Galal, in qualità di "parrucchiere e stilista di fama
internazionale";
tutto ciò premesso il sottoscritto Consigliere regionale
Interroga
la Giunta regionale per conoscere:
a) se il corso si è effettivamente svolto secondo la convenzione
stipulata, quanti ragazzi vi hanno aderito e quanti lo hanno
concluso;
b) per quali ragioni, nonostante la dichiarata disponibilità di
molti parrucchieri, non risulterebbe che alcuno di questi allievi
abbia avuto la prevista collocazione presso le botteghe
artigiane;
c) qual è il costo complessivo del corso, considerato che sono
state previste diverse modificazioni relativamente allo svolgimento
delle lezioni;
d) quanti esercizi di parrucchiere e pettinatrice sono stati
avviati dal 1994 a oggi, e quanti ne sono stati chiusi, nonché
quali benefici concreti ritiene che tale iniziativa abbia fornito a
tale settore di mercato.
F.to: Tibaldi
Presidente Ha chiesto la parola l'Assessore all'industria,
artigianato ed energia, Mafrica.
Mafrica (GV-DS-PSE) Trattandosi di un corso biennale, come viene
anche esplicitato nella premessa, il corso non è ancora
concluso.
Si chiede se il corso si è svolto secondo la convenzione
stipulata, quanti ragazzi vi hanno aderito e quanti lo hanno
concluso; il corso è iniziato il 21 ottobre ?96, si è concluso il
primo anno e gli esami di ammissione al secondo si sono svolti il
20 novembre 1997. Rispetto all'organizzazione iniziale, invece che
svolgersi a Saint-Vincent, ha luogo nel laboratorio di Villeneuve,
e questo ha portato a una diversa organizzazione concordata con le
associazioni degli artigiani e dei parrucchieri, per cui invece di
una sola persona che svolge tutto il lavoro, sono impegnate due
persone ma senza aumento dei costi.
Al corso risultavano iscritti 12 allievi, 10 ragazze e 2
ragazzi, 11 di questi hanno concluso il primo anno di
formazione.
La spesa sostenuta per le giornate di formazione, che sono state
44 per complessive 400 ore teoriche e pratiche, è stata per il
primo anno di 84 milioni a fronte di una previsione di 135. Si è
quindi registrata una minore spesa di 51 milioni.
Il secondo anno è iniziato il 3 novembre 1997 ed è ancora in
svolgimento. Fino alla data odierna sono state svolte 21 giornate
di formazione per circa 190 ore. Gli allievi che hanno iniziato il
secondo anno sono 10 e la spesa sostenuta fino ad oggi è di 28
milioni. Complessivamente alla data odierna sono state svolte 65
giornate di corso per complessive 585 ore e per una spesa di 112
milioni.
Tutti gli allievi partecipanti al corso - qui c'è
un'informazione sbagliata del Consigliere Tibaldi - a partire dal
mese di aprile ?97, sono stati inseriti in stages presso vari
parrucchieri della regione, da Pont-Saint-Martin a Hône a Aosta; la
durata di ogni stage è di 4 mesi e impegna l'allievo da 3 a 5
giorni alla settimana con orario simile a quello di apertura degli
esercizi.
Il corso è motivo di soddisfazione per gli allievi e per le
rispettive famiglie. Apprezzamenti sono anche stati espressi dagli
operatori che ospitano i ragazzi negli stages. Va segnalato che una
ragazza nel frattempo è stata assunta dalla parrucchiera presso cui
opera, e che per un secondo allievo l'assunzione scatterà a
breve.
Diversi allievi, con il sostegno delle proprie famiglie, si
stanno attivando per avviare attività lavorativa autonoma dopo la
conclusione del percorso formativo.
Valutazioni comunque più puntuali saranno possibili, quando sarà
concluso il secondo anno di corso.
Rispetto agli spazi di attività, dai dati risultati ai registri
delle imprese artigiane negli anni dal ?94 al ?98, come richiesto,
sono state effettuate 58 cancellazioni e 46 nuove iscrizioni. Vi
dovrebbero essere spazi di sostituzione per nuove attività nel
settore e comunque una parte di questi avvierà l'attività autonoma,
un'altra opererà presso ditte esistenti.
Presidente Ha chiesto la parola il Consigliere Tibaldi.
Tibaldi (Ind) Mi allaccio subito alla premessa che ha fatto
l'Assessore: il corso non è ancora concluso, quindi non si può
avere ancora una definizione completa della sua validità ed
efficacia.
Diciamo anche però che il corso si sta avviando a conclusione,
perché nel mese di giugno questo corso terminerà e dovrebbe
traguardare gli obiettivi fissati nella delibera iniziale, quella
del 19 aprile 1996, e in quelle che ne hanno modificato in parte la
struttura. Quindi penso che l'interrogazione sia più che mai
pertinente e attuale su quella che è l'efficacia e l'efficienza
dello svolgimento di questo corso.
Le osservazioni che voglio fare sono innanzitutto sulla natura
di questa iniziativa, che è un corso di formazione professionale
rivolto a una categoria artigiana particolare e che è nato su una
serie di equivoci che poi sono stati corretti in corso di rotta, ma
della cui efficacia e funzionalità ottimistica in particolare
profusa dall'Assessore ci sono in realtà ancora molte
perplessità.
Sappiamo benissimo che questo corso, che si rivolgeva al settore
dell'acconciatura, dovrebbe formare dei collaboratori di bottega -
così si leggeva in delibera - perché il settore dell'acconciatura è
particolarmente ricettivo in termini occupazionali, a seguito della
crescita di una clientela più esigente che richiede sempre più
prestazioni di elevata qualità. Sulla delibera iniziale c'è stato
questo primo elemento che ha, come l'Assessore ben sa, sollevato
non poche proteste da parte degli operatori del settore perché
innanzitutto è stato concentrato in un'area, in particolare la
Comunità montana Monte Cervino, e in particolare nel paese di
Châtillon, dove l'affollamento di mercato è di un parrucchiere ogni
311 abitanti, stando alle statistiche nazionali. È il comune dove
c'è il maggior affollamento di parrucchieri rispetto alla
popolazione, compresi anziani e bambini. Quindi come abbia potuto
essere creato in quella zona e per quella comunità, questo ha
creato non poche perplessità e penso anche le legittime lamentele
da parte degli operatori artigiani della zona.
Non ci sono solo le lamentele degli operatori artigiani della
zona, ma anche quelle di operatori del resto della Valle, che si
sono visti creare un corso di formazione dall'oggi al domani della
modica cifra di 250 milioni complessiva, che dovrebbe fornire a dei
ragazzi un'istruzione artigiana secondo dei criteri che in realtà
lasciano a desiderare su quella che è la strutturazione della
delibera per quanto riguarda la formazione del corso, e dal punto
di vista teorico, e dal punto di vista pratico, e dal punto di
vista anche degli stages.
Non a caso ho citato in premessa che c'è stato questo ulteriore
conferimento con una deliberazione successiva a un parrucchiere e
stilista di fama internazionale, che risulta - mi perdoni,
Assessore, non sono un esperto nel settore - pressoché un emerito
sconosciuto. Questo parrucchiere non sembra che sia così
particolarmente conosciuto, come si vuol far credere nella delibera
che l'Assessore ha portato in Giunta allora, che poi ha modificato
e corretto secondo quelle che sono le esigenze di qualcuno.
Oltretutto, altre osservazioni che sono state fatte al
sottoscritto, ma che sono state rivolte anche direttamente
all'Assessorato competente, sono quelle relative al concreto
svolgimento dei corsi; come, quando e dove è stata svolta la
teoria? Non ci sono dimostrazioni pratiche di come sono stati fatti
questi corsi. Prendo per ufficiale la risposta dell'Assessore, io
spero che l'Assessore tenga conto anche di quelle che sono state le
legittime e fondate, ritengo, lamentele delle persone che si sono
rivolte al suo ufficio perché questo corso sulla carta aveva
un'impostazione, mentre in realtà sia per quanto riguarda la parte
teorica sia per quanto riguarda la parte pratica sembra che abbia
avuto uno svolgimento un po' più semplicistico.
La sensazione finale che ne ho tratto io, ma non solo io, è che
questo corso rientri in quella gamma di iniziative di formazione
professionale che spesso la Giunta o l'Amministrazione ha portato
avanti in questi anni e che hanno lasciato molti dubbi sulla
validità e sull'efficacia. È vero, il corso non è finito; è vero,
il primo anno ha dato il risultato che ha comunicato l'Assessore,
ovvero 12 allievi frequentanti, 11 formati, tutti gli allievi sono
stati inseriti nei 4 mesi 3 o 5 giorni lavorativi su settimana che
sono previsti fra un corso e l'altro. Chiedo che, a suffragio anche
di quanto sostenuto dall'Assessore, ci sia una documentazione sul
numero di allievi che lo hanno frequentato, sull'elenco degli
allievi che hanno effettivamente partecipato a questi stages, in
particolare dove lo hanno fatto.
Chiedo che a supporto delle sue dichiarazioni l'Assessore dia
anche qualche elemento in più, perché dire che tutto si è svolto
secondo i canoni previsti dalle delibere, tutto si è svolto secondo
gli accordi convenzionali, può essere un'affermazione di principio
che in questo caso deve essere, vista l'entità del corso e la
quantificazione delle prestazioni - che non vengono regalate anche
in termini di emolumento in moneta - supportata da qualcosa di più
concreto a dimostrazione dell'efficacia e dell'efficienza di questo
corso di formazione.
Presidente Ha chiesto la parola l'Assessore all'industria,
artigianato ed energia, Mafrica, per fatto personale.
Mafrica (GV-DS-PSE) Il fatto personale è questo: Tibaldi
sostiene che quello che dico non è vero.
Ho letto una relazione, se dico che un corso è stato fatto con
queste modalità pretendo di essere creduto e Tibaldi dovrebbe
sapere, quando fa l'interpellanza, che il corso non si è svolto a
Châtillon ma si svolge nei laboratori della Regione a Chavonne, che
quando si fanno i corsi ci sono i registri e che gli uffici
controllano le presenze e che commissioni specifiche fanno gli
esami. Mi pare che raccogliere lamentele vaghe, che erano fra
l'altro di due anni fa, e portarle due anni dopo in Consiglio sia
una questione...
Comunque, la regolarità del corso e le cose affermate dalla
relazione predisposta dagli uffici credo che non possano essere
messe in dubbio!
