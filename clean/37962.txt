Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 1590 del 18 novembre 2015 - Resoconto
OGGETTO N. 1590/XIV - Interpellanza: "Riorganizzazione del
lavoro dei reparti ospedalieri e del servizio sanitario in
relazione all'entrata in vigore dei nuovi orari per medici e
dirigenti sanitari".
Presidente
- Per l'illustrazione, chiede la parola la
Consigliera Morelli, ne ha facoltà.
Morelli (ALPE) -
Merci Monsieur le Président.
L'argomento che affrontiamo con quest'interpellanza è un
argomento alquanto ostico, che cercherò di spiegare in modo
comprensibile. Dal 25 novembre prossimo, per effetto della legge n.
161 del 2014, tutte le aziende sanitarie italiane dovranno
conformarsi ad una normativa europea che è già vigente in tutti gli
Stati dell'Unione europea sugli orari di lavoro e sulle pause
obbligatorie di riposo per i medici e i dirigenti sanitari, norme a
cui finora l'Italia ha derogato. La legge che è entrata in vigore
l'anno scorso, il 25 novembre 2014, prevede il riallineamento per
l'Italia alla normativa europea entro il 25 novembre del 2015 e da
questa data, salvo eventuali deroghe, tutte le amministrazioni
dovranno conformarsi e garantire le norme sull'orario e sui riposi
rispetto al limite massimo di 12 ore e 50 minuti di lavoro
giornaliero, non di 13, perché dopo 6 ore bisogna garantire almeno
10 minuti di pausa; al limite massimo di 48 ore di durata media
dell'orario di lavoro settimanale, calcolato su 4 mesi; al limite
minimo di 11 ore continuative di riposo nell'arco della giornata.
Questo vale per i medici e per i dirigenti sanitari, tenendo
presente che le chiamate in reperibilità potranno interrompere la
consecutività del riposo giornaliero e che le attività
libero-professionali in regime d'
intramoenia
non rientrano
nel calcolo dell'orario, perché sono svolte al di fuori dell'orario
di lavoro istituzionale.
In previsione dell'entrata in vigore di questa legge, quindi le
aziende sanitarie dovranno necessariamente modificare
l'organizzazione del lavoro dei reparti e di tutti i servizi
sanitari che contemplano il lavoro di un medico, pena la
possibilità di ricevere delle sanzioni da parte dell'autorità
competente locale in materia di lavoro, ma anche di non avere il
riconoscimento da parte delle assicurazioni che coprono il rischio
professionale per eventuali danni se i fatti avvengono in
contravvenzione di questa norma. Tutto questo ha un senso in sede
europea, sono stati valutati degli studi scientifici che hanno
dimostrato come vi siano dei limiti temporali oltre i quali l'uomo,
il medico rischia di fallire in modo evidente. Uno studio americano
ha rilevato che annualmente ci sono circa 300 mila errori che
sarebbero evitabili e che avvengono in particolare nelle ore del
mattino tra le 3 e mezza e la fine dell'orario, la fine del turno.
Sono riflessioni che, anche senza la base degli studi scientifici,
sorgono anche semplicemente con un po' di buon senso, è evidente
che la fatica accumulata dopo tante ore di lavoro può essere causa
di disattenzione e nel caso dei medici la disattenzione può avere
degli effetti molto gravi, drammatici sulla pelle dei pazienti. Se
da un lato dunque questa norma è assolutamente fondata e sensata e
va a garanzia dei diritti del malato, del diritto ad essere curato
da un medico che sia in piena efficienza e non da un medico che ha
accumulato ore di stanchezza, è evidente che questa norma
costituisce un problema per le aziende sanitarie, che si trovano
nella condizione di dover riorganizzare i servizi garantendo i
servizi ospedalieri, ma anche gli altri servizi resi dai
medici.
Abbiamo voluto presentare quest'interpellanza perché la
preoccupazione è grande in merito a quest'argomento, è confermata
dai toni preoccupati di tutti gli articoli che sono apparsi
ultimamente sulla stampa specializzata, ma non solo, anche sui
nostri giornali regionali, perché vi potrà essere la necessità di
aumentare il numero dei medici, cosa che cozza attualmente con il
blocco del turnover, ma anche con i tagli al settore della sanità.
Nella nostra regione queste preoccupazioni sono state chiaramente
espresse dal Direttore generale dell'USL, ma anche da altri
responsabili del settore, che mettono proprio l'accento sulla
necessità di riorganizzare andando a variare forse anche le
modalità di servizio e quindi andando a causare anche qualche
disagio ai cittadini. La nostra interpellanza pertanto vuole
capire: come si sta agendo nella nostra regione in merito a questo
problema; quali siano stati gli indirizzi dati all'USL in merito
alle priorità dei servizi da salvaguardare e sulla necessaria
riorganizzazione, quindi gli indirizzi impartiti all'USL da parte
della Regione e vorremmo capire se verranno soppressi o ridotti dei
servizi e quali saranno le conseguenze sui cittadini, sui pazienti,
sui malati. Quarta domanda: "
se vi saranno carenze di
personale
- se si è ipotizzato quali carenze di personale vi
potranno essere -
e come si pensa di sopperirvi
". La
ascoltiamo, Assessore, con molta attenzione.
Presidente -
Per la risposta, ha chiesto la parola
l'Assessore Fosson, ne ha la facoltà.
Fosson (UV)
- Sì, grazie.
L'ho ascoltata io con estrema attenzione, la ringrazio di
quest'interpellanza e anche del modo con cui l'ha presentata,
perché è stato estremamente corretto. È un argomento che lei ha
definito ostico, e che spero non diventi un grande ostacolo proprio
al nostro sistema sanitario, che è molto preoccupante, perché lei
lo ha descritto molto bene. Cambiare il sistema, se sarà necessario
rispettare completamente le nuove norme europee, comporterà
soprattutto per gli ospedali piccoli una grande difficoltà. È una
norma europea - lei l'ha già definito bene - che ha sicuramente un
substrato corretto, nel senso che stabilisce come devono essere
organizzati i riposi, proprio perché le statistiche più aggiornate,
più scientificamente corrette sugli errori medici dimostrano che
gli errori medici e del personale sanitario sono in aumento quando
l'orario del lavoro è più intenso, e anche gli incidenti sul lavoro
si verificano soprattutto alla fine di un turno. Il presupposto
quindi è corretto, nella sostanza: "si devono rispettare le nuove
turnistiche perché così si avranno degli incidenti in meno". Questi
schemi europei purtroppo sono molto impattanti sulla nostra realtà,
dove forse si è un po' trascurato questo discorso.
Cosa cambierebbe? L'ha detto giustamente lei: turni di lavoro
non superiori a 12 ore. Questo che cosa vuol dire? La ringrazio per
quest'interpellanza perché ci permette di sensibilizzare il
Consiglio, ma anche poi di dare una risposta che è impellente a
tutti gli operatori. Turni di lavoro non superiori a 12 ore vuol
dire che chi fa un turno di 12 ore nell'emergenza non lo può più
fare, di tale durata perché se lo chiamano all'undecima ora e
mezza, va oltre questo limite e quindi chi ha un turno di 12 ore
dovrà essere spostato ad un turno di 8 ore. Il riferimento è
l'orario massimo settimanale di 48 ore. Pensi che una volta, quando
abbiamo iniziato noi i turni di notte, per dirle come era il
sistema, i turni venivano contabilizzati e pagati al di fuori
dell'orario di lavoro come se fosse un'altra prestazione. Con
l'organizzazione che terrà conto del riposo minimo tra un turno di
lavoro e il successivo di 11 ore, si avrà un impatto in modo
importante sull'istituto della reperibilità, nel senso che il
reperibile, per non stare tutta una giornata ad aspettare la
richiesta d'intervento faceva la sua consulenza dopodiché tornava a
casa; se quest'intervento viene considerato come un intervento di
lavoro, lui poi deve stare a riposo per 11 ore, e questo
chiaramente fa saltare tutto l'attuale sistema dei turni. Su questo
devo dire che un po' all'italiana c'è una diversa interpretazione.
Lei ha già parlato di interruzione e quindi vedo che è aggiornata,
ma la prima sentenza del giudice del lavoro diceva che anche la
reperibilità è sospensione del riposo, quindi se è sospensione del
riposo, bisogna poi restare 11 ore senza lavorare. Anche se le
interpretazioni locali non fanno testo, un'interpretazione del
Veneto invece parla di interruzione e questo sarebbe già un grosso
vantaggio, perché se è interruzione, allora si conta il riposo
prima della chiamata e dopo la chiamata.
Certo che questo porta tutta una riorganizzazione, come dicevo.
La legge del 2003 che recepisce quest'indicazione europea prevede
delle possibili deroghe a seguito di una contrattazione collettiva.
La contrattazione collettiva è quella che viene fatta tra ARAN, i
responsabili del Ministero e i sindacati più rappresentativi e
viene fatta proprio oggi, di cui non le so dire il risultato.
Quest'incontro tra sindacati e Ministero è l'unico, a parte il
Ministro che potrebbe fare un'altra deroga, che può modificare
questi turni di lavoro; perché si fa così tardi? Noi è già da tempo
che portavamo all'attenzione del Ministro quest'osservazione,
perché chiaramente il confronto che c'è già stato tra Ministro e
sindacati non è andato a buon fine e l'ARAN con i sindacati sta
facendo un po' il braccio di ferro, nel senso che i sindacati
richiederanno un'apertura di contrattazione ampia sul contratto
nazionale prima di concedere e di mettersi d'accordo su eventuali
deroghe, che però non potranno più essere come prima per il
ragionamento sulla sicurezza che ha fatto lei. Lo spazio politico è
uno spazio molto esiguo anche perché ci sono le sanzioni. In questi
giorni ci siamo sentiti a lungo con l'Assessore Aru della Sardegna,
ho parlato con Martha Stocker dell'Alto Adige, e tutti capiscono e
vogliono andare verso l'interpretazione dell'interruzione per la
reperibilità, ma su tutto il resto si aspetta questa concertazione
collettiva che avviene oggi, dopodiché ci sarebbe solo più lo
spazio per un intervento del Ministro che proceda ad una ennesima
deroga. Le dico che lo spazio politico è molto esiguo perché nella
prossima riunione degli Assessori alla sanità non è neanche
all'ordine del giorno, però il 25 novembre si avvicina in modo
importante. In Italia è chiaro che le cose succedono a volte agli
ultimi minuti, quindi speriamo ancora che ci sia una possibilità,
però comunque il Direttore generale ha già riunito i direttori di
dipartimento e gli operatori e oggi vede i sindacati per mettere
comunque in atto le misure per rivedere le turnistiche. La priorità
è l'emergenza e questo è evidente.
Sicuramente una possibilità è l'assunzione di personale, e
questo è evidente, e probabilmente si andrà a valutare anche la
questione economica, ma mi permetta di dire che non è solo una
questione economica. Infatti, laddove ci sono tre emodinamisti che
operano in emergenza e che affrontano 150 casi d'infarti all'anno,
si deve modificare completamente il loro turno in funzione dei
riposi e da tre ne servono sei, questi ultimi non faranno più 50
emodinamiche all'anno per uno, la casistica individuale sarà molto
più diluita. Il rischio di avere molti professionisti in sede
specialistica vuol dire magari la riduzione della
performance
del singolo operatore, con conseguente
preoccupazione per il futuro.
Finisco dicendo che l'applicazione della nuova normativa
penalizza soprattutto le piccole Regioni come la nostra. Durante un
congresso venerdì scorso ad Alessandria ho avuto un incontro con
l'Assessore del Piemonte e mi permetto di dire che con questa norma
le grandi Regioni andranno ad accorpare gli ospedali, cosa che non
sono riuscite a fare anche per l'opposizione politica di alcuni
sindaci. Loro con questa nuova norma europea avranno - mi permetta
- la giustificazione o la possibilità di unire degli ospedali, così
come c'è lo stimolo di molti sindacati di medici, di sanare dalla
reperibilità al turno perché si avrebbe così un turno fisso e tempo
libero per fare altre attività. C'è veramente una preoccupazione
perché il sistema Valle d'Aosta è un sistema congeniato e
performante e il doverlo cambiare porrà dei grossi problemi. La
riorganizzazione, sperando nell'interpretazione dell'interruzione e
non della sospensione, dovrà portare in diversi casi ad
un'assunzione di nuovo personale. Tale prospettiva rimarrebbe
fattibile per certe emergenze ancora di più degli accordi
interregionali, che però sono sempre accordi con l'ospedale di
Ivrea, quindi non nutro una grande preoccupazione e la ringrazio
per quest'interpellanza. Tra oggi e domani sarà l'ultima
possibilità perché il Ministero intervenga in altro modo sennò il
piano sarà in questo senso.
Presidente -
Per la replica, chiede la parola la
Consigliera Morelli, ne ha la facoltà.
Morelli (ALPE)
- Merci Président.
Assessore, ha confermato quindi tutte le nostre preoccupazioni,
in più sottolineando il fatto che questa norma va a penalizzare le
regioni piccole come la nostra. Capiamo che le professionalità
vanno valorizzate al massimo e che probabilmente abbiamo sempre
cercato di agire con buon senso, però oggi è con questa norma che
dobbiamo fare i conti e quindi è a questa norma che dovremo
conformarci, ricordando peraltro che gli altri Paesi europei già lo
hanno fatto, quindi dovremo farcene carico. Giustamente...
(interruzione di un Consigliere, fuori microfono)
...a quanto ho letto io, forse non tutti ma altri Paesi europei
lo hanno fatto. Giustamente anche lei ha riconosciuto che questa
non è un'emergenza, non è una cosa piovuta dal cielo, ma che è dal
2003 che se ne parla, la legge è del 2014, è entrata in vigore il
25 novembre del 2014, ad un anno di distanza, se permette, noi ci
aspettavamo una risposta più puntuale. Ai nostri quesiti è stato
risposto pacatamente condividendo le preoccupazioni, però c'erano
anche delle domande puntuali a cui non è stato risposto: verranno
soppressi o ridotti i servizi se vi saranno carenze di personale (e
ci ha confermato che ce ne saranno)? Come pensiamo di sopperirvi?
Apprezziamo insomma la condivisione della preoccupazione, ma
dobbiamo dire che ci aspettavamo anche risposte più concrete. Ci ha
detto: "oggi è in atto una fase di contrattazione, aspettiamo di
vedere quale sarà il risultato", beh, lo spazio politico però lei
ci dice che è esiguo. Io quindi credo che dobbiamo anche fare un
po' di necessità virtù, lei ha detto che per le grandi Regioni sarà
l'occasione per andare a riorganizzare, beh, forse anche noi
avremmo già dovuto cogliere questa modifica e fare di necessità
virtù, cogliendo quest'obbligo di adeguamento come uno stimolo a
riorganizzare il nostro ospedale dal punto di vista dei reparti,
dal punto di vista delle strutture, cosa che sentiamo ripetere
ormai da anni, sollecitata da più parti, dai sindacati e che,
secondo noi, non può più essere rimandata e procrastinata proprio
per i tagli di bilancio che regolarmente vengono evocati.
Siamo certi che una riorganizzazione potrebbe anche produrre dei
risparmi e, come giustamente diceva poc'anzi il collega Gerandin,
ci vuole la capacità e la volontà di farlo e di affrontare il
problema, ma senza guardare a parentele o amicizie. Questo è quello
che noi ci auguriamo venga fatto anche tardivamente, perché,
insomma, per quanto riguarda nello specifico questa norma, ci
sembra che arrivare all'ultimo momento ancora una volta in una
situazione come la nostra, dove c'è un'unica azienda, un unico
ospedale importante, dovrebbe metterci nelle condizioni di trovare
delle risposte adeguate in tempi più ragionevoli. Grazie.
Presidente -
Punto 22 all'ordine del giorno.
