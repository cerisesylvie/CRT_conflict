Classificazione
AMBIENTE
Parchi, riserve naturali, aree protette e attrezzate



Oggetto del Consiglio n. 765 del 29 luglio 2004 - Resoconto
OGGETTO N. 765/XII - Discussione generale del disegno di legge:
"Nuova disciplina della Fondazione Gran Paradiso - Grand Paradis.
Abrogazione delle leggi regionali 14 aprile 1998, n. 14, e 16
novembre 1999, n. 34".
CAPO I
DISPOSIZIONI GENERALI
Articolo 1
(Finalità e oggetto)
1. Al fine di promuovere la valorizzazione dei comuni
valdostani territorialmente interessati dal Parco nazionale Gran
Paradiso, la presente legge detta nuove disposizioni in materia di
Fondazione Gran Paradiso - Grand Paradis, istituita ai sensi della
legge regionale 14 aprile 1998, n. 14 (Istituzione della Fondazione
Gran Paradiso - Grand Paradis), di seguito denominata
Fondazione.
CAPO II
DISCIPLINA DELLA FONDAZIONE
Articolo 2
(Natura giuridica)
1. Per il perseguimento delle finalità di cui all'articolo 1,
la Regione sostiene le attività della Fondazione, con sede presso
il villaggio minerario di Cogne.
2. La Fondazione ha personalità giuridica di diritto privato
e non persegue scopi di lucro.
3. Per le finalità di sostegno di cui al comma 1, la Regione
assicura, mediante comodato d'uso per la durata della Fondazione,
gli immobili o le porzioni di immobili di proprietà regionale siti
nell'area del villaggio minerario di Cogne, interessati
dall'attività della Fondazione, con le relative pertinenze, gli
arredi e gli allestimenti.
Articolo 3
(Scopi)
1. La Fondazione persegue, nei comuni valdostani
territorialmente interessati dal Parco nazionale Gran Paradiso, i
seguenti scopi:
a) promozione del turismo naturalistico;
b) promozione, sviluppo, coordinamento e gestione del
complesso dei centri visitatori e dei centri di educazione
ambientale del Parco nazionale Gran Paradiso;
c) promozione, coordinamento e gestione di:
1) giardini alpini e arboreti;
2) musei locali, esposizioni temporanee e centri
congressi;
3) ogni altra attività ritenuta utile ed opportuna al fine
della valorizzazione delle caratteristiche naturalistiche e
culturali del territorio interessato;
d) informazione, offerta di servizi e diffusione di materiale
e di pubblicazioni a carattere turistico.
2. Al fine del raggiungimento degli scopi di cui al comma 1,
la Fondazione può svolgere o gestire attività commerciali, di
accoglienza e di ristorazione.
Articolo 4
(Soci)
1. Aderiscono alla Fondazione, previa riconferma
dell'adesione da parte dei rispettivi organi competenti:
a) la Regione Valle d'Aosta;
b) la Comunità montana Grand Paradis;
c) i Comuni di Aymavilles, Cogne, Introd,
Rhêmes-Saint-Georges, Rhêmes-Notre-Dame, Valsavarenche,
Villeneuve;
d) il Parco nazionale Gran Paradiso;
e) il Museo minerario regionale;
f) l'Associazione professionale Guide del Parco nazionale
Gran Paradiso.
2. Possono altresì aderire alla Fondazione, previa
deliberazione del consiglio di amministrazione, gli enti, pubblici
o privati, idonei a concorrere al raggiungimento degli scopi di cui
all'articolo 3.
3. I requisiti di idoneità cui subordinare l'adesione sono
stabiliti dallo statuto.
Articolo 5
(Patrimonio)
1. Il patrimonio della Fondazione è costituito dai
conferimenti in comodato di immobili regionali o di altri enti,
pubblici o privati, ritenuti utili allo svolgimento dei compiti e
al perseguimento degli scopi della Fondazione.
2. Il patrimonio può essere alimentato, oltre che con i
proventi dell'attività della Fondazione, con elargizioni,
donazioni, eredità, legati, mobiliari e immobiliari, di quanti,
condividendo gli scopi e l'operato della Fondazione, abbiano la
volontà di contribuire alla sua attività.
3. La Fondazione può stipulare contratti e convenzioni,
nonché compiere quanto necessario per il raggiungimento dei propri
scopi.
Articolo 6
(Organi)
1. Sono organi della Fondazione:
a) il presidente;
b) il consiglio di amministrazione;
c) il comitato esecutivo;
d) il collegio dei revisori dei conti.
Articolo 7
(Consiglio di amministrazione)
1. Il consiglio di amministrazione è costituito da un
rappresentante per ogni singolo ente aderente alla
Fondazione.
2. La rappresentanza della Regione spetta ad un consigliere
regionale, appartenente alla commissione consiliare competente in
materia di aree naturali protette, designato dalla Giunta
regionale.
3. Il presidente, al quale spetta la rappresentanza legale
della Fondazione salvo che per gli atti espressamente riservati al
direttore dallo statuto, e i membri del consiglio di
amministrazione sono nominati con decreto del Presidente della
Regione e durano in carica cinque anni. Il presidente della
Fondazione è scelto tra i componenti del consiglio di
amministrazione.
4. Il consiglio di amministrazione approva lo statuto e il
bilancio. Le relative deliberazioni sono trasmesse alla Giunta
regionale entro quindici giorni dalla loro adozione.
5. Al consiglio di amministrazione spetta ogni altro compito
attribuitogli dallo statuto, il quale ne disciplina altresì le
modalità di funzionamento.
Articolo 8
(Comitato esecutivo)
1. Il comitato esecutivo, nominato dal consiglio di
amministrazione, è composto:
a) dal presidente della Fondazione;
b) dal dirigente della struttura regionale competente in
materia di aree naturali protette, o suo delegato;
c) da uno dei sindaci dei Comuni il cui territorio ricade nei
confini del Parco nazionale Gran Paradiso a rotazione, o suo
delegato;
d) dal direttore dell'ente Parco nazionale Gran Paradiso, o
suo delegato;
e) da un rappresentante degli altri enti che abbiano aderito
alla Fondazione, designato dai medesimi enti, o suo
delegato.
2. I compiti e le modalità di funzionamento del comitato
esecutivo sono disciplinati dallo statuto.
Articolo 9
(Collegio dei revisori dei conti)
1. Il controllo sulla gestione amministrativa e contabile
della Fondazione spetta ad un collegio, composto da tre componenti
effettivi e da due supplenti.
2. Il collegio dei revisori dei conti è nominato dalla Giunta
regionale tra gli iscritti nel registro dei revisori contabili e
dura in carica cinque anni. Il presidente è scelto tra i membri
effettivi.
3. Ai componenti del collegio dei revisori dei conti spettano
i compensi stabiliti dalla Giunta regionale con propria
deliberazione.
4. Il collegio dei revisori dei conti invia annualmente alla
Giunta regionale una relazione, allegata al rendiconto, che
illustra l'attività svolta.
Articolo 10
(Direttore)
1. Il direttore della Fondazione è nominato dal comitato
esecutivo ed è scelto tra persone in possesso di idonei titoli e di
comprovata esperienza professionale.
2. Il direttore:
a) esegue le decisioni del comitato esecutivo;
b) è responsabile della corretta e puntuale esecuzione del
programma di attività e della gestione del personale della
Fondazione;
c) propone agli organi della Fondazione iniziative e progetti
preordinati allo sviluppo dell'attività della Fondazione
stessa.
d) partecipa ai lavori degli organi della Fondazione, senza
diritto di voto.
Articolo 11
(Proventi)
1. Alle spese necessarie al funzionamento della Fondazione si
provvede con i contributi annui versati dagli enti aderenti, il cui
ammontare è determinato dal consiglio di amministrazione, nonché
con i contributi a qualsiasi titolo versati da enti pubblici o
privati.
2. La concessione del contributo annuo da parte della Giunta
regionale è subordinata, compatibilmente con le disponibilità di
bilancio, alla presentazione, entro il 30 settembre, del bilancio
preventivo, relativo all'anno per il quale si richiede il
contributo e di un dettagliato piano di attività redatto nel quadro
di una più ampia programmazione triennale. Il contributo regionale
è corrisposto fino ad un massimo del 70 per cento del bilancio
preventivo. La Giunta regionale può concedere un acconto sul
contributo spettante, nella misura massima del 70 per cento; il
saldo è erogato alla presentazione del bilancio consuntivo relativo
all'esercizio al quale il contributo si riferisce.
CAPO III
DISPOSIZIONI FINALI, TRANSITORIE E FINANZIARIE
Articolo 12
(Abrogazioni)
1. Sono abrogate le seguenti leggi regionali:
a) 14 aprile 1998, n. 14;
b) 16 novembre 1999, n. 34.
Articolo 13
(Disposizioni transitorie)
1. Il consiglio di amministrazione provvede, entro sei mesi
dall'entrata in vigore della presente legge, all'adeguamento dello
statuto in conformità alle disposizioni della presente
legge.
2. Gli organi in essere alla data di entrata in vigore della
presente legge restano in carica sino all'adeguamento dello statuto
e, comunque, sino all'insediamento dei nuovi organi, nominati in
conformità al nuovo statuto e nel rispetto delle disposizioni della
presente legge.
3. Limitatamente all'anno 2004, il bilancio preventivo della
Fondazione è presentato entro tre mesi dall'entrata in vigore della
presente legge.
Articolo 14
(Disposizioni finanziarie)
1. L'onere derivante dall'applicazione della presente legge è
determinato in euro 174.810 per l'anno 2004 e in euro annui 250.000
a decorrere dall'anno 2005.
2. L'onere di cui al comma 1 trova copertura nell'obiettivo
programmatico 2.2.1.08. (Parchi, riserve e beni ambientali) ed al
relativo finanziamento si provvede mediante utilizzo di pari
importo dello stanziamento iscritto al capitolo 39620 (Contributo
per il funzionamento della Fondazione Gran Paradiso - Grand
Paradis) dello stesso obiettivo programmatico del bilancio di
previsione della Regione per l'anno 2004 e di quello pluriennale
per il triennio 2004/2006.
3. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 15
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Si dà atto che il Consigliere Borre non partecipa alla
discussione dell'oggetto.
Président - La parole au rapporteur, le Conseiller Fey.
Fey (UV) - Su questo disegno di legge, riguardante la Fondazione
"Gran Paradiso", voglio illustrare quanto segue.
A 6 anni dall'istituzione della Fondazione "Gran Paradiso -
Grand Paradis" e dopo 4 anni di attività è emersa l'esigenza di una
nuova disciplina che, tenendo conto del ruolo di riferimento che
essa ha assunto negli anni, fornisca strumenti ancora più efficaci
per il coordinamento delle varie attività di promozione e sviluppo
intraprese nei comuni compresi nel territorio del Parco del Gran
Paradiso. Questo il senso del disegno di legge regionale n. 38 che
si propone proprio di migliorare la struttura operativa e
amministrativa della fondazione.
Rispetto al precedente testo di legge, la nuova disciplina
vorrebbe introdurre un quadro più preciso delle attività affidate
alla fondazione, precisando le finalità e gli enti partecipanti e
adeguando, in particolare, la composizione dei relativi organi e
l'ammontare del contributo regionale. Sono stati così meglio
definiti gli scopi che, secondo l'articolo 3, vanno dalla
promozione del turismo naturalistico, anche attraverso la gestione
e il coordinamento dei centri visitatori e dei centri di educazione
ambientale, a compiti di informazione, offerta di servizi e
diffusione di materiale e di pubblicazioni turistiche; inoltre,
alla fondazione spetterebbero anche compiti di promozione,
coordinamento e gestione di attività commerciali e promozionali, di
accoglienza e ristorazione. Troviamo in quest'ultimo aspetto,
definito nel punto terzo dell'articolo 3, un ampliamento
significativo rispetto al passato perché, nell'ambito delle
attività utili e opportune alla valorizzazione del territorio
interessato, vengono definite, e quindi incoraggiate, quelle di
natura più commerciale legate all'accoglienza e alla ristorazione.
Troviamo qui un riconoscimento esplicito dell'importanza del ruolo
che può giocare il "turismo sostenibile" un turismo capace cioè di
valorizzare un territorio, la sua cultura, i suoi prodotti in
un'ottica rispettosa delle identità locali e della natura.
Importanti novità riguardano inoltre la composizione del
Consiglio di amministrazione che sarà costituito da un
rappresentante per ogni ente aderente. La nuova disciplina ha
scelto di definire direttamente - 1° comma dell'articolo 4 -, e non
più attraverso lo statuto, i soci della fondazione, che saranno: la
Regione, la Comunità montana Grand Paradis, i Comuni di Aymavilles,
Cogne, Introd, Rhêmes-Notre-Dame, Rhêmes-Saint-Georges,
Valsavarenche, Villeneuve, il Parco nazionale del Gran Paradiso, il
Museo minerario di Cogne e l'Associazione professionale del Parco
del Gran Paradiso. Resta, altresì, la possibilità di adesione di
altri soci previa deliberazione del consiglio di amministrazione.
Si è voluto, in questo modo, dando cioè maggior peso a ciascuno dei
componenti del consiglio di amministrazione, da una parte
riconoscere alla fondazione un ruolo maggiore e più indipendente
dall'Amministrazione regionale - che, comunque, continuerà a
nominare i componenti del consiglio con decreto del Presidente
della Regione - e, dall'altra, snellire quest'organo in un'ottica
di maggiore efficacia e efficienza gestionale. Inoltre, si iscrive
nel medesimo solco la decisione di demandare al consiglio di
amministrazione la nomina del presidente della fondazione, a cui
spetta la rappresentanza legale. Ricordo che nella precedente
normativa la presidenza spettava all'Assessore competente o a un
consigliere da lui delegato. Infine, è importante segnalare -
articolo 7, comma 2 - che la rappresentanza della Regione spetterà
a un consigliere regionale, nominato dalla Giunta tra gli
appartenenti della Commissione consiliare competente in materia di
aree naturali protette. Da un punto di vista strettamente
gestionale, il consiglio di amministrazione, a cui spetta la
definizione delle linee politiche d'intervento, nominerà il
comitato esecutivo e il direttore dell'ente che avranno invece il
compito di realizzare il programma delle attività. In particolare,
sono state adeguate e precisate le funzioni del direttore, al quale
verrebbero demandati compiti di gestione e di esecuzione delle
decisioni del comitato, di gestione del personale con la facoltà,
inoltre, di proporre iniziative e progetti mirati allo sviluppo
della fondazione.
Un ulteriore passo in avanti nella direzione di una maggiore
ottimizzazione degli strumenti gestionali è rappresentato dal fatto
che il disegno di legge non vincola più lo statuto. Quest'ultimo,
da approntare entro 6 mesi dall'eventuale approvazione di questa
disciplina, disciplinerà nel dettaglio compiti e funzionamento, in
particolare del comitato esecutivo e del consiglio di
amministrazione. Spetterà quindi al consiglio di amministrazione,
nel suo ruolo di indirizzo politico, il compito di adeguare lo
statuto alle nuove disposizioni di legge.
Per quanto concerne infine la concessione di un contributo annuo
da parte della Giunta regionale, essa sarebbe subordinata alla
presentazione, entro il 30 settembre, del bilancio preventivo
relativo all'anno per il quale si chiede il contributo. Questa
norma si prefigge due obiettivi principali: da una parte,
consentire una sempre più precisa programmazione degli interventi
da parte della fondazione, in linea con le esigenze di un ambiente
economico competitivo; dall'altra, dare alla Regione e ai cittadini
maggiori strumenti di controllo dell'efficienza dell'operato. Il
contributo regionale, calcolato in 174.810 euro per quest'anno e
250.000 per il prossimo, è corrisposto fino a un massimo del 70%
del bilancio preventivo con possibilità di concedere un acconto
nella misura massima del 50%.
Grazie dell'attenzione.
Président - Je rappelle que nous discutons sur le nouveau texte
de la IIIe Commission, qui a donné son avis favorable à la
majorité, ainsi que la IIe Commission.
La discussion générale est ouverte.
La parole au Conseiller Riccarand.
Riccarand (Arc-VA) - Questo provvedimento interviene rispetto
alla legge approvata nell'aprile 1998 dal Consiglio regionale e che
ha permesso di istituire e di avviare a funzionamento questa
fondazione che, come dicevo prima intervenendo sul Parco regionale
del Mont Avic, aveva un preciso significato politico-culturale,
cioè si trattava di affiancare alla presenza dell'Ente Parco un
organismo che, all'interno del territorio del Parco del Gran
Paradiso per i comuni valdostani, ma anche piemontesi, che hanno
dei territori all'interno del parco, favorisse le iniziative
finalizzate a questo modello di sviluppo cosiddetto "sostenibile",
quindi valorizzasse la presenza di un'area protetta per farne
elementi di vantaggio economico anche da parte delle popolazioni
locali. La fondazione quindi è stata concepita con un organismo che
viene creato a partire dai primi aderenti, regioni e comunità
montana, che si allargava via via a ulteriori aderenti sia sul
versante valdostano, sia in prospettiva sul versante piemontese,
ovviamente se un'intesa si realizzasse.
Passati 5 o 6 anni, avviato il funzionamento della fondazione,
si rende necessario una revisione della normativa per snellire
alcuni aspetti, per sganciare lo statuto dalla legge regionale, in
modo da renderlo più facilmente adattabile alla nuova situazione,
pertanto si è fatta la scelta di inserire in legge tutta una serie
di disposizioni, che prima erano inserite nello statuto della
fondazione, con l'effetto, da una parte, di appesantire la legge,
ma di evitare dall'altra di avere questo doppio sistema di legge
regionale e statuto della fondazione. Il problema che però pone
questo disegno di legge è un problema di riflessione sui suoi
contenuti, nel senso che la fretta con cui è stato portato
all'esame delle competenti commissioni del Consiglio non ha
permesso di fare un lavoro di approfondimento adeguato su questo
provvedimento, che è già arrivato in commissione con una serie di
difetti molto evidenti, tant'è vero che già in commissione
l'Assessore, sulla base della discussione che vi è stata, ha
presentato una decina di emendamenti. È un testo quindi che, dal
punto di vista della tecnica legislativa, delle scelte, aveva molti
punti discutibili e li ha ancora, nel senso che questo è un
provvedimento che è stato iscritto ai lavori della commissione e la
nomina del relatore e l'illustrazione sono state effettuate nella
stessa seduta, tanto per dire il sistema di operare delle
commissioni in questo periodo. Sono stati dati tempi molto
ristretti per approfondire una materia che invece richiedeva una
maggiore meditazione. Il risultato è che è pervenuto in aula un
testo che, pur già abbondantemente rimaneggiato in II e in III
Commissione, presenta ancora molti aspetti da discutere, da
calibrare, da rivedere a nostro avviso. Indico quali sono questi
punti su cui vi sono dei chiarimenti che devono essere introdotti,
con il rischio, se non si fa un'operazione accorta, di andare a
cambiare il "segno" di tale organismo, che è nato con precise
finalità; se si vuole mantenere le finalità che aveva la sua
istituzione, quindi bisogna far attenzione a certi passaggi,
altrimenti si determina uno snaturamento.
Un primo aspetto che non è stato risolto rispetto ai lavori
della commissione: il testo precedente conteneva un preciso
riferimento anche alla parte piemontese, perché l'idea era di una
fondazione che nasce in Valle d'Aosta, ma da integrare con la
partecipazione della parte piemontese. Ora questo riferimento è
completamente scomparso nell'attuale testo e, secondo noi, anche se
la prospettiva non è ancora "dietro l'angolo" e la realizzazione di
questa estensione non è ancora possibile, a noi "l'abbandono" di
tale prospettiva, su cui ci si era mossi, nella disposizione di
legge non sembra positivo.
Vi è poi la questione della composizione del consiglio di
amministrazione, che è molto delicata, nel senso che nel precedente
consiglio di amministrazione era prevista un'ampia rappresentanza
dei comuni, ma vi era una solida rappresentanza anche della
Regione, che continuava ad avere un ruolo guida all'interno del
consiglio di amministrazione con un adeguato numero di presenze sia
a livello politico, sia a livello di funzionari. Ora questa
presenza si è modificata: il rappresentante della Regione diventa 1
a fianco di 7 o 8, quanti sono, i comuni, comunità montana, altri
organismi... quindi si indebolisce enormemente la rappresentanza
della Regione. Questo non è positivo, perché la Regione è
"l'elemento chiave" di questa fondazione: è quella che finanzia,
che dà l'impulso, pertanto, secondo noi, questo impoverimento della
rappresentanza regionale nel consiglio di amministrazione è
sbagliato. Fra l'altro, abbiamo appena votato il consiglio di
amministrazione del Parco del Mont Avic, dove la composizione è ben
diversa, anche come rappresentanti della Regione; nella fondazione
non si capisce perché si fa questo cambiamento di prospettiva.
Vi è poi un aspetto che a noi sembra una cosa "cervellotica",
non riusciamo a capire bene come si può impostare in questo modo la
questione del direttore di tale fondazione; qui, sia l'aspetto dei
suoi requisiti, che ci sembrano indicati in modo inadeguato, sia le
modalità della nomina, nel senso di andare a prevedere che il
direttore di questa fondazione non viene nominato dal consiglio di
amministrazione, ma dal comitato esecutivo di 4 persone... non
riusciamo a capire a quale logica risponda questo tipo di
impostazione.
Vi è quindi tutta una serie di aspetti che, probabilmente, con
più tempo a disposizione, si potevano approfondire e migliorare, ma
che in questo momento troviamo irrisolti rispetto al testo che
abbiamo fra le nostre mani. Sentiremo cosa dirà l'Assessore, ma ci
riserviamo di presentare degli emendamenti.
Président - La parole au Conseiller Lattanzi.
Lattanzi (CdL) - Abbiamo già avuto modo di esprimere intanto un
rilievo di tipo procedurale su questo disegno di legge, perché già
in commissione abbiamo fatto fatica a comprendere l'urgenza di tale
provvedimento; un'urgenza immotivata, addirittura un'urgenza che ha
portato a delle forzature nelle tempistiche normali di valutazione
della commissione. È vero che non stiamo parlando di un disegno di
legge di portata strategica per il futuro della Regione, ma la
stessa relazione che qui è stata letta prevedeva che provvedimento
venisse presentato al Consiglio a settembre, quindi doppiamente
incomprensibile! Allora che ci facciamo noi qui adesso a parlare
del Grand Paradis?
Relatore Fey, la fretta ha partorito anche in questo caso un
provvedimento "cieco" e vengo al contenuto della legge. Avevamo già
espresso una forte contrarietà alla costituzione di questa
fondazione, qualcuno disse a quel tempo che le nostre
argomentazioni erano strumentali, che non si voleva capire che era
assolutamente necessaria la costituzione di una fondazione per
gestire tutti quei processi di salvaguardia, di promozione, di
coordinamento e di gestione di quello che era l'obiettivo della
legge stessa. Argomentammo all'epoca che quelle leggi - le nn. 14 e
34 - erano non sufficientemente garantiste di un processo attivo di
questa fondazione, anzi denunciammo in questo Consiglio che la
costituzione di tale organismo era l'ennesima costruzione di un
"carrozzone", che, proprio per la definizione della legge, non
avrebbe potuto funzionare e che l'unica cosa che poteva soddisfare
la costituzione di quella fondazione erano le ambizioni di qualche
politico che in essa avrebbe trovato un proprio ruolo. Oggi noi a
distanza di 6 anni siamo qui a discutere di un miglioramento da
apportare al "carrozzone"; il problema è che il miglioramento al
"carrozzone" non crea le condizioni di funzionamento, perché non è
vero, così come non era vero quando proponeste quel disegno di
legge nel 1999, che erano chiari e definiti gli obiettivi - noi lo
dicemmo, ma voi sosteneste che non era vero -, mentre oggi voi
riconoscete che questo disegno di legge serve a definire gli
obiettivi e gli scopi di tale fondazione. Avevate costruito la
cornice quindi, ma dentro non c'era il quadro; oggi con questo
disegno prevedete di inserire un contenuto in quella cornice, ma
noi facciamo fatica a distinguere un miglioramento della qualità
dell'altro disegno di legge rispetto a questo, non vi è un passo
avanti che possa far pensare che tale fondazione possa essere un
contributo operativo rispetto ai processi di cui già altri enti si
occupano, fra questi enti cito le AIAT o enti come il Parco del
Gran Paradiso, che hanno le competenze per fare questo. Si
obiettava che quegli organi dovevano essere coordinati fra loro per
essere messi nelle condizioni di far funzionare una strategia che
avesse obiettivi definiti e risultati efficienti; questo in 6 anni
non è avvenuto. Possiamo almeno avere la gratitudine politica da
parte della maggioranza, che allora volle questo disegno di legge,
nel dirci che avevamo ragione?
Si può dire che tardivamente mettete mano al disegno di legge,
perché, se volevate apportare dei miglioramenti a un "carrozzone"
che nel 1999 era già evidente che non avrebbe funzionato, avreste
dovuto farlo prima, invece arrivate 6 anni dopo, ma, appena
leggiamo il provvedimento di legge, vediamo che neanche questo
soddisfa quegli obiettivi di chiarezza e di operatività. Voi
credete che basti sostenere che il nuovo direttore potrebbe avere
delle nuove funzioni "consegnate" da questo nuovo disegno?
"Potrebbe" fa a "cazzotti" con "dovrà", "farà", "avrà gli strumenti
per...", l'uso del condizionale nelle leggi non è un valore!
Crediamo che una cosa mal fatta, anche quando la si taccona,
purtroppo rimanga tale, perché quella fondazione è nata su un
presupposto errato, che non era la volontà di far funzionare le
cose, ma quello di sistemare delle sopravvenute situazioni di
vicinanza politica a quelli che potevano essere interessi di
funzionalità; insomma un "carrozzone" era e un "carrozzone" è
rimasto. L'urgenza quindi non è comprensibile, tanto più che questa
ha creato un disegno di legge incomprensibile.
Président - Je prie le Conseil de patienter puisque il y a 12
amendements qui viennent d'être présentés et il nous faut un
instant de temps pour les reproduire.
Si dà atto che la seduta è sospesa dalle ore 12,05 alle ore
12,38.
Président - Nous reprenons nos travaux, je m'excuse pour le
retard. Je donne lecture des amendements présentés par le groupe
"Arcobaleno":
Emendamento
L'articolo 1 è sostituito dal seguente:
"Articolo 1
(Finalità e oggetto)
1. La presente legge detta nuove disposizioni in materia di
Fondazione Gran Paradiso - Grand Paradis, istituita con la legge
regionale 14 aprile 1998, n. 14 (Istituzione della Fondazione Gran
Paradiso - Grand Paradis), di seguito denominata Fondazione, al
fine di promuovere lo sviluppo sostenibile ed eco-compatibile dei
comuni territorialmente interessati dal Parco nazionale Gran
Paradiso."
Emendamento
All'articolo 4, comma 1, prima della parola "riconferma",
aggiungere la parola: "conferma o".
Emendamento
All'articolo 4, al termine del comma 1, aggiungere:
"g) il Museo di Scienze Naturali di Saint-Pierre.".
Emendamento
Articolo 7
Al termine del primo comma aggiungere:
", ad eccezione della Regione a cui spettano quattro
rappresentanti."
Emendamento
Articolo 7
Il comma 2 è sostituito dal seguente:
"2. I rappresentanti della Regione sono:
- l'assessore regionale competente in materia di aree
naturali protette, o suo delegato;
- il dirigente della struttura regionale competente in
materia di aree naturali protette;
- due consiglieri regionali indicati dalla commissione
consiliare competente in materia di aree naturali protette, di cui
uno della minoranza;".
Emendamento
Articolo 7
Al comma 3, sostituire "Il Presidente della Fondazione è
scelto fra i componenti del consiglio di amministrazione", con il
seguente testo: "Il Presidente della Fondazione è scelto fra i
rappresentanti della Regione nel Consiglio di
Amministrazione".
Emendamento
All'articolo 8, comma 1, dopo il punto c), inserire:
"d) dal direttore della Fondazione;"
e rinumerare le lettere successive.
Emendamento
All'articolo 10, comma 1, sostituire la frase: "Il direttore
della Fondazione è nominato dal comitato esecutivo" con la seguente
frase: "Il direttore della Fondazione è nominato dal Consiglio di
Amministrazione".
Emendamento
All'articolo 10, comma 1, sostituire le parole "in possesso
di idonei titoli" con le seguenti parole: "in possesso di diploma
di laurea in materie attinenti alla tipologia
dell'incarico".
Emendamento
All'articolo 10, comma 2, sostituire il punto a) con il
seguente:
"a) esegue le decisioni degli organi della
Fondazione;".
Emendamento
All'articolo 10, comma 2, sostituire il punto d) con il
seguente:
"d) partecipa ai lavori del Consiglio di Amministrazione
della Fondazione, senza diritto di voto;".
Emendamento
Articolo 13.
Il comma 3 è soppresso.
La parole au Conseiller Riccarand, pour deuxième
intervention.
Riccarand (Arc-VA) - Ho chiesto la parola per illustrare gli
emendamenti che abbiamo presentato come gruppo "Arcobaleno".
Il primo emendamento riguarda l'articolo 1 del disegno di legge
e ha come scopo la sua riformulazione per due motivi, intanto
perché la formulazione come è stata adesso fatta:
"Al fine di
promuovere la valorizzazione dei comuni valdostani territorialmente
interessati dal parco..."
, a nostro avviso, non va bene perché
è troppo generica, nel senso che parlare di "valorizzazione" è
troppo generico rispetto alle finalità per cui è stata fatta questa
legge e creata la fondazione: non è una generica valorizzazione,
perché un territorio si può valorizzare in tanti modi, mentre qui
si tratta di un ben preciso sistema di valorizzazione, che è quello
di un certo tipo di sviluppo molto legato all'ambiente e alla
naturalità. Vorremmo quindi che si precisasse questa finalità,
altrimenti si rischia di perdere di vista l'obiettivo per cui è
stata istituita la fondazione. Inoltre nella legge istitutiva il
comma 2 dell'articolo 1 diceva:
"l'attività della fondazione si
coordina con le analoghe iniziative promosse dalla Regione
Piemonte, dalla Provincia di Torino, dalla Comunità montana Orco e
Soana e dai Comuni piemontesi territorialmente interessati dal
Parco nazionale del Gran Paradiso"
. Vi era dunque questa
concezione di un raccordo e di un'integrazione all'interno dello
stesso organismo per tutti i comuni che sono territorialmente
compresi nel parco nazionale. Proponiamo quindi una formulazione in
cui si parla di tutti i comuni territorialmente interessati dal
parco, in cui non si perda di vista questa dimensione
interregionale che stava alla base della fondazione; proponiamo di
riformulare l'articolo 1 del disegno di legge così come scaturito
dalla III Commissione.
Per quanto riguarda l'articolo 4, vi è un nodo importante
riguardante i soci della fondazione: proponiamo che fra i soci sia
prevista anche la partecipazione del Museo regionale di scienze
naturali di Saint-Pierre, questo a maggior ragione nel momento in
cui anche organismi come il Museo minerario di Cogne ne vanno a far
parte. Teniamo presente che tale museo è presente nel consiglio di
amministrazione del Parco regionale del Mont Avic, perché ha un suo
rappresentante, quindi ci sembra strano che sia previsto -
giustamente - il rappresentante del Museo di scienze naturali nel
consiglio di amministrazione del Parco del Mont Avic, che è in
bassa Valle, e nel "territorio" della Comunità montana Grand
Paradis, di cui fa parte Saint-Pierre, non si preveda che vi sia
questo museo. La presenza del museo è funzionale all'attività
complessiva della fondazione, che è finalizzata alla gestione di
centri visita, realtà museali, quindi non si deve estraniare
rispetto a questa realtà; non riusciamo a capire perché non sia
stata prevista e ci sembra opportuno prevederla in questo momento;
di conseguenza, prevediamo che al comma 1 si parli di conferma o
riconferma dell'adesione alla fondazione.
Vi è poi il problema all'articolo 7 della composizione del
consiglio di amministrazione. L'attuale formulazione prevede un
rappresentante per ogni singolo ente aderente alla fondazione;
questa, a nostro avviso, è una composizione che affida una presenza
e un ruolo del tutto inadeguato all'interno della fondazione
all'Amministrazione regionale, pur essendo quest'ultima l'organismo
che si fa carico non solo dell'ideazione, ma del finanziamento,
diciamo che è l'elemento portante della fondazione. In base
all'attuale statuto, nel consiglio di amministrazione vi sono:
l'Assessore regionale o suo delegato, il dirigente della struttura
regionale competente in materia di aree protette, il dirigente
della struttura regionale competente in materia di risorse
naturali, il dirigente della struttura regionale competente in
materia di ambiente. Sono previsti quindi 4 rappresentanti
espressione della Regione, mentre adesso andate a stabilire che la
Regione avrà un rappresentante come il Comune di Introd o altro
comune; non è equilibrato rispetto al ruolo che ha la Regione - e
che deve mantenere - all'interno di questo organismo. Ci sembra
opportuno che all'interno del consiglio di amministrazione la
rappresentanza della Regione sia quella dell'Assessore regionale o
suo delegato, del dirigente della struttura regionale competente in
materia di aree protette e di 2 consiglieri regionali - recepiamo
l'indicazione che vi è di prevedere un consigliere regionale, ma
non in questa formula che è stata messa - indicati dalla
commissione consiliare competente, ma 1 della maggioranza e 1 della
minoranza, anche per il discorso che abbiamo fatto in precedenza di
prevedere le rappresentanze anche della minoranza. Questa
composizione del consiglio di amministrazione ci sembra più
equilibrata, meglio rispondente al ruolo della Regione e in linea
rispetto all'impostazione che era stata data fin dall'inizio. Ci
pare importante anche il comma 3, dove si dice che il presidente
della fondazione è scelto fra i componenti del consiglio di
amministrazione; a noi sembra che il presidente dovrebbe essere
scelto fra i rappresentanti della Regione nel consiglio di
amministrazione, sempre perché la Regione abbia questo ruolo,
altrimenti mettiamo in piedi un organismo e poi di fatto rinunciamo
a dargli una gestione.
Vi è poi il problema del comitato esecutivo (articolo 8), che si
lega al problema del ruolo del direttore: prevedere un comitato
esecutivo in cui è previsto il dirigente della struttura regionale
competente, uno dei sindaci, il direttore dell'Ente Parco nazionale
Gran Paradiso, ma non il direttore della fondazione ci sembra
sbagliato dal punto di vista operativo, nel senso che è un comitato
esecutivo ed è giusto che il maggior responsabile dell'operatività
della fondazione, il direttore, ne faccia parte. Questo è un
organismo non di tipo decisionale, ma esecutivo, quindi non capiamo
perché debba essere escluso dal comitato esecutivo il direttore.
Per quanto riguarda la nomina del direttore, articolo 10, riteniamo
sia sbagliata la formulazione: reputiamo che il direttore debba
essere nominato dal consiglio di amministrazione e, di conseguenza,
bisogna modificare ai punti successivi anche i suoi compiti e
prevedere all'articolo 10, comma 2, lettera d), che partecipa ai
lavori del consiglio di amministrazione della fondazione senza
diritto di voto.
Infine all'articolo 13 abbiamo difficoltà a capire - a parte il
fatto che questo emendamento è stato presentato all'ultimo momento,
io non lo avevo neanche sentito enunciare in commissione - il fatto
di dire:
"limitatamente all'anno 2004, il bilancio preventivo
della fondazione è presentato entro 3 mesi dall'entrata in vigore
della presente legge"
a quale razionalità risponda, perché il
bilancio preventivo 2004 della fondazione doveva essere presentato
ai sensi dello statuto nell'ottobre dello scorso anno, quindi
dovrebbe essere già stato presentato; non si capisce perché adesso
si dica che viene presentato entro 3 mesi.
Abbiamo presentato questi emendamenti, perché ci sembra che vi
siano molte incongruenze nel disegno di legge che vanno corrette e
modificate.
Président - Je ferme la discussion générale.
La parole à l'Assesseur à l'agriculture, aux ressources
naturelles et à la protection civile, Vicquéry.
Vicquéry (UV) - Brevemente, per rispondere innanzitutto
all'intervento del Consigliere Lattanzi. Mi spiace sentir dire che
la fondazione è un "carrozzone", perché non lo è. Sono molto
critico nei confronti di altri organismi regionali o legati a
"mamma Regione"; devo però dire, per l'esperienza che ho avuto
quest'anno, che non si può affermare che la fondazione è un
"carrozzone" e potremmo dimostrarlo con dati di fatto, con
l'apertura di centri visita, con le ottime campagne promozionali
che sono state fatte ultimamente, iniziative che hanno sicuramente
valorizzato il territorio. Mi riprometto - se il collega Lattanzi è
d'accordo - di chiedere ai futuri organismi della fondazione di
partecipare ad una riunione di commissione, per illustrare quanto è
stato fatto e poter dimostrare che è vero che sono aumentati gli
impegni di spesa e le necessità finanziarie, ma che queste sono
aumentate in funzione di nuove attività che sono state svolte;
nuove attività che dovranno svolgersi ancora di più per il futuro,
se si considera che con questa legge diamo alla fondazione la
gestione dei centri visitatori di Valsavarenche, di Rhêmes, di
Cogne, di Introd, tutto il discorso del museo minerario
regionale.
Rispetto agli emendamenti presentati dal Consigliere Riccarand,
cercando di seguirne l'ordine di presentazione, per quanto riguarda
l'emendamento n. 1, siamo dell'idea che il vero obiettivo della
fondazione sia quello descritto nel testo presentato: quello di
promuovere i comuni valdostani territorialmente interessati dal
parco. Questo non significa che non vogliamo darle una
caratterizzazione di tipo ambientale, ma la caratterizzazione non è
solo ambientale; nei compiti della fondazione non parliamo solo di
sviluppo sostenibile ed ecocompatibile, parliamo di una gestione
che è soprattutto incentrata rispetto al fatto di far parte del
territorio del Gran Paradiso, ma non solo, perché ci rendiamo conto
che un territorio può essere valorizzato se mettiamo insieme tutte
le componenti che fanno parte del territorio in sinergia fra di
loro. In effetti, fra gli scopi della fondazione, come si vede
all'articolo 4, parliamo anche di turismo naturalistico, di
promozione dei centri visitatori, di giardini alpini, di musei
locali, di esposizioni temporanee al centro congressi, delle
attività commerciali e di ogni altra attività ritenuta utile e
opportuna al fine della valorizzazione delle caratteristiche
naturalistiche e culturali del territorio, oltre che
dell'informazione e offerta di servizi. La fondazione non è solo
ambiente, è soprattutto ambiente, ma non è solo ambiente perché
vuole assumere un ruolo più pregnante; è per questo motivo che non
siamo d'accordo da questo punto di vista. Rispetto alla dimensione
interregionale, il fatto di averla esclusa dal nuovo testo non
significa che la fondazione non debba avere più rapporti con i
colleghi piemontesi, ma non vogliamo limitarne il raggio di azione,
è il ragionamento a contrario; anzi, vorremmo, nella logica che il
Consigliere Riccarand ha seguito parlando dell'inserimento del
Museo di scienze naturali di Saint-Pierre, che si allargasse oltre
i confini territoriali del parco dal punto di vista dei contatti e
delle collaborazioni. Se scriviamo in legge che è limitato alla
Regione Piemonte, dal punto di vista della legislazione, andremmo a
delimitarne fortemente la possibilità di sviluppo, che è quello che
non vogliamo, perché da "legulei" se qualcuno andasse a verificare,
a legge approvata, che la fondazione fa un accordo con la Carinzia
in ambito naturalistico, qualcuno potrebbe contestarlo; non
vogliamo che sia così, ma questo non esclude i rapporti di buon
vicinato con il Piemonte.
Rispetto al Museo di scienze naturali, benissimo se quel museo
entrerà a far parte della fondazione, ma sarà una scelta sua; non
possiamo "ex lege" inserirlo, perché il museo ha un suo bilancio, i
suoi obiettivi, le sue strategie, che possono rientrare nel comma 2
dell'articolo 4, ovvero:
"possono altresì aderire alla
fondazione, previa deliberazione del consiglio di amministrazione,
gli enti, pubblici o privati, idonei a concorrere al raggiungimento
degli scopi..."
, ma non ce la sentiamo assolutamente, perché il
Museo di scienze naturali, su cui stiamo intervenendo dal punto di
vista operativo, ha un delicato equilibrio di tipo finanziario,
equilibrio che dovrà gestirsi in funzione dello sviluppo dell'area
del "Marais". L'area del "Marais" diventerà in parte una sede
operativa molto importante dal punto di vista della ricerca
scientifica del Museo di scienze naturali, per cui inserirlo nella
fondazione significherebbe già definirne gli ambiti di azione,
quando così non vorremmo che fosse, perché quel museo non è solo
Fondazione "Gran Paradiso": il museo deve seguire gli interessi
ambientalisti, scientifici, dell'intero territorio regionale, ma
con una portata internazionale, che già sta avvenendo, ma che avrà
un salto enorme con la struttura di tipo scientifico del
"marais".
Rispetto al quarto emendamento, siamo su due posizioni diverse.
Stiamo parlando di fondazione per cui, se vogliamo, dal punto di
vista della gerarchia, è un livello inferiore rispetto alla
posizione di un parco o di un'area protetta e men che meno vogliamo
che sia gestita da rappresentanti della Regione. Se colleghiamo
l'emendamento n. 4 con l'emendamento n. 6, dove si dice che il
presidente è scelto fra i rappresentanti della Regione, potremmo
arrivare al paradosso che il presidente della fondazione è il
dirigente capo servizio dell'Assessorato dell'agricoltura; non
vogliamo che avvenga una cosa del genere! Qui bisogna distinguere i
compiti dell'eletto dal compito dell'esecutivo, dal compito di un
dirigente. Se viene approvato l'emendamento n. 6, se i
rappresentanti della Regione diventano 4, di cui 2 funzionari,
evidentemente il Presidente della Regione potrebbe scegliere come
presidente della fondazione un funzionario e questo è un assurdo
giuridico, quando in quest'aula diciamo da sempre che la Regione
deve fare un passo indietro e lasciare più autonomia. Questa è la
logica e anche la scelta per cui l'Assessore regionale si toglie
dagli organi di rappresentanza e delega un consigliere regionale,
nella logica di far diventare il Consiglio regionale un
interlocutore privilegiato di organismi territoriali, come lo
possiamo definire questo.
L'altro aspetto riguarda il direttore della fondazione. Come è
stato ampiamente detto, noi vogliamo scindere le funzioni fra chi
decide le strategie e chi le esegue, ciononostante al direttore
riconosciamo un compito importante, e qui va a collegarsi
all'emendamento n. 11 del Consigliere Riccarand, perché il
direttore partecipa ai lavori degli organi della fondazione senza
diritto di voto. Scrivendo
"organi della fondazione"
evidentemente partecipa anche al consiglio di amministrazione, per
cui l'emendamento n. 11 è superato, ma il direttore ha un ruolo
importante perché esegue le decisioni, è responsabile della
corretta e puntuale esecuzione del programma di attività e della
gestione, propone agli organi della fondazione iniziative e
progetti, per cui svolge un ruolo importantissimo, ma che deve
essere scisso dall'aspetto decisionale, perché si porrebbero
problemi di incompatibilità sotto un certo punto di vista. Non
abbiamo remore ad accettare l'emendamento n. 8 all'articolo 10, che
prevede la sostituzione della frase:
"Il direttore della
fondazione è nominato dal comitato esecutivo"
con la frase:
"Il direttore della fondazione è nominato dal consiglio di
amministrazione"
. Sta di fatto che allarga gli organi decisori,
nel senso che non è un comitato ristretto come quello del comitato
esecutivo, che è già emanazione del consiglio di amministrazione,
che lo sceglie, ma è un consiglio di amministrazione all'interno
del quale vi è anche il rappresentante della Regione. Se vogliamo,
è in controtendenza rispetto a quella impostazione che avevamo dato
noi di fare non uno, ma due passi indietro, perché la Regione si
riappropria in parte di una competenza, per cui l'emendamento
potremmo accoglierlo.
Non accogliamo invece l'emendamento n. 9 per le stesse
motivazioni che sono state illustrate nel disegno di legge del Mont
Avic. Questo è quanto possiamo riferire in merito. In linea
generale ribadisco al Consigliere Lattanzi che vi è urgenza
nell'approvazione del disegno di legge, perché la Regione aumenta
notevolmente il trasferimento finanziario alla fondazione, la quale
già oggi ha problemi di gestione di bilancio, perché ha anticipato
iniziative come quella dell'inaugurazione dell'apertura della
Maison "Bruil" di Introd, che si riteneva far parte già del
contenuto del nuovo disegno di legge anche in termini finanziari.
L'impegno della Regione viene ribadito aumentando fino al 70%
rispetto al 50% della normativa esistente il finanziamento e
prevedendo un flusso di cassa compatibile con le esigenze degli
altri soci della fondazione. Sotto questo punto di vista, rispondo
all'ultima domanda posta dal Consigliere Riccarand - l'emendamento
riguardante l'entrata in vigore -, la presentazione del bilancio è
legata a questo esercizio finanziario, perché al mese di settembre,
secondo le nuove regole, il disegno di legge non è ancora stato
pubblicato sul bollettino ufficiale, per cui non è ancora
operativo. È una norma transitoria, la procedura che ne seguirà è
quella di presentare entro il 30 settembre il bilancio preventivo,
per dare modo alla Giunta di predisporre il bilancio preventivo
della Regione, prendere atto dei programmi di attività e finanziare
conseguentemente; pertanto, è una logica di tempistica corretta,
fermo restando che rimane alla Giunta la potestà di decidere sulle
iniziative e sul programma di attività triennale e annuale ed è
questo il momento politico importante, mentre tutto il resto viene
demandato alla gestione ordinaria della fondazione.
Presidente - Mi pare giudizioso, visto l'alto numero di
emendamenti presentati, sospendere i lavori dopo la replica
dell'Assessore e riprendere con la votazione nel pomeriggio. Se
siamo d'accordo, i lavori terminano qui e il Consiglio riprenderà
alle 15,30.
La seduta è tolta.
---
La séance se termine à 13 heures 4.
