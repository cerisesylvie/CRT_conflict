Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 1183 del 12 maggio 2010 - Resoconto
OGGETTO N. 1183/XIII - Interpellanza: "Situazione del
personale interinale utilizzato dall'Azienda USL".
Interpellanza
Constatato che l'USL della Valle d'Aosta sta attraversando un
momento di particolare tensione nei suoi rapporti con le
organizzazioni di rappresentanza dei lavoratori, situazione che ha
addirittura condotto alla rottura delle relazioni sindacali con
l'Usl;
Rilevato come fra i motivi del contendere, vi è anche il
forte ricorso da parte dell'Usl all'uso di personale interinale,
che si conterebbe attualmente in alcune centinaia di unità, e il
cui utilizzo costa all'azienda più di quello previsto per i
dipendenti assunti;
i sottoscritti Consiglieri regionali
Interpellano
l'Assessore alla Sanità per sapere:
1) quante sono ad oggi le persone legate all'azienda USL da
rapporti di lavoro interinali e somministrati da società di lavoro
temporaneo;
2) di quali società, e in base a quali rapporti contrattuali,
l'azienda si avvalga per la somministrazione di detto
personale;
3) a quanto ammontano le commissioni corrisposte nel 2008 e
nel 2009 a società di lavoro temporaneo per la somministrazione di
personale;
4) come ritenga di poter superare in un prossimo futuro il
ricorso a tale formula, che perpetua per anni condizioni di
assoluta precarietà del rapporto lavorativo.
F.to: Louvin - Giuseppe Cerise
Président
- La parole au Conseiller Louvin.
Louvin (ALPE)
- Merci, M. le Président. Stiamo
attraversando, Assessore, un periodo un po' difficile nei rapporti
tra l'USL della Valle d'Aosta e le organizzazioni sindacali.
Proprio qualche settimana fa c'è stata una dichiarazione molto
bellicosa da parte delle rappresentanze sindacali, addirittura la
rottura delle relazioni con l'azienda; questo è uno degli elementi
sintomatici di uno stato di disagio, di difficoltà nel rapporto e
credo che in qualche modo sarebbe anche utile interessarsene,
perché ci sono delle iniziative in corso che potrebbero forse
essere evitate se vi fosse un approccio più attento e forse
collaborativo da parte dell'azienda. Non è di questo che volevamo
parlare con lei in questa sede, ma del ricorso - ed è uno degli
elementi che le organizzazioni sindacali hanno fortemente
denunciato in questi ultimi mesi - molto forte all'utilizzo di
personale interinale, che viene somministrato da aziende esterne
operanti nel settore dell'intermediazione del lavoro. Su questo
tema, con un taglio diverso, siamo già intervenuti molti mesi or
sono per sollecitare le procedure di stabilizzazione - forse
l'Assessore, che in parte ha risposto all'epoca a quella nostra
iniziativa, si ricorderà -, ma adesso ci stiamo ponendo dei quesiti
di natura diversa: più centrati sull'utilizzo continuativo e
prolungato di questo sistema che - non abbiamo dati precisi, li ha
l'azienda, li dovrebbe avere forse l'Assessore - ha portato alcune
persone a vedere protratto per anni, addirittura forse per più di
10 anni, il periodo di permanenza in queste condizioni di
precariato. Ad una domanda - questo l'ho appreso dalle fonti di
informazione pubblica - rivolta all'azienda USL per sapere quante
siano queste persone impiegate con lavori interinali, quindi
somministrate da società di lavoro temporaneo esterne, non sarebbe
stata data risposta. È un quesito che ci poniamo anche noi, credo
sia di interesse collettivo vista la trasparenza che dovrebbe dare
l'azienda anche rispetto all'insieme delle sue politiche e che in
genere dà attraverso il suo sito, attraverso conferenze stampa e
quant'altro; è curioso che non si possa sapere quante siano, forse
adesso lo sapremo dalla sua risposta, ma è un quantitativo di
persone molto rilevante. Abbiamo esteso la richiesta ad altri
aspetti collaterali, che ci consentono di avere un quadro più
completo della situazione, in particolare: per sapere qual è
l'azienda o quali sono le aziende che forniscono normalmente questo
personale, come sono regolati i rapporti contrattuali, qui c'è
un'attività di mediazione esterna che è disciplinata dalla legge,
ma vogliamo sapere se ci si ricollega sempre agli stessi canali di
approvvigionamento, in base a quali criteri vengono scelti questi
canali e questi meccanismi di selezione, a quanto ammontano anche
le commissioni che sono state erogate nel corso dell'ultimo biennio
a favore di tali società di lavoro temporaneo per la
somministrazione del personale e, infine - in questo ci
ricolleghiamo pienamente ad una discussione che abbiamo già avuto
in quest'aula alla fine del 2008 -, come uscire dalla "tagliola"
della precarietà, che ancora oggi riguarda centinaia di lavoratori
dipendenti attraverso questo sistema di somministrazione
temporanea.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Rispondo in modo
puntuale alle domande.
"Quante sono ad oggi le persone legate
all'Azienda USL da rapporti di lavoro interinali e somministrati da
società di lavoro temporaneo"
: ammontano a 354 unità pesate
sulla base della tipologia di rapporto in essere e sono così
suddivise: personale sanitario e tecnico, 286 unità; personale
amministrativo, 68 unità.
"Di quali società, e in base a quali rapporti contrattuali,
l'Azienda si avvalga..."
: l'Azienda si avvale, ai fini della
somministrazione di personale in argomento, della società Obiettivo
lavoro S.p.A., il rapporto fra le parti è normato da specifico
contratto di somministrazione in scadenza il 31 dicembre 2012. Il
contratto in essere è stato recentemente attualizzato, introducendo
all'interno dello stesso la possibilità di far ricorso ad agenzie
di somministrazione diverse dalla società Obiettivo lavoro qualora
il fornitore non sia in grado di ottemperare alle obbligazioni
contrattuali entro le tempistiche stabilite dal contratto.
"A quanto ammontano le commissioni corrisposte nel 2008 e nel
2009..."
: l'aggio corrisposto al fornitore per gli anni
2008-2009 si attesta su un valore medio annuo di 500.000 euro. Se è
pur vero che l'aggio rappresenta una componente di costo non
direttamente legata alla prestazione lavorativa resa all'Azienda,
in quanto rappresenta il corrispettivo della prestazione resa
dall'agenzia, è altrettanto vero che la valutazione economica del
contratto che regola i vicendevoli rapporti fra le parti va
effettuata nella sua globalità, pertanto anche con riferimento ad
elementi ulteriori connessi all'utilizzo necessitato di personale
in regime di somministrazione (si pensi al fatto che l'assenza
determinata da gravidanze o malattie del lavoratore somministrato
si pongono direttamente a carico dell'Agenzia). Si specifica infine
che il contratto vigente stabilisce che l'Azienda USL corrisponderà
al fornitore un aggio via via decrescente man mano che il contratto
si avvierà alla naturale scadenza.
"Come ritenga di poter superare in un prossimo futuro il
ricorso a tale formula..."
: in relazione alle possibili azioni
che possono essere messe in campo, se non per superare, per ridurre
significativamente il ricorso al lavoro somministrato, occorre
distinguere fra le motivazioni che conducono alla necessità di
inserimento in Azienda di personale non dipendente. Le ragioni di
fondo che determinano il ricorso a forme di lavoro somministrato
possono essere ricondotte in linea generale ad una carenza stabile
o ad una carenza temporanea di personale. Per ridurre il ricorso a
forme di lavoro somministrato riconducibile a carenza stabile di
personale, potrà talvolta farsi ricorso all'espletamento di
procedure concorsuali pubbliche, come nel caso di carenza di un
posto in pianta organica o ampliamento dell'offerta di servizi. È
bene ricordare che il ricorso a tale strumento è stato frenato in
passato da impedimenti di carattere normativo, che hanno
sensibilmente limitato la possibilità di ricorrere all'espletamento
di forme di pubblica selezione, inducendo l'Azienda all'utilizzo di
forme di lavoro flessibili. In effetti, la situazione attuale è il
frutto di accadimenti riconducibili non tanto alla politica del
personale in un anno in particolare, quanto piuttosto l'effetto di
una progressiva stratificazione di situazioni di carenza. Il
ricorso a forme di somministrazione riconducibili a carenze
temporanee di personale può ricondursi a casi di assenza del
personale dipendente aventi durata significativa, a mero titolo
esemplificativo: gravidanze, congedi prolungati per assistenza,
aspettative non retribuite o anche sopravvenuta inidoneità alla
mansione, fatto quest'ultimo di discreto apprezzamento per il
personale sanitario e tecnico, o all'ampliamento dell'offerta dei
servizi. Seppure vero, in linea generale, che l'Azienda riesce in
una serie di casi a riorganizzarsi attraverso il proprio personale
e a far fronte alla carenza temporanea, in altri casi tale
possibilità è preclusa da elementi oggettivi. L'assenza di
personale direttamente adibito all'assistenza del malato (personale
infermieristico o OSS), in particolare, consente infatti forme di
riorganizzazione limitate dalle necessità imposte dal garantire
un'adeguata protezione del malato e all'articolazione del lavoro in
turni, garantiti a loro volta da standard minimi di copertura.
Grazie.
Président
- La parole au Conseiller Louvin.
Louvin (ALPE)
- Ringrazio l'Assessore per queste sue
informazioni, che risultano preziose per una considerazione di
insieme del fenomeno del precariato in USL. Non so cosa abbia
impedito finora di fornire questi dati, ma è un problema che devono
risolvere altri soggetti fra di loro, noi adesso lo abbiamo sul
tavolo e non possiamo, come Consiglio regionale, non avere chiaro
che ci sono 354 unità pesate, immagino in riferimento ai rapporti
di lavoro parziale, quindi un pacchetto molto consistente, circa il
20 per cento del totale della forza lavoro in carico all'USL. Non
so se questo rientri nei parametri consentiti, è comunque una quota
rilevantissima per delle funzioni che sono funzioni strutturali e
non di carattere emergenziale od occasionale. Abbiamo l'impressione
che si sia trascurata la necessità di procedere rapidamente ad
un'implementazione del personale dell'azienda e che ci si sia anche
un po' cullati in questo ricorso al reclutamento sempre a canale
unico. Lei ci ha confermato l'esistenza di un solo soggetto
operante nella fornitura di personale, quindi con una situazione di
monopolio nella Regione, finora mantenuto, un monopolio abbastanza
ben remunerato: lei ha detto 500.000 euro annui, quindi
1.000.000.000 all'anno per fornire queste persone, molte delle
quali mi risulta siano in pianta stabile, quindi c'è un lucro della
società che opera in questo senso dell'ordine di 120 euro al mese
sullo stipendio medio del dipendente che viene così assoldato, è un
bel lavorare. Lei ha detto:
"se non riescono loro a provvedere,
potranno anche inserirsi nel gioco altre società"
. È vero che
il mondo dell'intermediazione lavorativa non è ricchissimo, sono
piuttosto rare le società che operano in questo settore, ma il
fatto di lavorare in condizioni di sostanziale monopolio credo che
crei qualche piccola "incrostazione". Penso che tutto questo dovrà
far parte di una riflessione più generale, anche se lei ha detto
che siamo in fase di superamento, siamo in fase decrescente per
quanto riguarda questo aggio, ci sarà qualche piccolo risparmio:
vorrei vedere! Chi opera da anni per fornire sempre le stesse
persone alla stessa azienda forse che faccia qualche piccolo
ribasso alla fine non è così malvagio! È vero deve assumersi degli
oneri legati alle sostituzioni e quant'altro, ma nel complesso
penso che ci stia ampiamente.
A noi interessa la via d'uscita e su questo, al di là di qualche
sua osservazione di carattere generale, non sentiamo nulla di più e
in ogni caso nulla che aggiunga alle parole che ha pronunciato il
Presidente della Regione nel rispondere alla nostra interpellanza
nell'ottobre 2008, nessuna indicazione ulteriore sulla
stabilizzazione di questi impieghi.
Penso che, al di là delle iniziative che stanno intraprendendo
le forze sindacali nel rapporto con l'azienda, dovremo porci noi
questo problema e credo che dovremo farne oggetto di iniziative più
decise di quanto non stia facendo in questo momento
l'Amministrazione, che mi pare si sia abbastanza adeguata a tale
stato di fatto, che mantiene 354 unità, il che vuol dire molte di
più in termini di persone complessive ad operare in regime di
provvisorietà e sempre con la spada di Damocle della chiusura e del
non rinnovo di questi rapporti al termine del loro svolgimento.
