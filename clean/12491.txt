Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3407 del 19 maggio 1992 - Resoconto
OGGETTO N. 3407/IX Lavori di regimazione delle acque sul
torrente Valley Goyet, a monte della frazione di Chenail in Comune
di Donnas.
(Interrogazione con risposta scritta)
Presidente
Do lettura dell'interrogazione con risposta
scritta presentata dal Consigliere Riccarand, alla quale è stata
data risposta con lettera n. 1262 in data 6 maggio 1992.
Interrogazione r.s. Ricordato che, nei mesi scorsi,
l'Assessore regionale all'Agricoltura, forestazione e risorse
naturali aveva escluso la realizzazione di lavori di regimazione
delle acque sul torrente Valley Goyet, a monte della frazione
Chenail, in Comune di Donnas;
Ricordato altresì che tale torrente ha una portata d'acqua
modestissima, non costituisce situazioni di pericolo, è attualmente
ben inserito nell'ambiente ed è caratterizzato dalla presenza di
gamberi proprio nel tratto di Chenail;
Avendo appreso che il Servizio Sistemazioni Idrauliche avrebbe
riproposto un intervento di rifacimento delle attuali murature in
cui scorre il torrente, accampando anche inesistenti "urgenze";
Avendo presente lo scempio realizzato a valle di Chenail dove si
è operata un'assurda, mastodontica cementificazione di un povero
torrentello trasformato in un canale perennemente secco;
il sottoscritto, Consigliere regionale del Gruppo Verde
Alternativo
interroga
l'Assessore regionale all'Agricoltura, forestazione e risorse
naturali per sapere:
1) se è vero che è stata rilanciata la proposta di cementificare
il torrente Valley Goyet a monte della frazione di Chenail, in
Comune di Donnas;
2) se sono stati acquisiti i pareri favorevoli e le
autorizzazioni ai sensi della tutela delle bellezze naturali, del
vincolo idrogeologico, della fauna della legge Galasso;
3) in caso di risposta positiva alla domanda numero due si
chiede copia delle autorizzazioni e dei pareri.
