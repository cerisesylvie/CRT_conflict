Classificazione
ENERGIA
FINANZA REGIONALE E LOCALE
Partecipazioni azionarie regionali



Oggetto del Consiglio n. 2504 del 29 novembre 2016 - Resoconto
OGGETTO N. 2504/XIV - Reiezione di risoluzione: "Sospensione
della quotazione in Borsa della società CVA S.p.A.".
Presidente -
Punto n. 2.05 dell'ordine del giorno. Per
l'illustrazione, ha chiesto la parola il Consigliere Bertin, ne ha
facoltà.
Bertin (ALPE) -
Riprendiamo l'argomento appena affrontato
qualche ora fa: la questione relativa alla sentenza della Corte
costituzionale, una sentenza che è stato il risultato di un ricorso
presentato dalla Regione Veneto e che ha prodotto degli effetti
sulla legge Madia, come dicevamo in precedenza. Vado al nocciolo
della questione. Questa sentenza cambia la situazione rispetto a
molti aspetti: da una parte, in riferimento alla quotazione di CVA
e, dall'altra, rispetto alla questione, che abbiamo affrontato
anche nell'ultimo Consiglio regionale, relativa all'obbligo da
parte dei Comuni di dismettere le loro partecipazioni all'interno
di società, in particolare per quanto riguarda le società
idroelettriche che - sappiamo - in Valle d'Aosta hanno un ruolo
importante anche di chiamiamolo autofinanziamento da parte dei
Comuni, alcuni dei quali hanno dei benefici notevoli da questa
entrata dovuta alla loro partecipazione in società
idroelettriche.
Come dicevamo, la situazione da venerdì è comunque cambiata,
poiché questa sentenza che riguarda una questione relativa alla
procedura attivata dal Governo relativa a questa legge, comunque
crea una situazione che, nella peggiore delle ipotesi, comunque ci
permette di avere più tempo per guardare le cose. In effetti, un
elemento di questa risoluzione riguarda la sospensione della
quotazione in Borsa della società CVA. Ricordo che appena il 7
novembre il Presidente della CVA ci diceva che la quotazione in
Borsa è dovuta ad una presa d'atto della Madia, nulla di più. Non
erano stati fatti dei ragionamenti particolari, ma si trattava
semplicemente di una presa d'atto della Madia. Oggi la situazione è
cambiata in parte e possiamo permetterci di fare dei ragionamenti
diversi: se, quando e come quotare in Borsa questa società
regionale. Di per sé, in termini generali personalmente non sono
contrario ad una quotazione in Borsa, ma bisogna capire se è
conveniente, se si possono trovare soluzioni diverse anche
all'interno della quotazione: la creazione di una
public
company
, oppure un azionariato diffuso. Anche in termini
generali è una questione che va affrontata con i tempi dovuti, che,
tra l'altro, riguarda direttamente la proprietà, quindi noi come
Regione più che il Presidente di CVA. Pertanto, al di là della
questione, su cui si può essere d'accordo o contrari, oggi non c'è
più questo vincolo preciso, perlomeno la situazione da venerdì è
cambiata ed è cambiata ancor di più per quel che riguarda le
questioni riguardanti l'obbligo di dismissione da parte dei piccoli
Comuni delle partecipazioni alle società idroelettriche. Abbiamo
affrontato la questione, l'avevo vista piuttosto scettico e
rassegnato nell'approvare la risoluzione l'altro giorno: votiamo
questa risoluzione, ma rendetevi conto che gli spazi sono
limitatissimi e che le possibilità sono poche. È vero, lo era forse
venerdì, eravamo tutti consapevoli delle difficoltà di affrontare
questa questione, ma da dopo la sentenza di venerdì scorso il
quadro è cambiato e abbiamo tutte le possibilità per decidere, ad
iniziare dalla Stato-Regioni nella quale il provvedimento dovrà
passare e nella quale si potrà giocare in modo più incisivo la
partita per permettere ai Comuni valdostani di continuare a
beneficiare di questa entrata. Se la rassegnazione era giustificata
nell'ultimo Consiglio, oggi la situazione è cambiata e ci può
permettere di fare delle azioni più concrete per stoppare, per
impedire anche in futuro che azioni di questo genere da parte del
Governo vengano portate avanti.
La seconda impegnativa per il Governo regionale, che in realtà è
più un invito, perché sappiamo che il Consiglio regionale non può
impegnare i Parlamentari, ma invitarli sì ad attivarsi in ogni sede
di loro competenza per illustrare le conseguenze che questo provoca
per i piccoli Comuni, non soltanto valdostani, ma è una cosa che
riguarda tutto l'arco alpino, è una caratteristica delle Alpi: in
Valle d'Aosta ha un particolare effetto e in certi contesti anche
di più. Io conosco la situazione della Valle del Gran San Bernardo,
evidentemente in quella Valle tre, quattro Comuni si sono attivati,
hanno attivato insieme anche un percorso e gli effetti di una
dismissione sarebbero gravi. Al di là di questo, è un'associazione
generalizzata sulle Alpi che va messa in valore, cercando di
impedire gli effetti negativi che questa potrebbe produrre. Se
nell'altro Consiglio le possibilità erano poche, dopo la sentenza
di venerdì scorso sono aumentate, pertanto va cercato il modo più
incisivo perché ci sono buone possibilità, abbiamo gli strumenti
per poter intervenire e riuscire a non avere quegli effetti
negativi che altrimenti avremmo.
Presidente -
Ha chiesto la parola il Consigliere Nogara,
ne ha facoltà.
Nogara (UVP) -
Io voglio intervenire su questa
risoluzione perché per vari anni mi sono interessato di
idroelettrico, di CVA, delle problematiche legate a questa società.
Volevo però su questa risoluzione dire che, secondo me, ci sono due
temi distinti tra loro: uno non c'entra con l'altro secondo me, e
ha ragione per il primo tema - soprattutto quello della CVA - il
Consigliere Bertin, dove si dice che abbiamo più tempo per capire o
per decidere cosa fare. Proprio per questo che nell'impegnativa che
avete messo di sospendere la quotazione in Borsa della società CVA,
io con tutto quanto in questi anni ho studiato, ho visto non mi
sento e penso che non ci sia nessuno in quest'aula che si senta in
grado di dire se è meglio quotare CVA in Borsa o meno. Questa - è
chiaro - deve essere una decisione che dovrà essere presa con
calma, perché io del fatto di quotare CVA in Borsa lo sento da
molti anni: è dall'inizio degli anni Duemila che si parla di
quotare CVA in Borsa, potrebbe essere la soluzione migliore.
Questa, secondo me, è una problematica che non certo qua in
Consiglio si deve discutere, ma dovranno essere i tecnici che lo
stanno facendo in questo periodo e ci daranno poi le loro
considerazioni.
La seconda parte, invece, di questa risoluzione riguarda le
società idroelettriche di cui i Comuni hanno delle partecipazioni.
Mi sembra che già nell'altro Consiglio ci sia stata questa
risoluzione di impegno, un impegno che è stato votato da tutti.
Quando è uscita la legge Madia, noi ci siamo fatti rilasciare un
parere da un professionista su questo, un memo su quanto può
succedere. È chiaro che la sentenza della Corte costituzionale ha
tirato fuori il problema del "previo parere" o della "previa
intesa", che sono due cose completamente diverse. Ricordiamo che la
differenza sostanziale risiede nel fatto che il parere è
collettivo, mentre l'intesa richiede l'unanimità e offre quindi un
potere di veto ad ogni singola Amministrazione, che può essere lo
Stato o la Regione. In sostanza la Corte interverrà sui decreti
delegati già emanati solo se verranno impugnati e limitatamente ai
punti in cui esso è lesivo delle competenze regionali. Da qui la
possibilità di utilizzare lo strumento dei decreti correttivi,
previa convocazione della Conferenza Stato-Regioni, per realizzare
la prescritta intesa. Qui è importantissimo, perché è determinante
su certe cose, dove non siamo d'accordo...per esempio, nel
Consiglio tutti abbiamo votato perché non si era d'accordo su una
cosa del genere, quando c'è una mancata intesa si può votare
contro. Io qui ho trovato un po' di confusione in questa vostra
risoluzione, però - come vi ho detto - ci sono due cose che non
c'entrano nulla l'una con l'altra. Queste sono le considerazioni
del nostro gruppo.
Presidente -
Ha chiesto la parola il Consigliere Bertin,
ne ha facoltà.
Bertin (ALPE) -
Soltanto alcune precisazioni in seguito
alle considerazioni fatte dal collega Nogara. È stata fatta
un'unica risoluzione per non farne due, anche perché partivano
tutte dallo stesso presupposto. Poi evidentemente i percorsi sono
diversi, quelli di CVA e quelli che riguardano le centraline
idroelettriche. La differenza rispetto all'ultimo Consiglio è
sostanziale: nell'altro Consiglio avevamo invitato i Parlamentari,
anche perché soltanto loro in quel momento potevano avere un ruolo
da giocare, difficile, rispetto a questa problematica, oggi invece
è cambiato il quadro e il Governo regionale ha maggiori
possibilità: nella Conferenza Stato-Regioni può far valere il suo
peso che, precedentemente a questa sentenza, non era possibile
fare. Per questo l'impegnativa è legata al Governo e ai
Parlamentari: deve essere un'azione comune. Oggi certamente
rispetto all'ultimo Consiglio la situazione è cambiata da questo
punto di vista perché vi è la possibilità di impugnarla e vi è la
possibilità comunque, visto che il Governo dovrà attivarsi in
qualche modo per risolvere questa questione, di far valere come
Governo regionale le ragioni della nostra Regione. L'invito è
sostanzialmente lo stesso fatto l'altra volta ai Parlamentari, ma
la situazione è cambiata rispetto all'altro giorno.
Per quello che riguarda la quotazione di CVA - come dicevo in
premessa -, di per sé personalmente non sono né contrario, né
favorevole, ma se prima era un'applicazione della legge, oggi
abbiamo i tempi per valutare attentamente, anche come proprietà,
come, quando e con quale modalità farlo. Pertanto una sospensione
se prima era un atto dovuto, un'applicazione della legge, e tutti
sono d'accordo nel seguire la legge: io per primo credo che la
legalità sia un principio che debba essere seguito, in questo caso
non vi sono margini per poter pensare se farlo o non farlo, questa
è una valutazione che verrà fatta con più tempo e che, non avendo
più quest'obbligo, perlomeno la situazione è cambiata rispetto ai
giorni precedenti a questa sentenza. Di certo sottolinea un limite
procedurale, che avrà anche delle conseguenze nel merito di questi
atti.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Abbiamo deciso di inserire i due temi
perché hanno le stesse premesse e soprattutto c'è una modifica a
monte sostanziale: lo diceva molto bene il collega Bertin. Quello
che, dal punto di vista politico, però è importante, non essendo
dei tecnici, è la bozza che ad oggi non è ancora stata approvata
della finanziaria, perché se le carte sono state modificate a
seguito della sentenza, grazie soprattutto alla Regione Veneto,
l'articolo 19 al comma 1 - e non è un discorso di essere d'accordo
o contrari -: "la Regione è autorizzata ad adottare ogni atto
necessario per la quotazione in mercati regolamentati della società
controllata Compagnia valdostana delle acque". Con le modifiche di
venerdì le eventuali impugnazioni delle norme attuative dovranno
tenere conto delle concrete lesioni delle competenze regionali,
alla luce delle soluzioni correttive che il Governo, nell'esercizio
della sua discrezionalità, riterrà di apprestare in ossequio al
principio di leale collaborazione. In questo momento, a seguito
della sentenza, indubbiamente abbiamo sicuramente un peso diverso e
soprattutto delle possibilità diverse.
La nostra proposta quindi va nella direzione di non iniziare un
percorso se non lo abbiamo prima valutato, qui non siamo più
obbligati. Se non siamo obbligati, non iniziamo quel percorso,
sospendiamo e richiediamo ulteriori approfondimenti, ma, dato che
abbiamo un ruolo di indirizzo, a maggior ragione...poi ascolteremo
attentamente la replica del Presidente della Regione, ma, al di là
della replica, siamo obbligati oppure no? Se non siamo più
obbligati, a questo punto il dato politico è diverso, perché fino a
tre giorni fa sembrava, dai tecnici in commissione consiliare, che
l'obbligo fosse certo; ci pare dagli approfondimenti che abbiamo
fatto in questi due giorni e mezzo con i legali del Consiglio,
sentendo anche altre Regioni su questi temi, che non ci sia
l'obbligo. È qui la differenza rispetto a pochi giorni fa. Su
questo comunque ascolteremo attentamente la replica del Governo
regionale, ma sul merito politico, non dal punto di vista tecnico,
che a questo punto è secondario, non è più la sostanza della nostra
risoluzione che abbiamo presentato.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Solo per aggiungere una breve riflessione
a quello che hanno detto i colleghi prima. Io non ho gli elementi
per dire se è un'operazione da fare immediatamente, con il tempo o
quant'altro; a me personalmente piacerebbe approfondire un po'
meglio la questione. Dico questo perché se una volta approfondito,
la strada è questa, io vedrei molto bene che un passaggio come
questo sia oggetto di una legge
ad hoc
. Dico questo perché
penso che anche dalla documentazione che ci è stata fornita da CVA,
in cui si fanno quelle indagini di mercato e quant'altro...poi io
nel mio piccolo ho provato a farmi consigliare da qualcuno che si
occupa di questo, e lo dirò in sede di bilancio se viene mantenuto
questo comma 1 dell'articolo 19, per cui non voglio addentrarmi
nella discussione ad oggi...mi pare che ci siano anche lì dei lati
oscuri, che andrebbero chiariti o specificati meglio nel comma 1
dell'articolo 19. Se però la strada è questa - e io non dico non
debba esserlo - a mio parere, in questo momento la sentenza della
Corte costituzionale non ci mette tutta quella fretta: cade il
presupposto alla base del comma 1, che prescriveva che dovevamo
adeguarci al n. 175.
Io pertanto non vedrei nulla di così drammatico se si prendesse
un po' più di tempo, si potesse approfondire perché, al di là di
tutto, è stata una decisione che ci ha colti impreparati; noi non
l'abbiamo seguito di certo, sappiamo e ci è stato detto in
commissione che questo iter non è così improvvisato, si sta già
lavorando. Ciò non toglie, a mio modesto parere, che sospendere
questo come presupposto andrebbe a rafforzare il criterio che
neanche i Comuni sono obbligati a fare, perché nella sentenza è
molto chiara la cosa: la sentenza dice che tutti i decreti
attuativi dicono che sono sospese le procedure in attesa...caso
mai, se vuole, le leggo il passaggio. Non è solo la parte relativa
al personale che è stata impugnata dalla Regione Veneto, ma è stato
impugnato
in toto
, o almeno una gran parte dell'articolo 18,
dal n. 1 al n. 7, quello che..."il ricorrente argomenta
l'illegittimità costituzionale poiché imporrebbe al Governo
l'individuazione di criteri e forme societarie più adeguate per
società che gestiscono servizi strumentali e funzioni pubbliche".
Censura nella sentenza che "violerebbe il principio di leale
collaborazione nella parte in cui prevede, al comma 4, che i
decreti legislativi attuativi, nonostante l'incidenza sulle norme
dichiarate in materia di competenza regionale, siano adottati
previo parere della Conferenza unificata. Le censure sono
chiaramente proposte in quanto sono state identificate di
competenza regionale...", cita il passaggio legato agli Enti
locali, e nell'elaborato della sentenza dice che "questa Corte più
volte si è pronunciata sul tema di società a partecipazione
pubblica, dichiarando l'illegittimità costituzionale della
disposizione statale che, imponendo a tutte le Amministrazioni,
quindi anche a quelle regionali, di sciogliere e autorizzare le
proprie società pubbliche strumentali, sottraevano alle medesime le
scelte in ordine alle modalità organizzative".
Questa sentenza è precedente ancora, la n. 222/2013. Idem la
parte riferita al discorso della lettera l): "di definire una serie
di regole puntuali sulla partecipazione azionaria degli Enti
locali", per cui cita anche gli Enti locali. Questo è il
dispositivo della sentenza. Sto leggendo alcuni passaggi perché
sono 30 pagine. Proprio per questo motivo, io vi inviterei ad
accettare questo passaggio. Non ci metteremo di traverso in una
tale discussione ad una legge
ad hoc
, però in questo momento
a noi pare fondamentale, una volta per tutte, contribuire a quello
che è stato l'orientamento della Corte costituzionale, che una
volta tanto dà ragione alle Regioni, pertanto non vanifichiamo
questo, togliamo questo presupposto del comma 1 ed eventualmente ci
si muove con una legge ad hoc che preveda il discorso della
quotazione in Borsa. Questo andrebbe sicuramente a valorizzare
tutto l'aspetto legato agli Enti locali, perché su questo si apre
una grossa partita. Poi sono valutazioni politiche, di cui in
questo momento mi preoccupo particolarmente dal punto di vista
personale, sapendolo quello che significa per il sistema degli Enti
locali il discorso delle centraline.
Io penso che una riflessione di questo genere non pregiudichi il
percorso che viene fatto; sappiamo che la tempistica non è così
urgente, però mettere una boccia ferma su una sentenza che una
volta tanto va nell'interesse delle Regioni, a tutelare il discorso
dell'intesa o della Conferenza Stato-Regioni, a me pare un
messaggio importante, tenuto conto che, come diceva il mio collega,
meno male che questo ricorso è stato fatto, perché sennò veramente
andremmo ad una
deregulation
in cui lo Stato ci impone ogni
tipo di scelta.
Presidente -
Ha chiesto la parola il collega Nogara per
dichiarazione di voto.
Nogara (UVP) -
Volevo fare solo una precisazione. Nel mio
intervento io ho voluto parlare di CVA per come si vuole affrontare
questa problematica. Parlando di CVA, come vi ho detto, è intorno
al 2000 che si parla già della sua quotazione in Borsa. Io non
vorrei collegare questa cosa di CVA con l'articolo 19 della
finanziaria. Sono due cose diverse, io volevo parlare di CVA, non
per eliminare l'articolo 19 comma 1. Poi ognuno la vede come vuole,
io volevo parlare tecnicamente di CVA. Io penso che non ci siano
grosse problematiche in questo momento visto che è dai primi anni
Duemila che si parla della quotazione in Borsa; penso che se noi lo
chiediamo, in breve tempo si possano avere tutte le giustificazioni
per quotarla o meno. Questo è quanto.
Il fatto poi di eliminare il comma 1, perché CVA non viene
quotata, quello è un altro discorso che si può valutare in altro
modo, ma io volevo chiarire che adesso stavo parlando di CVA come
società partecipata senza collegarla alla legge finanziaria.
Presidente -
Non ci sono altri interventi, dichiaro
chiusa la discussione generale. Ha chiesto la parola il Presidente
della Regione, ne ha facoltà.
Rollandin (UV) -
Gli aspetti che sono stati presentati in
occasione di questa risoluzione affrontano tre tematiche. La prima
è la sentenza, che ad oggi è esecutiva, però laddove siano già
state emanate, come nel caso del decreto n. 175 sulle
partecipazioni pubbliche, le norme devono intendersi ad oggi come
pienamente vigenti. Oggi è vigente questa norma, poi che ci sia la
possibilità di intervenire con ricorsi sui decreti attuativi...è
una possibilità. Ad oggi però è pienamente vigente, quindi non è
che questo oggi non vale, oggi vale.
Detto questo, il problema collegato che si pone è la valutazione
sulla quotazione in Borsa della CVA. È un'operazione che noi
abbiamo inserito come punto di riferimento anche nella finanziaria
perché, nel momento in cui si va in quella direzione, ci sono dei
passaggi dove c'è la possibilità che la società dia all'azionista
di riferimento una disponibilità finanziaria rapportata alla
situazione della società stessa. Il che significa che, nella
procedura che va avanti, c'è un passaggio in cui c'è questa
disponibilità finanziaria, che può andare fino a 100 milioni nel
primo anno in cui si attiva questo meccanismo mentre
successivamente saranno le proposte ad andare nella logica di
definire in che modo, in che termini, sarà fatta l'operazione della
quotazione in Borsa, che alcuni hanno già anticipato potrebbe
essere A o B, è tutto aperto quello. Il primo punto, invece, è che
questo ritorno all'azionista di questo finanziamento è quello che
dà la copertura - come ha detto anche il collega Gerandin - ad una
serie di investimenti previsti nella finanziaria che andremo a
discutere fra pochi giorni.
Il terzo punto che voglio sottolineare è che, indipendentemente
dal fatto che quando è uscita la Madia ci sia stata
un'accelerazione tenendo conto che c'era anche questo, le premesse
per arrivare alla quotazione in Borsa c'erano già, c'erano stati
gli studi, c'era tutta una serie di valutazioni fatte con società
specializzate per capire qual era il problema. È chiaro che, nel
momento in cui c'è stata la Madia, c'è stata un'accelerazione, per
cui, tenendo conto di quest'accelerazione, noi ci siamo permessi di
inserire il comma 1 nella legge finanziaria, che prevede la
possibilità di attivare la quotazione in Borsa di CVA. Questi sono
i presupposti. Quindi, tenendo conto che su questo punto noi siamo
convinti che ci siano le disponibilità e le possibilità per la
società stessa di fare un avanzamento importante nella sua
collocazione nelle società a livello nazionale e internazionale,
quell'impegno - come dicevano anche i colleghi - non può essere
accettato. Per l'altro, invece, voglio dire che è ridondante, come
diceva il collega nell'esposizione, laddove riportiamo a galla la
risoluzione già approvata, con la differenza che qui invitiamo i
Parlamentari valdostani...
(interruzione di un Consigliere, fuori microfono)
..."impegna il Governo a sospendere la quotazione...", non sulla
seconda parte. Scusate, l'italiano è difficile ma non impossibile
da capire: se dice una cosa nella prima riga, nella seconda ne dice
un'altra: "invita i Parlamentari valdostani", c'è scritto questo,
abbiate pazienza! C'è un "impegna" e c'è un "invita", impegna per
una certa cosa e invita gli altri. C'è scritto: "invita i
Parlamentari valdostani", che è esattamente quello che era l'altra
volta. Io ho capito l'intervento del collega, secondo il quale
questa volta anche il Governo può usare una sua influenza nel
momento in cui alla Conferenza dei Presidenti venisse ripresentata
la proposta di decreti - come succederà, perché alcuni verranno
portati - per l'intesa, anziché solo per il parere. In quel
momento, se non c'è il fatto di essere presenti e di sottolineare
quell'aspetto - che veniva ricordato - delle partecipazioni di
tutti i Comuni, che noi abbiamo condiviso...io avevo detto che era
difficile, perché era obiettivamente difficile rimandare se non
c'era questa sentenza, ma di questa sentenza nessuno ne aveva
parlato prima, quindi ho detto quella che era la difficoltà. Oggi
c'è questa possibilità, sicuramente noi ci facciamo carico di
andare in questa direzione e posso garantire ai colleghi che non
siamo soli perché su questo è stato fatto un lavoro a livello
soprattutto delle comunità di montagna, dei BIM, per attivare un
meccanismo che crei una premessa per cui si faccia una modifica
almeno per quello che riguarda le partecipazioni dei Comuni. Noi
quindi ci asterremo.
Presidente -
Ha chiesto la parola il collega Fabbri, ne
ha facoltà.
Fabbri (UVP) -
Semplicemente per ricordare quello che
avevo già detto all'inizio della discussione nelle comunicazioni
del Presidente: qui si apre questa possibilità, che non è
assolutamente da lasciar decadere, come del resto il Presidente ha
detto in questo momento.
Io sottolineerei anche un altro aspetto positivo nel perseguire
quest'obiettivo, perché era stato detto nelle settimane scorse
quando non c'era ancora la sentenza della Corte costituzionale, che
correvamo anche il rischio di concentrare tutta la capacità di
produzione di corrente idroelettrica nelle mani di pochi attori.
Così facendo, eliminiamo questo rischio se i Comuni giustamente
sceglieranno di mantenere la loro partecipazione. Un rischio in
meno, quindi ancora un invito in più a lavorare in questa
direzione.
Presidente -
Ha chiesto la parola il collega Bertin, ne
ha facoltà.
Bertin (ALPE) -
C'è un aspetto più tecnico nella
risoluzione: che il primo impegno riguarda la sospensione, il
secondo impegna il Governo e invita i Parlamentari a fare la stessa
cosa. È graficamente messo uno sopra l'altro, forse potevamo
metterli graficamente uno dopo l'altro, ma l'impegno è lo stesso e
la ragione è dovuta al fatto che la sentenza, come sottolineava
anche lei, dà un ruolo anche al Governo regionale che la scorsa
settimana non c'era. Per questo c'è questa impegnativa rispetto al
Governo regionale che potrà avere un suo ruolo nella Conferenza
Stato-Regioni. E proprio su questo ruolo che deve avere il Governo
regionale mi sembra francamente un'occasione persa quella di dare
un segnale politico chiaro rispetto a questa questione. La sentenza
della Corte costituzionale comunque solleva delle questioni di
rapporto Stato-Regioni, ma una volta tanto non è sfavorevole alle
Regioni e bisogna sostenerla sotto questo punto di vista. È
l'occasione anche da un punto di vista strettamente politico per
segnare una propria opinione. Tra l'altro, dobbiamo aspettare che
la Regione Veneto faccia ricorso, non vorrei anche dover aspettare
che la stessa Regione poi tuteli con i ricorsi successivi la nostra
autonomia. È l'occasione per far valere anche la nostra opinione e
tutelare la nostra autonomia.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Solo un passaggio su questo dossier. Ho
ascoltato attentamente il Presidente, che di solito è molto
preciso, e ad oggi potremmo essere d'accordo con la sua presa di
posizione, ma, a seguito della sentenza, si apre comunque un
dibattito politico importante: i rapporti tra Regioni e Stato.
Voglio fare solo un ragionamento a voce alta. Ci sembra di aver
capito che la scelta è già fatta. In commissione ALPE, il collega
del Gruppo Misto e Cognetta abbiamo chiesto diverse volte, poi
abbiamo dovuto sollecitare i nostri uffici per avere del materiale
per capire qual è l'impostazione del gruppo CVA, perché nessuno di
tutti i colleghi di maggioranza e opposizione era a conoscenza di
cosa il gruppo ha già messo in cantiere. Se il metodo diventa
sostanza, siamo alle solite, la sintesi che faceva prima il collega
Bertin: stesso film. Noi oggi abbiamo presentato questa iniziativa
perché fra due settimane saremo qui a discutere sull'articolo 19,
comma 1, stesso identico film, se adesso c'è una sentenza che va in
una direzione comunque diversa e ad oggi possiamo essere d'accordo
su quel passaggio che faceva lei, siamo ancora magari "obbligati",
ma non è possibile che ci sia anche su questo calata dall'alto
comunque un'operazione già blindata, nel senso che "la scelta è già
fatta, fatevene una ragione"...ed è questo lo spirito della nostra
iniziativa. Questo era un po' il ragionamento che avevamo fatto e
abbiamo fatto in questi giorni in commissione, che volevamo avere
tutta una serie di informazioni, di documenti per arrivare a dire
cosa è stato fatto e cosa non è stato fatto. Comunque, abbiamo
capito perfettamente che ad oggi, martedì 29, la scelta è già stata
fatta, verificheremo con i colleghi in commissione nel momento in
cui si andrà a discutere l'articolo 19, comma 1, però il film è
identico, collega Perron, del comma 2. Non avessimo congelato e
fermato la commissione sul comma 2, non saremmo qui a discutere dei
48 milioni. Non avessimo portato oggi la discussione sul comma 1,
non saremmo qui a discutere. Il film è sempre lo stesso, colleghi.
Qualcuno ha già scelto, possiamo prenderci qualche mese per
approfondire fino in fondo se c'è lo spazio di muoverci in maniera
diversa per mille ragioni? Sembra di no, ma verificheremo e
approfondiremo nel momento in cui si deciderà di affrontare la
finanziaria.
Presidente -
Possiamo procedere con la votazione.
Dichiaro aperta la votazione. La votazione è chiusa.
Presenti: 31
Votanti           
: 7
Favorevoli: 7
Astenuti: 24 (Baccega, Bertschy, Bianchi, Donzel, Fabbri,
Farcoz, Follien, Fontana, Fosson, Grosjean, Guichardaz, Isabellon,
Lanièce, Marguerettaz, Marquis, Nogara, Péaquin, Perron, Restano,
Rini, Rollandin, Rosset, Testolin, Marco Viérin)
La risoluzione non viene approvata.
OGGETTO N. 2505 - Approvazione di risoluzione: "Situazione
dell'accesso per l'anno 2015 alla riserva nazionale DAR".
Rosset (Presidente) -
Punto n. 2.06 dell'ordine del
giorno. Per l'illustrazione, ha chiesto la parola il collega
Gerandin, ne ha facoltà.
Gerandin (GM) -
Questa nostra iniziativa è un po' il
seguito di quella risoluzione che avevamo approvato lo scorso
Consiglio regionale, in cui si impegnava il Governo regionale di
richiedere un incontro urgente al Ministro delle politiche
agricole, alimentari e forestali al fine di illustrare la questione
e condividere le azioni da intraprendere con assoluta tempestività
per riuscire a garantire a tutti gli agricoltori valdostani
l'accesso per l'anno 2005 alla Riserva nazionale DAR di cui gli
stessi vantano diritto, approvata con risoluzione lo scorso
Consiglio regionale. Tra l'altro, quella risoluzione che avevate
proposto voi come maggioranza, che era stata chiaramente condivisa.
Vorremmo su questo avere delle rassicurazioni da parte sua,
Assessore, più che noi deve rassicurare gli agricoltori perché su
questo c'è tanta preoccupazione perché da una parte non si riesce a
capire bene quante di queste risorse sono già state erogate ai
pochi fortunati - io dico - e quante ne rimangono ancora in
disponibilità per quanto riguarda l'annualità 2015. Soprattutto la
preoccupazione nasce dal fatto che, da voci e da iniziative che
nascono proprio sul territorio di fronte a questa immobilità, o
comunque a questa preoccupazione, nascono comitati spontanei in cui
vengono manifestate concrete preoccupazioni sul fatto che se non
vengono riassegnati questi titoli entro fine dicembre 2016, il
rischio parrebbe sia quello di perdere addirittura la titolarità di
queste risorse, che ritornerebbero indietro per il discorso di
Bruxelles.
Il nostro impegno chiaramente è di riferire in commissione, ma
noi chiederemmo proprio, Assessore, che lei tranquillizzasse tutti
questi agricoltori dicendo che il termine del 2016 non è così
perentorio, che c'è la possibilità e l'interesse da parte sua,
dell'Esecutivo, o di chi se ne occupa in questo momento, di
risolvere questo problema, e soprattutto vorremmo da parte sua un
impegno personale a risolvere questa questione. Noi di trasferte
romane di dirigenti senza cavare un ragno dal buco sinceramente
siamo stufi di sentirne parlare, ritengo che questa sia una
problematica che si risolve politicamente, per cui probabilmente se
lei, invece di rimanere a gestire quelle quattro risorse che le
sono state assegnate, magari va a Roma e prova a bussare alle porte
più opportune, come fanno da altre parti, dove dicono che piantano
le tende davanti ai Ministeri, magari risolviamo qualcosa. Noi
pensiamo che in questo momento delle promesse, delle rassicurazioni
gli agricoltori - o comunque chi lei rappresenta in questo momento
- non sappiano più veramente cosa farci.
Le anticipo...non dia come giustificazione il fatto che vi siete
mossi con le due delibere di Giunta che avete approvato ultimamente
sulla trasmissione dati; queste saranno utili eventualmente per
risolvere il discorso relativo alla certificazione dei dati
zootecnici per la banca dati regionale relativi ai requisiti di
pascolamento e per quello che riguarda le misure di superficie del
PSR, ma non risolvono questa concreta preoccupazione, per cui
quello che le chiediamo, Assessore, è che lei tranquillizzi che
nessuno perderà niente e che queste risorse non avranno un limite
di scadenza.
Presidente -
Ha chiesto la parola il collega Chatrian, ne
ha facoltà.
Chatrian (ALPE) -
Il collega ha già illustrato bene
l'iniziativa che abbiamo presentato, io penso non ci siano problemi
fra pochi giorni a fare un incontro come III Commissione su questo
tema. In questo momento i nostri agricoltori hanno bisogno di
certezze, per cui se fra due settimane affronteremo l'altro tema
dell'ex verde agricolo e sicuramente cercheremo insieme di trovare
delle soluzioni rapide a delle criticità, in questo momento
comunque sul discorso DAR indubbiamente le aziende sono
preoccupatissime e gradirebbero avere delle risposte serie,
puntuali e soprattutto lo stato dell'arte: cosa fa la politica su
questo tema, come si muove, cosa ha fatto, cosa sta facendo e
soprattutto cosa deve fare per mettere in campo delle garanzie. Non
mi dilungo perché vorremmo ascoltare la posizione del Governo,
dell'Assessore. Come diceva bene il collega, al di là di riferire
con urgenza alla commissione, indubbiamente ci interessa conoscere
lo stato dell'arte.
Presidente -
Non ci sono altre richieste di intervento,
dichiaro chiusa la discussione generale. Ha chiesto la parola
l'Assessore Testolin, ne ha facoltà.
Testolin (UV) -
Per rispondere positivamente all'invito
di andare in commissione, perché evidentemente il tema è complesso,
ci sono tutta una serie di iniziative che abbiamo messo in campo,
quindi verremo volentieri in commissione per presentare il
rendiconto delle iniziative e lo stato dell'arte per quanto è a
nostra disposizione. Lo faremo quindi molto volentieri, abbiamo già
programmato - credo - un intervento per la prossima seduta di
commissione.
Presidente -
Ha chiesto la parola il collega Gerandin, ne
ha facoltà.
Gerandin (GM) -
La ringrazio, Assessore, della
disponibilità. Nella presentazione è stato detto qualcos'altro:
vogliamo sapere politicamente qual è in questo momento la posizione
di questi agricoltori. Quando riferirà in commissione, bisognerà
farlo sapere in giro, ma noi vogliamo che venga detto pubblicamente
in questo contesto qual è la situazione per quello che riguarda
queste misure. Le chiediamo questo. Torno sui comitati spontanei
che stanno nascendo in questo momento per autotutelarsi, che
nominano dei legali per autotutelarsi, e che non vogliono più
sentir parlare della politica e hanno ragione: se la politica non
dà delle risposte, hanno ragione! Lei dica se in questo momento,
così com'è stato scritto, c'è il rischio che queste misure vengano
perse. Questo vogliono sentirsi dire gli agricoltori, non che verrà
a riferire in commissione. Su questo io l'ho già ringraziata della
sua disponibilità, ma dica cosa succede per quello che riguarda
questo discorso legato al DAR.
Presidente -
Scusi collega, ma l'impegno è di andare in
commissione a riferire. Non ci sono altre richieste di intervento,
possiamo mettere in votazione. Dichiaro aperta la votazione. La
votazione è chiusa.
Presenti: 29
Votanti           
: 29
Favorevoli: 29
La risoluzione è approvata.
A questo punto, avendo ancora tre risoluzioni, i Capigruppo sono
d'accordo di proseguire i lavori sino al termine? Proseguiamo
quindi con il punto n. 2.07.
