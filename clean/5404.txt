Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 296 del 9 maggio 1983 - Resoconto
OGGETTO N. 296/VII - CRITERI PER L' ALLESTIMENTO DI MOSTRE 0
ESPOSIZIONI ORGANIZZATE DALL'AMMINISTRAZIONE REGIONALE -
(Interpellanza)
PRESIDENTE:
Do lettura dell'interpellanza presentata dai
Consiglieri Mafrica, Tonino e Cout:
INTERPELLANZA
Poiché diventa sempre più fitto il calendario delle mostre
organizzate dall'Amministrazione regionale ed altrettanto
articolata è la partecipazione della Regione a mostre nazionali ed
internazionali;
I sottoscritti consiglieri regionali
INTERPELLANO
gli Assessori competenti per conoscere:
in base a quali criteri la Regione affida l'allestimento delle
mostre o esposizioni regionali ad una ditta piuttosto che
all'altra;
quali sono i requisiti richiesti od i criteri usati per la
scelta del personale da utilizzare per il contatto con il pubblico
(sarebbe gradito un elenco scritto di tutte le persone che hanno
avuto tale incarico nel corso degli ultimi due anni);
se per il personale suddetto sono stati rispettati tutti gli
obblighi assicurativi, previdenziali e fiscali;
quante ditte sono state invitate per l'allestimento degli stand
regionali a ciascuna delle seguenti importanti mostre nazionali ed
internazionali (Firenze, Verona, Parigi, Lione) ed in base a quale
parametro è stata scelta la ditta vincitrice;
quali metodi vengono usati per la scelta degli artisti o grafici
a cui affidare l'esecuzione di manifesti pubblicitari;
se non sia opportuno regolamentare anche l'affidamento dei
lavori citati in precedenza utilizzando apposti albi professionali,
bandi di concorso, commissioni giudicatrici, ecc.
PRESIDENTE:
Illustra l'interpellanza il Consigliere
Mafrica; ne ha facoltà.
MAFRICA - (P.C.I.):
Il numero delle mostre e delle
esposizioni organizzate dall'Assessorato al Turismo,
dall'Assessorato all'Industria e anche a volte dall'Assessorato
all'Agricoltura, o quelle a cui la Regione partecipa in Italia e
all'estero, diventa sempre più grande.
Noi interpelliamo gli Assessori competenti perché la materia
comincia a rappresentare un volume di affari ed un'entità di spese
rilevanti, quindi ci sembra il caso di regolamentarla con norme e
procedure il più possibile oggettive.
Noi vorremmo innanzitutto sapere come si regola la Giunta quando
si tratta di affidare l'allestimento di una mostra. Ricordiamo che
le cifre a volte sono dell'ordine di decine di milioni, quindi la
scelta della ditta a cui affidare l'allestimento riveste qualche
importanza.
Vorremmo anche sapere come la Giunta o gli Assessori individuano
il personale, molto spesso temporaneo, da utilizzare per il
contatto con il pubblico, quali requisiti vengono richiesti e in
quale modo viene effettuata una selezione. Di queste persone, se
fosse possibile, poi vorremmo, a parte, avere un elenco scritto.
Non abbiamo potuto fare un'interrogazione scritta per ovvi motivi
di scadenza del Consiglio, e quindi, abbiamo scelto questa
forma.
Vorremmo sapere se per questo personale che viene chiamato - si
tratta per lo più di giovani - e che viene incaricato per un certo
periodo di seguire e di illustrare la mostra ai visitatori, sono
stati assolti tutti gli obblighi assicurativi, previdenziali,
fiscali.
Per quanto riguarda poi altri problemi, sempre analoghi,
vorremmo sapere come vengono scelti gli artisti a cui affidare
l'esecuzione dei manifesti pubblicitari e con quale criterio
vengono scelte le ditte a cui affidare l'allestimento degli "stand"
della Regione nelle più importanti mostre nazionali ed
internazionali.
La nostra opinione è che si possa in questo caso procedere a una
regolamentazione; esiste in altre Regioni, è possibile prevederla
anche nella nostra. Vorremmo sapere l'opinione degli Assessori
interessati in merito.
PRESIDENTE:
La parola all'Assessore all'Industria,
Commercio Artigianato e Trasporti Chabod, ne ha facoltà.
CHABOD - (D.C.):
Per quanto riguarda l'Assessorato
all'Industria, Commercio, Artigianato e Trasporti, gli allestimenti
vengono affidati a ditte specializzate, iscritte negli appositi
Albi e Registri: Albo Regionale delle Imprese Artigiane, Ufficio
Registro Ditte.
L'affidamento tiene conto di vari fattori: il preventivo di
spesa, il progetto di allestimento, la serietà della ditta. La
scelta del personale da utilizzare per il contatto con il pubblico
avviene sulla base di un elenco di persone che si dichiarano
disponibili per tale incarico, e tra queste la scelta viene
effettuata sulla base delle lingue conosciute, sulla
predisposizione per il contatto con il pubblico, sulla conoscenza
delle informazioni che possono essere richieste dai visitatori, e
su altri fattori quali titoli di studio, le esperienze in
precedenti mostre, la serietà professionale.
Si fa presente che al riguardo, in considerazione del periodo di
lavoro alquanto breve, (cinque-dieci giorni) si trova sempre una
notevole difficoltà a reperire personale qualificato. Date le
prestazioni di cui sopra, a carattere professionale, configurate
quali prestazioni occasionali, viene effettuata sul compenso la
relativa ritenuta d'acconto, oppure il pagamento avviene su fattura
per prestazioni di lavoro autonomo. Per l'allestimento delle mostre
citate (Firenze, Lyon, Parigi) vengono invitate le ditte iscritte
negli albi suddetti, che nel caso particolare sono due. Per
l'esecuzione dei manifesti pubblicitari sono invitati tutti coloro
che esercitano tale attività. La scelta viene effettuata da
un'apposita Commissione composta da esperti nei vari rami,
riguardanti i soggetti del bozzetto presentato, nonché grafici e
tipografi.
PRESIDENTE:
La parola all'Assessore al Turismo,
Urbanistica e Beni Culturali Pollicini.
POLLICINI - (D.P.):
L'Assessorato al Turismo possiede un
unico "stand" che viene fatto circolare nelle zone dove
evidentemente conviene trasportarlo non in zone lontane.
L'allestimento avviene con il nostro personale, nell'ambito di una
distanza accettabile, oppure con il personale del posto, se la
manifestazione si svolge all'estero.
Però buona parte delle esposizioni all'estero sono fatte di
concerto con l'ENIT, che cura la predisposizione degli stand delle
varie Regioni, per cui noi paghiamo la nostra tariffa all'Ente.
Per quanto riguarda poi il personale, noi utilizziamo le hostess
del nostro ufficio informazioni turistiche, che hanno specifiche
conoscenze linguistiche; laddove, invece, non siamo in grado di
disporre del nostro personale, assumiamo hostess che abbiamo una
conoscenza specifica della lingua cui siamo interessati per lo
stand che esponiamo. In altri termini, abbiamo del personale
regionale, ma quando non è sufficiente, ci rivolgiamo a persone che
hanno frequentato i corsi di traduttrice simultanea ed hanno una
conoscenza completa di una certa lingua.
Il pagamento di questo personale esterno avviene a "cachet", con
la classica ritenuta d'acconto, come avviene in tutti i casi.
Per quanto riguarda invece la scelta dei grafici cui affidare la
predisposizione dei manifesti, noi abbiamo uno studio
specializzato, che ha vinto il concorso di consulenza, al quale
affidiamo queste scelte. Se si tratta di manifesti per stand o
manifesti tipici per la nostra Regione, è lo studio consulente
della Regione per il programma turistico che segue queste opere,
che contatta gli artisti, in studi specializzati, per realizzare il
manifesto.
PRESIDENTE
: La parola al Presidente della Giunta.
ANDRIONE - (U.V.):
Parlo al posto dell'Assessore
all'Agricoltura e Foreste Marcoz, che ha dovuto assentarsi.
L'Assessorato all'Agricoltura partecipa soltanto al Salon
International de Paris, dal 1979. Il primo anno è stato organizzato
con la collaborazione dell'Istituto per il Commercio Estero e,
visto il successo che ha avuto, siamo entrati direttamente in
contatto con il SENECA che è l'Ente della fiera in questione.
Facciamo la trattativa privata per lo stand, e la relativa
attrezzatura, però non sono grandi cose, perché in realtà si tratta
semplicemente di esporre il prodotto dell'agricoltura
valdostana.
L'organizzazione normalmente è curata da funzionari - in
particolare Lyabel dott. Carlo, Buillet Fabrizio, Cognein Tiziana,
Chiavetto Daniela e Ballissier Mirella. Per il personale che è
adibito allo stand, si tratta di scegliere, delle persone,
normalmente delle ragazze che siano in grado di parlare francese e
di vestire il costume. Vengono pagate a notula su presentazione di
regolare fattura, come è stato già spiegato per gli altri casi; in
più, attraverso l'Economato (penso che questo valga per tutti gli
Assessorati) viene stipulata per queste persone un'assicurazione
suppletiva per casi d'infortunio, decesso, ecc.; quindi dal punto
di vista fiscale ed assicurativo siamo a posto.
Per questo Salone, per i primi due anni, l'allestimento è stato
curato da una ditta specializzata di Nanterre, per ragioni di
comodità. Poi tra questioni valutarie e le norme vigenti in
Francia, per la sicurezza degli allestimenti, abbiamo fatto delle
trattative private in Val d'Aosta, tra le ditte che operano nel
settore, principalmente le ditte Charbonnier Nello e la ditta
Balan, che lavorano per l'Amministrazione anche in altri casi.
Charbonnier ha vinto l'appalto nell'82, Balan ha vinto nell'83. Non
sono stati realizzati manifesti.
PRESIDENTE:
La parola al Consigliere Mafrica che intende
replicare.
MAFRICA - (P.C.I.):
Si tratta in questo caso di attività,
da una parte specializzate, quali l'allestimento delle mostre, o la
cura dei manifesti; dall'altra si richiedono anche competenze e
conoscenze dei materiali e delle lingue che possono, a nostro
giudizio, portare a regolamenti più precisi.
Ci riserviamo, perciò, per il futuro, di fare delle proposte,
perché crediamo che sia nell'interesse delle Ditte presenti in
Valle, ma anche degli studenti, degli insegnanti interessati a
queste attività, avere una normativa nota, pubblica, che per
esempio, consenta a chi è interessato, di iscriversi in questi
elenchi del personale disponibile, perché non tutti sono informati
dell'esistenza di questi elenchi.
