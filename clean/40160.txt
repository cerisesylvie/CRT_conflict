Classificazione
SPORT E TEMPO LIBERO



Oggetto del Consiglio n. 3034 del 23 novembre 2017 - Resoconto
OGGETTO N. 3034/XIV - Ritiro di mozione: "Regolamentazione
della fruizione dell'area verde di Regione Tzamberlet nel Comune di
Aosta".
Presidente -
Passiamo al punto n. 17 dell'ordine del
giorno. Ha chiesto la parola il Consigliere Padovani; ne ha
facoltà.
Padovani (GM) -
Con questa mozione torniamo a parlare di
aree verdi e di spazi pubblici e, più precisamente, dell'area verde
di Tzamberlet, della quale si era già occupato l'anno scorso il
collega Bertin, cofirmatario di questa mozione. Dopo citerò un paio
di passi dell'iniziativa del collega.
Cosa si chiede, in pratica, con questa mozione? Che venga
risolta una vecchia questione riguardante quest'area, la "famosa
questione" (famosa, perché allora ebbe grande risalto sui
media
locali) dei cartelli che vennero apposti dove (cito
testualmente) vi è scritto: "Divieto di gioco del calcio
organizzato a squadre". Prima citavo un'iniziativa concernente
l'adunanza del Consiglio regionale del 7 e 8 giugno 2016,
un'interpellanza del collega Bertin, con la quale il collega
chiedeva "le ragioni dell'installazione di tale cartello e a quali
soggetti sarebbero riconducibili l'organizzazione e la
partecipazione ai tornei di cui in premessa". L'allora Assessore
Testolin rispondeva (cito testualmente): "Si sottolinea come le
attività sportive che possono essere svolte all'interno dell'area
verde non debbano pregiudicare le altre attività ludiche svolte di
norma nell'area verde, quali fare ginnastica, prendere il sole,
fare passeggiare i bambini o divertirsi semplicemente sull'erba. In
particolare, per quanto attiene il gioco del calcio, si evidenzia
che l'area non è stata progettata come campo sportivo per la
pratica di tale attività e si sottolinea come pertanto si ritenga
che lo stesso sia praticabile nell'area soltanto se svolto in
maniera estemporanea da un numero contenuto di persone, come ad
esempio le famiglie con i bambini o da gruppi limitati di ragazzi".
Ora, capirete tutti che "numero contenuto di persone" è una cosa
relativa. Qual è il numero contenuto di persone? Sei, cinque,
dieci, venti, quindici, trenta? Ad oggi non si è ancora ben capito
- almeno noi non l'abbiamo ancora ben capito da allora - chi è
stato l'organizzatore di questi tornei e quali erano le squadre. In
realtà, come diceva il collega in questa iniziativa, probabilmente
l'apposizione di questi cartelli fu "speculare" alle proteste di
una nota sigla di destra che in Valle d'Aosta fa parlare di sé per
iniziative riguardanti principalmente i richiedenti asilo, che tra
l'altro erano i protagonisti indiretti di questa apposizione,
perché chi fu trovato a giocare in maniera organizzata (non si è
ben capito ancora da chi) su quest'area erano persone richiedenti
asilo.
Ora, in sostanza, si chiede di far rimuovere questo cartello e
di trovare anche una soluzione regolamentare, per far sì che chi
vuole giocare a calcio, pur non rovinando l'area e non
egemonizzandola, possa farlo senza disturbare, senza utilizzarla
tutta, quindi permettendo anche ad altre persone di utilizzarla in
altro modo. L'esistenza di questi cartelli, come ricordava il
collega già tempo fa, è ridicola, perché non vuol dire nulla.
"Divieto di gioco del calcio organizzato" non vuol dire nulla
poiché in quell'area non è mai stato appurato che fossero davvero
organizzati tornei, anche perché ad oggi sapremmo chi li
organizzava, ma ancora non lo sappiamo. Chiediamo pertanto che
vengano tolti e che venga trovata una soluzione per far convivere
tutte le attività su quest'area.
Alle ore 16:40 assume la presidenza il Vicepresidente
Farcoz.
Farcoz (Président) -
La parole à l'Assesseur Nogara pour
la réplique.
Nogara (UVP) -
Prima di rispondere a questa sua
iniziativa, volevo comunicare che con l'iniziativa passata lei ci
aveva chiesto di uniformare i regolamenti dei due parchi, dei due
giardinetti. Seguendo l'impegno preso lo scorso Consiglio questo è
stato fatto e, se poi vorrà avere anche tutta la documentazione con
i cartelli e con la dicitura cambiata, gliela fornirò.
Per quanto riguarda l'iniziativa sull'area verde in regione
Tzamberlet, non mi discosterò di molto da quanto le hanno potuto
dire gli Assessori che mi hanno preceduto, perché effettivamente
quest'area è nata ed è stata concepita quale parco verde pubblico,
con lo scopo di fornire alla cittadinanza uno spazio ricreativo a
contatto con la natura in cui praticare diverse attività sportive.
Infatti in quest'area troviamo anche una pista di
mountain
bike
, c'è il laghetto, ci sono i tavolini, i prati per il
relax, e via dicendo. Nell'area, costituita da un ampio prato
costeggiato da alberi e arbusti, sono presenti diverse panchine,
c'è una zona relax con attrezzi ginnici, una struttura per il gioco
della pallavolo, un'area gioco per i bambini. Per non arrecare
disturbo a chi frequenta il parco, per non causare incidenti alle
persone, danni alla vegetazione e alle infrastrutture presenti, ai
sensi del regolamento generale di fruizione delle aree verdi di
competenza regionale aperte al pubblico, all'interno del parco le
attività di pratica sportiva (in forma organizzata e di gruppo)
sono ammesse esclusivamente nell'ambito degli spazi appositamente
attrezzati allo scopo, se esistenti. Visto che non c'è un campo di
calcio - lei prima chiedeva di sapere chi ha segnalato queste
persone - gli uffici regionali responsabili della gestione del
parco mi hanno riferito di aver accertato che nell'area venivano
svolte con regolarità partite di calcio a squadre, le quali
arrecavano disturbo agli altri utenti. Io dico che non è tanto per
il disturbo e per il danneggiamento che provocavano al manto
erboso, ma si vedevano (l'ho chiesto proprio agli uffici) due
squadre con le pettorine e le scarpe da calcio che giocavano
sull'area verde. Tra l'altro, se si vuole praticare uno sport del
genere, in zona ci sono proprio dei campi apposta per giocare e
fare partite di calcio. Si evidenzia che rimane salva la
possibilità per i ragazzi o le famiglie di giocare a palla
all'interno del parco se tale attività è sporadica, non è svolta in
forma organizzata e non arreca disturbo alle altre persone
presenti. Se quattro, cinque, sei, dieci bambini o ragazzini
giocano tra di loro e fanno giustamente due squadre - perché a
calcio si può giocare anche così - non è un problema. Spero di
essere stato chiaro: il problema c'è quando ci sono due squadre
attrezzate con scarpe da calcio, con pettorine e con maglie che
giocano a calcio in questa zona.
Ho letto poi la parte della sua mozione in cui era riportato il
fatto che un movimento di estrema destra aveva sollevato la
questione. Per quanto mi riguarda, le posso dire che mi dispiace,
ho chiesto di nuovo agli uffici, ma non so cosa rispondere perché
non ne ho avuto notizia. L'unica notizia avuta è che si era
intervenuti solo in questo caso. In questo cartello presente
nell'area [
l'Assessore mostra all'aula una copia
fotostatica
], penso l'abbiate anche voi, ci sono proprio le
figure di giocatori di calcio con pantaloncini e scarpe da calcio.
Questo è vietato. Qui dico tranquillamente: non ci sarà nessuno che
interverrà se ci saranno bambini o ragazzini che danno dei calci ad
un pallone, però mi sembra anche abbastanza logico che un'attività
del genere, se si vuole fare a squadre, venga fatta in un campo
attrezzato. C'è il campo da
rugby
vicino, ci sono tutti i
campi da calcio; si va in una società e ci si iscrive. Non mi
sembra il posto adatto per fare delle vere e proprie partite di
calcio. Questo è quanto mi è stato comunicato e quanto tra l'altro
ho voluto verificare con il personale degli uffici, a cui ho
chiesto anche certezza degli avvenimenti. Mi hanno risposto di aver
verificato che per un periodo, previa comunicazione dagli utenti di
tale parco, per diverse volte, hanno trovato effettivamente queste
squadre di calcio che facevano praticamente dei tornei. Io mi sento
pertanto tranquillamente di dire che un parco del genere non è una
zona adatta per fare questo tipo di attività sportiva.
Président -
La parole au collègue Padovani.
Padovani (GM) -
La risposta dell'Assessore effettivamente
non si è discostata tantissimo da quella che aveva ricevuto il
collega. Comunque prima di tutto la ringrazio per l'iniziativa
precedente, e mi piacerebbe davvero avere i documenti che ha
portato.
Relativamente a questa iniziativa, capisco che non è un'area
attrezzata per giocare a calcio, poiché, arrivando anche dal mondo
del calcio, capisco che con le scarpe e con i tacchetti si rovina
il manto erboso e quindi si rovina l'area.
Chiederemmo però, se possibile, se l'Assessore ha voglia di
prendersi l'impegno di definire meglio queste regole, tipo quella
di non rovinare il manto erboso o altro, onde evitare che questa
cosa si presti ad interpretazioni varie come è successo nel periodo
in cui è cominciata questa situazione. Se lei si può prendere
l'impegno di definire meglio il tutto, magari anche sul regolamento
e poi sul cartello, noi siamo disposti a ritirare la mozione.
Président -
La parole à l'Assesseur Nogara.
Nogara (UVP) -
Guardi collega, io sinceramente prenderei
anche l'impegno, però metterei in difficoltà i nostri uffici,
poiché dovrebbero poi controllare continuamente. Anche se non è un
cartello che frena le persone che vogliono giocare a calcio, non è
un grosso problema specificare meglio il cartello. Se vuole, come
ho fatto per altro, mi impegno a vedere con gli uffici cosa si può
fare e poi le comunicherò i risultati, se lei ritira la
mozione.
Président -
La parole au collègue Padovani.
Padovani (GM) -
Noi ritiriamo la mozione. Ovviamente
verificheremo nei prossimi giorni i risultati di questo
impegno.
Président -
La motion est retirée.
Il Consiglio prende atto del ritiro della mozione.
