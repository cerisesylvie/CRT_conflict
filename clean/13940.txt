Classificazione
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 446 del 26 gennaio 1994 - Resoconto
OGGETTO N. 446/X - Selezione delle agenzie invitate
all'appalto concorso per la pubblicità dell'Assessorato al turismo.
(Interpellanza).
Interpellanza - Tenuto conto che la Giunta regionale approvava
in data 30/12/1993 con deliberazione n. 10995 di indire l'appalto
con­corso per l'indivi­duazione dell'agenzia pubblicitaria
dell'Asses­sorato regionale del Turismo per il triennio
1994/1996;
Verificato che la deliberazione contiene alcune discriminanti
elencate nei punti a), b) e d);
Preso atto che la delibera salvaguarda in modo esplicito
un'unica agenzia locale inibendo la possibilità di partecipare
all'appalto ad altre strutture operanti nella nostra regione;
Tenuto conto che nella nostra Regione esistono altre agenzie di
pub­blicità operanti nel settore da molti anni, altrettanto calate
nella no­stra realtà e a conoscenza delle nostre tematiche
turisti­che;
Visto il calo delle presenze turistiche riscontrato nella nostra
regione nell'ultimo triennio determinato, anche dalla scarsa
efficacia delle campa­gne pubblicitarie approvate dall'Assessorato
regionale del Turismo;
i sottoscritti consiglieri regionali
Interpellano
la Giunta regionale per conoscere:
1) per quale ragione in un momento di crisi economica che
in­veste an­che la nostra Regione, vengono così pesantemente
pena­lizzate le realtà locali del settore tranne una;
2) quale criterio è stato adottato per selezionare le ditte
invitate e per­ché, ad esempio, non sono state interpellate Agenzie
di comprovata fama nazionale come, ad esempio, ARMANDO TE­STA; CATO
JOHNSON; PIRELLA; eccetera;
3) infine se le discriminanti elencate nella delibera ai punti
a), b) e d) sono le stesse adottate per i budgets precedenti.
F.to: Tibaldi - Bavastro - Linty.
Presidente -
Ha chiesto la parola il Consigliere
Tibaldi.
Tibaldi (LN) -
É inevitabile che per tutelare
l'immagine della Valle d'Aosta all'esterno, per incrementare il
flusso turistico e nazionale e internazionale verso la nostra
regione, sia necessaria un'effi­ciente campagna promozionale. E
così è stato fatto anche per questo triennio con una delibera di
Giunta, la delibera n. 10995, ove è stato indetto un appalto
concorso per l'individua­zione di una agenzia che promuova in
maniera ottimale quella che è l'immagine turistica.
A parte il fatto che sull'efficienza di queste campagne
turistiche potrebbero essere avanzate alcune osservazioni, nel
senso che il calo delle presenze turistiche potrebbe essere anche
collegato ad una scarsa efficacia di queste campagne, tant'è che
l'imma­gine della Valle d'Aosta non mi risulta sia così conosciuta
all'estero.
Ancora ultimamente, a Parigi, sanno dov'è Chamo­nix, forse
perché lì ci sono state le Olimpiadi, ma ancora con difficoltà
riescono ad individuare dove è situata la nostra re­gione
alpina.
La Giunta ha, con questa delibera, indetto un appalto concorso
per l'individuazione di quest'agenzia, un metodo che teorica­mente
è garantista, perché permette di scegliere con i metodi della buona
amministrazione, con i metodi dell'imparzialità, il soggetto che
meglio potrà conseguire gli obiettivi prefissati in delibera, ma
che leggendo attentamente i punti in premessa sembra che non lo
sia. Perché? Anzitutto la singolare selettività di questa delibera,
dove vengono completamente trascurate tutte le agenzie di
pubblicità operanti in Valle d'Aosta, ad ec­cezione di una. Cioè,
tutte le agenzie concessionarie di pubblici­tà che sono calate
nella nostra realtà e conoscono in maniera più che sufficiente le
nostre tematiche turistiche, vengono estromesse. E ce ne sono
molte, che più volte hanno sollevato rimostranze contro questo
metodo amministrativo di gestire la campagna di promozione
turistica della Valle d'Aosta.
Ci sono poi dei criteri di discriminazione, che sono indicati
nei punti a), b) e d). In particolare, nel punto a) si chiede
l'apparte­nenza delle agenzie partecipanti all'Assap (Associazione
italia­na delle agenzie di pubblicità) o all'Associazione italiana
im­prese di pubblicità e comunicazione (Otep); nel punto b) si
chiede l'effettuazione, negli ultimi cinque anni, di almeno una
campagna pubblicitaria a livello nazionale per il settore
turisti­co; nel punto d) si chiede il valore dell'amministrato,
cioè gli spazi pubblicitari gestiti per conto dei clienti riferito
all'anno precedente, in questo caso il 1992, compreso fra 5 e 30
miliardi.
Questi criteri di selezione fanno in realtà trasparire una
chiara volontà politica di favorire una sola agenzia a livello
regionale, anche perché quest'agenzia è stata già in passato
selezionata per promuovere tale campagna elettorale. Ma in questo
mo­mento non sto condannando la scelta verso quell'agenzia, sto
condannando il metodo; è il metodo che non va bene, cioè: come mai
in una regione che ha una particolarità socio-economica che viene
sempre portata a conoscenza della popolazione val­dostana non si
tiene nella debita considerazione anche la realtà delle agenzie e
delle concessionarie pubblicitarie? Come mai fra le 15 invitate
solo una viene chiamata, le altre 14 vengono scartate e queste sono
in prevalenza milanesi o in prevalenza torinesi? La risposta sembra
che sia comunque indicata nei criteri a), b) e d): questi criteri
come sono stati scelti? Dal poli­tico, dal funzionario? Perché
questo sembra sia un settore di grande dominio del funzionario,
dove vengono fissati questi criteri in maniera di favorire
determinate persone, e poi lo stes­so amministratore, l'Assessore,
non ne è a conoscenza, li prende per buoni e li approva. Quindi,
qui, la responsabilità precisa non so di chi sia.
Mi chiedo come mai nel punto d) chiediamo che il valore
dell'amministrato di questa società sia compreso fra i 5 e i 30
miliardi e poi - se cerchiamo il meglio - non andiamo anche a
cercare quelle società che hanno un fatturato superiore a 30
miliardi? Se vogliamo promuoverla in maniera efficace, cer­chiamo
il meglio: allora potrebbe essere un discorso più coeren­te. Mi
chiedo come mai non vengano chiamate agenzie come Armando Testa,
Cato Johnson e Pirella, che ho anche indicato nell'interpellanza,
cioè quelle che a livello nazionale sono di maggior grido.
Una cosa che secondo me va sottolineata, non solo in questo
settore ma anche in altri (ad esempio quello degli appalti), è che
mi sto rendendo conto che la Giunta non sta portando avanti una
politica protezionistica nel nostro tessuto economi­co; ci si
rivolge sempre all'esterno, cioè a ditte o a imprese che comunque
non hanno una sede in Valle d'Aosta, quindi si pe­nalizza anche la
realtà econo­mica valdostana, si penalizzano gli operatori
economici valdostani, e in questo caso mi sembra sia evidente.
Un altro appunto riguarda la composizione della commissione,
dove si rileva la presenza di un avvocato torinese, che sembra
condivida il suo studio legale con quello del fratello del
deputa­to. Non so, anche qui, la garanzia di imparzialità fino a
che punto si spinge. Questo elemento potrebbe farmi venire in mente
la commissione che è stata creata per la valutazione delle società
che hanno concorso per l'appalto della Casa da gioco di
Saint-Vincent. Mi ricorda inoltre la recente vicenda che è successa
per l'edizione della fiera di Sant'Orso, al cui riguardo in
Consiglio non è stato sollevato assolutamente niente, però
determinate rimostranze e determinate lamentele sono state fatte
proprio da quegli operatori del settore che si sono visti, ancora
una volta, penalizzati, e forse in maniera inopportuna.
Chiedo con quest'interpellanza alcune spiegazioni all'Assessore
competente e alla Giunta regionale, per sapere se questi me­todi
sono già stati utilizzati in passato, se non sia il caso di
modificare la metodologia dell'Amministrazione nell'indivi­duare i
supporti privati di consulenza che sono necessari per l'azione
amministrativa, ma che devono essere comunque scelti con criteri
diversi che tutti lamentiamo in continuazione, ma mi sembra non
vengano assolutamente adottati. E poi chiedo come mai si continua a
penalizzare la realtà valdostana, come mai questi operatori
economici (in particolare agenti e conces­sionari) vengono ancora
una volta penalizzati. Infine, se non è il caso di modificare le
premesse della delibera per aprirci an­che al nostro
milieu
.
Presidente -
Ha chiesto la parola l'Assessore al
turismo, sport e beni cultu­rali, Voyat.
Voyat (UV) -
Proprio per quanto diceva all'inizio
il Consigliere Tibaldi, che è importante la scelta di una agenzia
pubblicitaria per promuo­vere il turismo e la conoscenza della
Valle d'Aosta in campo nazionale e all'estero, si è cercato di
elaborare dei criteri che ci dessero la possibilità di fare una
scelta appropriata.
Per quanto riguarda l'estero, non è l'agenzia che sarà scelta a
seguire la campagna all'estero, in quanto le campagne all'estero
sono fatte con agenzie del posto.
Si è cercato di avere dei criteri di massima, come dicevo prima,
che dessero la possibilità di fare una buona scelta. Anzitutto si è
cerca­to di invididuare un criterio che ci portasse a vedere quali
sono le agenzie che hanno una comprovata capacità di professione.
Quindi l'unico criterio che abbiamo trovato in questo momento è lo
stesso che è già stato scelto negli anni passati, cioè di quelli
aderenti ad associazioni che fanno delle selezioni precise e
strette per chi deve aderire a quest'associazione.
Abbiamo poi cercato di individuare anche un criterio che ci
po­tesse dare la possibilità di scegliere fra le agenzie che hanno
se non una specifica, almeno una esperienza nel settore della
pubblicità del turismo. Si è cercato poi di scegliere fra società
equilibrate, o che abbiano la possibilità di gestire il budget
re­gionale; cioè non una società troppo piccola per cui un domani
il budget regionale sarebbe stato due, tre, o addirittura dieci
volte quello che è il budget amministrato da parte dell'agenzia, ma
neppure una società in cui il budget regionale fosse l'1 o il 2 per
cento del budget amministrato dalla società. Quindi, una agenzia
che sia a misura dell'Amministrazione regionale.
Poi c'è il criterio di scegliere agenzie che operino in Valle
d'Ao­sta, o in Piemonte o in Lombardia, e non più lontano, in
quanto questo avrebbe creato delle difficoltà se non all'agenzia
senz'altro all'Amministrazione regionale.
Questi sono i quattro criteri fondamentali.
Si parla di efficacia delle ultime campagne pubblicitarie; forse
prima di accusare le campagne pubblicitarie, bisognerebbe an­dare
ad analizzare qual è la situazione economica e finanziaria nei
di­versi paesi, non solo in campo nazionale, ma anche in ca­mpo
in­ternazionale. Mi permetto di dire che la Valle d'Aosta,
soprattutto per quanto riguarda il turismo, dal 1993 ha avuto una
flessione molto inferiore di quella che hanno avuto altre
regioni.
Quindi non è il fatto di voler trascurare le agenzie della Valle
d'Aosta; il fatto è che si doveva avere dei criteri per poter
sce­gliere una società che potesse un domani amministrare un certo
budget. Non credo che società che amministrino 4-500 milioni
abbiano la possibilità di gestire
d'emblée
un budget di
miliardi, senza avere, tra l'altro, esperienza specifica in campo
nazionale di turismo.
Questi criteri non sono gli unici scelti dall'Amministrazione
regio­nale; questi sono criteri scelti anche da altre regioni o da
grosse compagnie di viaggi. Pertanto la scelta è stata fatta su
progetti e su elencazioni di quelli che dovevano essere i criteri
(al di là del fatto che poi sia il funzionario o la Giunta a
defi­nirli).
Non parlerei di scelte protezionistiche, perché se avessimo
fatto delle scelte protezionistiche forse saremmo andati contro
quelli che sono gli interessi dell'Amministrazione regionale. E
nello stesso tempo direi che non è facile (lo possiamo vedere
quando si devono fare degli appalti) andare verso scelte
protezionisti­che, come dice Tibaldi: per legge purtroppo non è
possibile fare scelte protezionistiche, quindi si è obbligati a
fare delle scelte secondo quanto prevedono le leggi.
Se tre anni fa è stato possibile fare un certo appalto, oggi non
è più possibile farlo; quindi la scelta è stata fatta su criteri
og­gettivi che rispondono a quelle che sono le necessità
dell'Am­ministrazione regionale, e vorrei anche sottolineare che la
commissione non ha più il peso politico che aveva nelle fasi
precedenti, ma è piuttosto una scelta tecnica.
Che oggi mi si voglia contestare il fatto che il consulente di
di­ritto pubblicitario dell'Amministrazione regionale divida
l'uffi­cio con il fratello del deputato, chiedo scusa, ma per me
questo non è né un vanto né una vergogna. Le scelte devono essere
fatte secondo quelle che sono le necessità e secondo quelle che
sono le conoscenze. Chiedendo in giro quali erano gli esperti di
diritto pubblicitario ad un certo livello, c'è stato fatto questo
nome e quando gli abbiamo telefonato ha detto che era dispo­nibile
ad assisterci. A questo punto, che si debba andare a ve­dere se il
tale ufficio ha dei contatti con certe persone, ebbene io credo che
questo non sia un obbligo di un amministratore pubblico.
Presidente -
Ha chiesto la parola il Consigliere
Tibaldi.
Tibaldi (LN) -
Per alcune ulteriori considerazioni
e precisazioni. Mi sembra che non ci sia nessuna legge che vincola
l'Amministrazione re­gionale a fissare questi criteri, saranno
stati presi ad esempio altri modelli regionali, però non c'è
nessuna legge che vincola. Qui è una scelta politica quella di
fissare dei criteri, ripeto una scelta politica in senso stretto,
oppure politica nel senso che è stata fatta dai funzionari, perché
sappiamo che i funzionari nella nostra Regione hanno un grosso
potere.
Il criterio che è stato scelto negli anni passati ha sempre
pro­mosso la stessa agenzia, perché questa agenzia nel 1986 era a
livello delle altre agenzie, però è stata politicamente ingrassata
per determinati scopi, elettoralistici o meno, ed è stata portata a
questo livello.
Ma nessuno vuol mettere in discussione l'evoluzione
imprendi­toriale della società; io dico che dobbiamo cambiare i
metodi. É inutile continuare a predicare bene e razzolare male,
andare a dire in giro che vogliamo cambiare il senso
dell'amministra­zione e poi ricadere sempre negli stessi errori; e
questo è un er­rore madornale che pagano operatori economici
valdostani che sono "incavolati neri" con l'Amministrazione
regionale ed han­no ragione, perché quest'Amministrazione regionale
continua a dilapidare risorse e a favorire persone che sono legate
al carro del potere e al carro del regime e continua a trascurare
altre grosse realtà economiche, le quali potrebbero essere
decisamen­te più produttive in questa Regione.
Un altro discorso, che ritengo importante sottolineare, riguarda
l'efficacia della politica turistica. Non ho detto che la
consulen­za turistica sia la causa della flessione delle presenze,
ho detto che potrebbe essere la concausa, cioè una gestione errata
della politica promozionale turistica a livello valdostano. Accendo
la televisione la sera, mi vedo la pubblicità di altre regioni,
faccio un esempio: Sicilia e Trentino Alto Adige, ma non ho mai
visto la Valle d'Aosta. Anche qui, quali riviste, quali mezzi
vengono scelti?
Ma il nodo del discorso è questo: dobbiamo far lavorare prima i
Valdostani, poi possiamo allargarci anche ad operatori del set­tore
che siano extravaldostani, altrimenti si continua a pena­lizzare
ingiustamente realtà locali, ed io ritengo che questo sia un
clamoroso errore dell'Amministrazione, un errore al quale
l'Amministrazione non dimostra volontà di dare cambiamento, cioè di
trarre quella svolta che tutti i Valdostani si sono auspi­cati il
30 maggio, perché ancora oggi si continua a ripetere
pe­dissequamente gli sbagli del passato.
