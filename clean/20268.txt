Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 255 del 20 novembre 2003 - Resoconto
OGGETTO N. 255/XII - Difesa dei benefici previdenziali dei
lavoratori che sono stati esposti all'amianto. (Rinvio di
risoluzione)
Président - La parole au Conseiller Borre.
Borre (UV) - L'importanza di questa risoluzione - che non è la
prima, ma bensì la seconda che viene presentata in questo Consiglio
sul tema dei benefici per i lavoratori esposti all'amianto, tema
che interessa non solo i Valdostani, ma anche gli Italiani - mi
porta a chiederne il rinvio, alla luce delle novità emerse sia
attraverso la finanziaria, con l'articolo 26, sia attraverso quanto
si è letto sui giornali, ieri e oggi, a proposito della revisione
del documento da parte del Parlamento. Vi sono novità che
sembrerebbero andare incontro alle esigenze da noi manifestate in
quest'aula, sia per la risoluzione in questione che per altre
richieste; tuttavia, queste sono di difficile lettura, non si
comprende se accolgono le richieste di tutti i lavoratori esposti
all'amianto e quanto da noi espresso nella prima risoluzione.
Per maggiori chiarimenti e per risolvere il problema - qualora
questo permanga -, chiedo il rinvio della risoluzione. Consiglierei
alla commissione competente di rivolgere un invito ai due
Parlamentari per esplicitare il contenuto dell'emendamento portato
in finanziaria. Rinnovo l'invito del rinvio della risoluzione.
Presidente - Solo per chiarezza: l'invito è di rinviare la
risoluzione al prossimo Consiglio o a data da destinarsi?
Borre (UV) - Mi auguro che per il prossimo Consiglio si riesca a
definire il tutto…
Presidente - … domani mattina devo
firmare la convocazione per il prossimo
Consiglio…
Borre (UV) - … è evidente che è
impossibile per il prossimo Consiglio; se è il caso, e se vi sarà
chiarezza, la ripresenteremo.
Presidente - La parola al Consigliere Tibaldi.
Tibaldi (CdL) - Fra il serio e il faceto, non abbiamo molto
capito l'intervento del collega Borre, perché sul "problema
amianto", di importanza capitale, più volte esaminato da questo
Consiglio con posizioni variegate, oggi si chiede un rinvio per il
semplice fatto - forse si è dimenticato di dirlo - che ormai il
decreto legge n. 269 ha completato il suo iter ed è stato
convertito. L'articolo 47, che riguarda i benefici previdenziali
per i lavoratori esposti all'amianto, è giunto a definizione,
indipendentemente dalla sua volontà o dalla volontà di chi ha
ispirato la sua risoluzione. Senza andare a cercare logiche
interpretative, basta essere aderenti ai fatti ed essere informati
su ciò che accade a Roma. Potete quindi anche interessare i
Parlamentari valdostani e, giustamente, chiarirvi le idee su quello
che è accaduto a Roma, al fine di poter approfondire meglio la
"questione amianto".
Presidente - Collega Borre, credo di interpretare la sua
richiesta come un rinvio di tale risoluzione al secondo Consiglio
di dicembre; pertanto propongo di rinviare l'oggetto alla prossima
adunanza del 18 e 19 dicembre.
Il Consiglio prende atto, concordando.
Presidente - I nostri lavori sono terminati.
La seduta è tolta.
---
La riunione termina alle ore 17,17.
