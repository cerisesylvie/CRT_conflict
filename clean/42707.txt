Classificazione
ASSETTO DEL TERRITORIO
Difesa ed uso del suolo - Sistemazione idrogeologica



Oggetto del Consiglio n. 212 del 13 gennaio 2021 - Resoconto
OGGETTO N. 212/XVI - Interpellanza: "Avvio di perizia tecnica
sul percorso del torrente Vertosan per individuare eventuali
problemi della condotta".
Bertin (Presidente) -
Punto n. 25 all'ordine del giorno.
Fatta questa interpellanza, ci fermiamo un momento per arieggiare i
locali. Per l'illustrazione, ha chiesto la parola il consigliere
Lavy, ne ha facoltà.
Lavy (LEGA VDA) -
Il titolo non è del tutto corretto
perché non è una perizia sulla condotta del torrente, ma è una
perizia sulla condotta di una centralina che capta l'acqua a monte
del villaggio di Vedun nel comune di Avise, condotta che in data 25
novembre ha subito una perdita abbastanza importante, che ha
portato a una concentrazione di detriti sulla strada regionale e
anche sui prati sottostanti. Un fatto che io ritengo abbastanza
grave perché che da una condotta nuova praticamente ci sia questa
perdita è assolutamente sconcertante e poi meno male che in quel
momento sulla strada non passavano macchine, altrimenti forse oggi
saremmo qui a parlare di questo tema con un tono diverso.
Con questa interpellanza voglio quindi chiedere se sia stata
fatta una perizia tecnica riguardo a ciò che è successo e, in caso
di risposta affermativa, quali siano i risultati di questa perizia,
quale sia l'esito o, meglio, l'entità dei danni, come verranno
risarciti e da chi e se si ha intenzione di portare avanti anche
un'analisi, una perizia su tutta la condotta per evitare che ci
possano capitare altri eventi del genere che mai dovrebbero
capitare.
Presidente -
Per la risposta, ha chiesto la parola
l'assessore Marzi, ne ha facoltà.
Marzi (AV-SA) -
Inizio con il dare le risposte, poi sia
il sottoscritto che il collega Sapinet ricordano con molta dovizia
di particolari sia quella domenica 25 novembre che poi dopo il 1°
di dicembre; non abbiamo dato comunicazione alla cosa ma abbiamo
effettuato un sopralluogo. Tra l'altro, il sottoscritto, sia il
giorno 25 che poi nei giorni successivi, ha avuto uno strettissimo
scambio di messaggi con il Sindaco di Avise, con il quale ci siamo
tenuti raccordati durante tutto quanto il periodo.
La ringrazio per l'iniziativa di riferimento e non posso che
stigmatizzare la sua sintesi rispetto al fatto che nel caso
specifico la fortuna ha sicuramente aiutato il territorio,
mettiamola così, perché, guardando quanto accaduto dall'alto e
avendolo anche fotografato, tra l'altro, il 1° di dicembre
nevicava, noi siamo arrivati in loco che erano più o meno le ore
16:20, era impressionante sia la quantità di detriti che si è
prodotta sia l'assoluta ventura che c'è stata quella domenica.
Forse è stato l'unico caso nel quale la pandemia ha aiutato la
Valle d'Aosta perché praticamente da dove si trova la centralina in
capo alla società idroelettrica Maisonettes fino praticamente allo
svincolo successivo al comune di Avise, tutte quante quelle curve
sono state accolte e hanno visto cadere tantissimi detriti. Il
fatto pertanto che non ci sia stato un solo passante è sicuramente
stata una grossa fortuna, non ultimo il fatto che tutto ciò sia
avvenuto nel mese di novembre perché per chi conosce quelle zone -
il sottoscritto le conosce per motivi meramente motociclistici -
sono assolutamente trafficatissime, per cui se capitava in un'altra
stagione dell'anno, sicuramente ci sarebbe stato un maggior numero
di veicoli di qualsiasi tipo.
L'incidente richiamato ha interessato la condotta di una
centralina idroelettrica della società Maisonettes nel comune di
Avise. In quanto struttura produttiva, le opere della centralina
sono di proprietà privata e, una volta acquisita la concessione di
derivazione di acqua pubblica, nel 2014 nel caso di cui si tratta,
sono state realizzate, a cura del soggetto richiedente, secondo le
regole e le normative di qualsiasi costruzione edile. Per le
centraline la procedura è unificata in un procedimento definito di
autorizzazione unica gestita dall'Amministrazione regionale invece
che dal Sindaco, il quale però mantiene tutte le funzioni di
controllo di natura urbanistica ed edilizia sulla costruzione.
Questa premessa è doverosa per attribuire correttamente le
competenze di intervento in caso di problemi.
Il 25 di novembre, infatti, sono prontamente intervenuti sia il
Comune, sia i forestali e il geologo regionale ha effettuato un
sopralluogo per verificare la gravità dei danni dal punto di vista
della stabilità del pendio fornendo le indicazioni del caso per la
cosiddetta "messa in sicurezza" dei luoghi che, ricordo, almeno da
un punto di vista di viabilità, sono stati immediatamente chiusi al
traffico. Il competente Ufficio gestione demanio idrico ha
provveduto a sospendere la concessione in attesa che siano
ripristinate le condizioni di sicurezza. Il soggetto però che deve
intervenire è il proprietario dell'opera, il Comune infatti con
nota in data 11 dicembre ha quindi richiesto formalmente al
proprietario tutte le informazioni e le relazioni tecniche
necessarie per comprendere che cosa sia successo e per ripristinare
i luoghi.
Pertanto, con riferimento ai quesiti posti, per quanto riguarda
il quesito n. 1, la perizia citata nell'interpellanza è stata
richiesta dal Comune e il proprietario, per quanto è dato sapere,
non l'ha ancora fornita. Si ritiene che siano in corso le
valutazioni tecniche necessarie che sono sempre complesse in caso
di incidente. Ci faremo parte attiva per restare aggiornati in tal
senso anche successivamente alle domande fatte per rispondere alla
seguente iniziativa.
Per quanto riguarda il secondo quesito, riprendendo quanto
descritto nelle relazioni della Forestale e del geologo, le ingenti
acque non regimate fuoriuscite dalla condotta hanno ruscellato
lungo il versante causando a valle del punto di rottura della
condotta un intenso fenomeno di erosione accelerata. Tale erosione
ha provocato la presa in carico di materiale sciolto di varia
granulometria, limoso, sabbioso, ghiaioso, nonché di blocchi di
grossa taglia provenienti anche da una scogliera artificiale a
blocchi ciclopici realizzata in fase di cantiere per la posa della
condotta stessa che costituisce il muro di sottoscarpa di una pista
per mezzi operativi. La colata prodotta ha investito dapprima la
strada regionale sottostante dove si sono arrestati blocchi di
maggiore dimensione, mentre il materiale più fine ha proseguito in
parte nei prati irrigui a valle e in parte, per effetto di gronda,
lungo la strada per alcune centinaia di metri a valle stessa. Tutti
gli interventi di ripristino dei danni sono a carico del
proprietario della centralina.
Per quanto riguarda il terzo quesito, si conferma che il Comune,
nella sua nota dell'11 dicembre sopra richiamata, ha richiesto una
specifica relazione per tutto il resto della condotta che non è
stata interessata dalla rottura stessa, per cui sarà ovviamente
nostra cura aggiornarci rispetto alla tematica, che, come abbiamo
avuto occasione di presentare, abbiamo seguito fin, ahimè, dal
momento nel quale si è venuta a creare l'accidente, tra l'altro, la
ringrazio per doverle dare questo tipo di risposte perché non avrei
mai pensato di utilizzare termini come "ciclopico" nella risposta
in un'iniziativa consiliare.
Presidente -
Per la replica, ha chiesto la parola il
consigliere Lavy, a cui passo la parola.
Lavy (LEGA VDA) -
La ringrazio, Assessore, della
risposta, sono contento che, grazie a una mia iniziativa, abbia
potuto usare questi termini, allora presenterò altri tipi di
iniziative del genere così potrà usare nuove parole.
Grazie della risposta, so che comunque anche il Comune ha una
parte attiva fondamentale nella salvaguardia... nell'interessarsi
in ciò che sono le analisi e le perizie che devono essere fatte. A
livello personale ovviamente gradirei che questa perizia fosse
anche svolta da un ente terzo e non solamente dal gestore
dell'impianto perché, conoscendo anche certi atteggiamenti e certi
soggetti, qualche dubbio mi viene. Ovviamente comunque, come ha
detto lei, è un fatto su cui porre attenzione, continuare a porre
attenzione perché comunque è stata oggetto dell'arrivo di questi
detriti una strada regionale e, com'è stato detto prima, per
fortuna, non è successo niente di più grave.
Per quanto riguarda i danni, ovviamente ha intaccato un terreno
sottostante la strada regionale che era appena stato bonificato e
sarà comunque cura sia nostra che comunque ovviamente del Comune e
dei proprietari del terreno valutare anche l'entità dei danni e
valutare poi successivamente che i risarcimenti vengano
effettuati.
Presidente -
Come detto in precedenza, sospendiamo per
arieggiare i locali. Nel frattempo è anche arrivata la richiesta di
una sospensione da parte della maggioranza, per cui probabilmente
la sospensione durerà un po' più dei dieci minuti canonici.
La seduta è sospesa dalle ore 17:11 alle ore 18:21.
Bertin (Presidente) -
Possiamo riprendere dopo la
sospensione e il cambio d'aria dei locali. Nel frattempo è
pervenuta una richiesta da parte del Comitato "La Valle d'Aosta non
è una discarica" di un breve incontro con i responsabili della
Regione. In considerazione anche del fatto che sono presenti qui
sotto, potremmo organizzare adesso una Conferenza dei Capigruppo
allargata ai rappresentanti della III Commissione. La parola al
consigliere Manfrin.
Manfrin (LEGA VDA) -
Solo perché abbiamo fatto una
sospensione alle cinque, sono quasi le sei e mezza, se ci vuole
solo ragguagliare sulle motivazioni di questa sospensione, così
almeno spieghiamo anche ai Valdostani perché noi eravamo lì e non
abbiamo compreso.
Presidente -
C'è stata una richiesta da parte della
maggioranza per confrontarsi sul prosieguo dei lavori, in
particolare sulle petizioni per cui accennavo adesso...
sospendiamo.
La seduta è sospesa dalle ore 18:23 alle ore 19:05.
