Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 2792 del 28 settembre 2023 - Resoconto
OGGETTO N. 2792/XVI - Interpellanza: "Strategie educative
contro la violenza di genere, in particolare nei confronti delle
donne appartenenti ad altre culture".
Bertin (Presidente) -
Punto n. 50. Per illustrare
l'interpellanza, ha chiesto la parola il consigliere Manfrin, ne ha
facoltà.
Manfrin (LEGA VDA) -
Registro con soddisfazione che
alcuni colleghi provano un certo fastidio per le mie iniziative,
nello specifico quando vanno a evidenziare alcune storture nella
narrazione di una certa Sinistra che ci racconta che ci sono tutta
una serie di gentili ospiti ben pagati che vengono a portare della
cultura o a pagarci le pensioni, fanno i lavori che non vogliono
fare gli Italiani, cioè votare il PD, però di questo avremo modo
ancora di parlarne... gli Italiani non lo vogliono più fare e
quindi bisogna trovare delle nuove schiere.
Quest'iniziativa prende spunto da una notizia di cronaca che è
emersa a luglio sugli organi di informazione e purtroppo è una
notizia che coinvolge la nostra regione. Da quanto è emerso e da
quanto abbiamo riportato sul testo di quest'interpellanza, un uomo
marocchino è stato sottoposto alla misura del divieto di
avvicinamento alla moglie e a denunciarlo è stata proprio la moglie
che lo aveva sposato in Marocco a dicembre dopo un matrimonio
combinato da familiari. 2023, matrimonio combinato da familiari, se
questo non fosse sufficiente per capire il retroterra culturale in
cui ci muoviamo, aggiungo un particolare: i due sono cugini. A
febbraio la donna era riuscita a chiedere aiuto ai vicini e a
chiamare la Polizia dopo l'ennesimo litigio. Che cosa ha scatenato
questo litigio così forte? L'uomo aveva trovato un capello nel
piatto. Questo ha provocato un'aggressione ai danni della donna
perché non si può servire il marito con un capello nel piatto e la
donna ha raccontato agli inquirenti di essere stata picchiata dal
marito, che non la faceva uscire, la obbligava quando lui era a
lavorare a stare dalle cognate dove sarebbe stata costretta a
pulire e cucinare per tutti. Non è tendenzialmente quello che le
amiche femministe dirimpettaie ci insegnano dovrebbe essere il
trattamento rivolto alle donne, però su questi argomenti sappiamo
che, quando a perpetrare questi comportamenti sono gli stranieri,
non bisogna dire niente, perché è soltanto il patriarcato maschile
etero,
cisgender
, bianco italiano che opprime le donne,
mentre invece tutti gli altri sono portatori di cultura che vuoi
condividere.
Allora per fare un po' di cultura anch'io, mi sono informato
sull'Istat e ho guardato i dati sulle violenze contro le donne che
per il 2022 raccontavano che, a fronte di una popolazione di
stranieri residenti in Italia pari a circa 5.300.000 persone,
quindi l'8,8% della popolazione totale, dei quali 4.300.000
stranieri e con un'età superiore a 14 anni ben il 41,7% di tutte le
violenze sessuali era stata commessa da stranieri. Nel 2022 la
propensione alla violenza sessuale degli stranieri è stata 7,7
volte maggiore a quella degli Italiani in una tendenza stabile dal
2014 ad oggi. Nel 2021 erano cittadini stranieri il 39,5% degli
autori di violenza sessuale a processo, il 34,9% gli autori di
violenza sessuale aggravata e ben il 44,7% degli autori di violenza
sessuale di gruppo. I dati dell'ultima disposizione sull'argomento
del 2023 raccontano ancora che un reato su tre in Italia è commesso
da un immigrato e che il 39% delle violenze sessuali è compiuto
dalla popolazione straniera attualmente pari all'8,7%.
Per chi l'ha seguito ieri su "Quarta Repubblica" c'è stato un
servizio illuminante sulla città di Monfalcone, che è stata
presentata come la città, purtroppo, più islamizzata d'Italia e gli
effetti sono sconvolgenti. Io non so se avete visto le immagini ma
si vedevano i mariti che camminavano in strada, belli tranquilli
con le mani in tasca, le donne quattro o cinque passi indietro,
tutte belle velate, cariche di borse e cose da portare e i loro
mariti a spasso tranquilli davanti perché giustamente è così. La
cosa imbarazzante era il giornalista che provava a fare delle
domande a queste donne che dicevano: "No, non parlo italiano, non
parlo italiano, non parlo italiano" e si affidavano al tutore, che
era il marito, che parlava per loro, rispondeva per loro alle
domande e andava bene così.
Per evitare quest'effetto, è bene prevenire, prevenire è meglio
che curare e per questo abbiamo ritenuto opportuno la presentazione
di quest'iniziativa, perché, come risulta dal piano triennale degli
interventi contro la violenza di genere, anche in Valle d'Aosta - e
questo è un dato che emerge in maniera netta ed era nelle premesse
del piano che poi è stato discusso qui in Consiglio - il 30% degli
autori di violenza sulle donne è di origine straniera, ma questo
fatto, nonostante noi lo avessimo detto - ricordo anche con il
collega Perron l'abbiamo ribadito più volte -, nonostante i rilievi
che abbiamo fatto, non è stato recepito all'interno del piano.
Abbiamo quindi richiamato nell'interpellanza la Convenzione di
Istanbul, che, in relazione alle violenze perpetrate da stranieri,
afferma di riconoscere con profonda preoccupazione che le donne e
le ragazze sono spesso esposte a gravi forme di violenza, tra cui
la violenza domestica, le molestie sessuali, lo stupro, il
matrimonio forzato, i delitti commessi in nome del cosiddetto
"onore" e le mutilazioni genitali femminili. Di questo non se ne
parla ma che è usanza, sapete benissimo, non certo dei Paesi
europei o occidentali, ma sono usanze di Paesi differenti, che
costituiscono una grave violazione dei diritti umani delle donne e
delle ragazze, il principale ostacolo di raggiungimento della
parità dei sessi. Proprio per questo motivo quindi è curioso
rilevare come nel piano non vi siano strategie per prevenire la
violenza di genere perpetrata da cittadini stranieri in nome della
propria fede e cultura: ecco perché, per tramite di
quest'interpellanza, Assessore, le chiedo se sia intenzione del
Governo regionale mettere in campo delle strategie atte a educare
alla cultura del rispetto di tutte le componenti della nostra
società, con particolare riferimento a chi proviene da culture che
considerano una donna come beneficiaria di minori diritti.
Presidente -
Risponde l'assessore Marzi.
Marzi (SA) -
La metodologia seguita per la redazione del
Piano regionale approvato dal Consiglio ha visto un'ampia
concertazione tra tutti gli attori sociali e istituzionali a
diverso titolo interessati al tema.
La costruzione partecipata dei contenuti del Piano ha visto
includere i lavori interni al forum permanente e dei
focus
group
coordinati dall'Università della Valle d'Aosta con la
partecipazione di ben quindici portatori di interesse. La raccolta
e l'analisi dei dati è stata effettuata sulla base di strumenti a
valenza scientifica definiti dall'Università della Valle d'Aosta.
Il piano individua azioni di sensibilizzazione, prevenzione,
formazione e informazione, protezione e sostegno previste nel Piano
strategico nazionale sulla violenza maschile contro le donne. La
violenza basata sul genere è un fenomeno sociale complesso che ha
radici culturali antiche e profonde e largamente diffuso su scala
mondiale e che interessa tutte le Nazioni di radici e valori
storici culturali e religiosi differenti. Al di là delle comuni
credenze sociali, si tratta di un fenomeno che appartiene a tutti
gli Stati sociali, esiste in tutti i Paesi, attraversa tutte le
culture, le classi, le etnie, i livelli di istruzione, di reddito e
tutte le fasce di età. È assolutamente fondamentale considerare
quest'assunto di base in quanto evidenzia come nessun contesto e
soprattutto nessuna cultura ad oggi sia estranea alla violenza
maschile sulle donne. Riferendosi, ad esempio, al contesto
valdostano e prendendo in esame i dati 2022, sono cinquantasei gli
accessi al Centro donne contro la violenza di Aosta che si sono
rivolte al servizio per richiedere aiuto e supporto: di queste,
quattordici, il 25%, è di nazionalità straniera, mentre
quarantadue, il 75%, è di nazionalità italiana. Con riferimento al
profilo del presunto maltrattante, risulta che quarantaquattro
siano di nazionalità italiana a fronte di dodici di nazionalità
straniera.
Come si evince dai dati che ho citato, la violenza sulle donne
interessa persone afferenti sia alla cultura italiana, sia alle
culture straniere. Sicuramente la matrice culturale è in ogni caso
un fattore da attenzionare. Ogni cultura infatti si caratterizza
per distinti concetti e costruzioni di idee e di ruoli di genere
oltre che di famiglia. Abbiamo quindi previsto, proprio nel senso
da lei auspicato, che una delle azioni formative specifiche
riguardi i mediatori interculturali. Queste figure sono importanti
anche e soprattutto per la comprensione del sistema di valori della
cultura del Paese ospitante e delle differenze con la cultura di
origine, per consentire una migliore integrazione nel tessuto
sociale. Il mediatore ha anche il compito di far emergere i casi di
violenza che talvolta non sono riconosciuti dalla vittima stessa a
causa della normalizzazione di certi comportamenti riferiti al
retroterra culturale di appartenenza. Inoltre aiuta a spiegare il
linguaggio non verbale delle donne e le eventuali differenze
culturali nella percezione della violenza. Le azioni sono quindi
volte a:
1) continuare a investire nella formazione degli operatori e
mediatori interculturali coinvolti nella gestione e nella presa in
carico di situazioni di violenza di genere;
2) potenziare le campagne di sensibilizzazione per raggiungere
la maggior platea di popolazione possibile;
3) avviare i percorsi di presa in carico e trattamento degli
uomini autori di violenza o potenziali tali.
È fondamentale infatti agire anche su coloro che mettono in atto
le condotte violente intervenendo, ad esempio, sull'assunzione di
responsabilità della violenza commessa. Vanno inoltre sviluppate
percezione, consapevolezza degli effetti dannosi e deleteri della
violenza sulla salute delle persone, sulla funzione genitoriale,
sullo sviluppo psicofisico dei figli. Il necessario cambiamento
culturale passa infatti anche attraverso la revisione critica degli
atteggiamenti difensivi di negazione, minimizzazione e
colpevolizzazione della vittima.
Presidente -
Per replica, la parola al consigliere
Manfrin.
Manfrin (LEGA VDA) -
Grazie Assessore per la sua
performance
che cerca di rimanere il più aderente possibile
al maggiore conformismo che si sente sui
media
tradizionali,
che dice: "Siamo tutti uguali, non c'è nessuna differenza, va tutto
bene così" e quant'altro. Non che io dica che ci sono persone che
valgono meno, assolutamente, ma purtroppo ci sono culture
differenti, ci sono culture che considerano la donna in una certa
maniera e ci sono culture che considerano la donna in un'altra
maniera; questo è un dato di fatto e sfido chiunque a smentirlo:
per esempio, potremmo fare una verifica sulla cifra delle
infibulazioni e potremmo vedere quante ne vengono perpetrate in
Occidente e quante ne vengono perpetrate nei Paesi del Nord Africa
o del Sudafrica, tutta l'Africa in generale, e vedere qual è la
differenza, come collimano i dati e soprattutto se in Occidente
vengono perpetrate, chi sono gli autori e avremmo delle
sorprese.
Così come sono certo, Assessore, che lei giustamente ha avuto
modo, la possibilità e anche l'abilità di prendere dei dati e di
citarli quasi a sua discolpa; io però la inviterei rispetto a
quando cita, per esempio, la nazionalità a fare una verifica. Io ho
parlato di culture e non di nazionalità, perché una persona può
essere di nazionalità di un paese piuttosto che di un altro ma la
sua cultura di origine essere ben diversa. Io posso essere una
persona che ha una nazionalità italiana ma avere una provenienza e
una cultura che non è quella italiana. La persona che, per esempio,
ha perpetrato la violenza nel caso di specie che le ho descritto
potrebbe essere una persona che ha in tasca la carta di identità
italiana ma che ovviamente proviene da quella zona culturale che
purtroppo considera la donna destinataria di meno diritti rispetto
all'uomo. Il fatto che lei provi a dire che non è vero quello che
le ho detto mi spiace un po' perché nega la realtà. Io però ho
messo lì i dati e quindi per me non è un problema. Peraltro le ho
anche citato - l'avevo fatto anche in Commissione, ci sono i
verbali - di come nella relazione che era stata inserita sul piano
di prevenzione della violenza si evidenziava come ci fosse il 30%
degli autori di violenze che avevano un altro tipo di cultura.
Detto questo, io leggo che lei si richiama e si affida
totalmente ai mediatori interculturali. Io le faccio tanti auguri,
soprattutto faccio tanti auguri alle donne che purtroppo si
troveranno ad avere a che fare con situazioni di questo tipo, mi
auguro che non succeda mai e non debba mai succedere, mi auguro che
mai dovremmo tornare in quest'aula a parlare di atti come quelli
che le ho descritto. Purtroppo credo che se non si mettono in campo
azioni di prevenzione specificamente destinate proprio alle
tipologie che le ho elencato, io ho paura e temo che quello che le
ho preconizzato si avvererà. Mi auguro davvero di potermi sbagliare
e mi auguro davvero di non dover più tornare sull'argomento. La
ringrazio.
