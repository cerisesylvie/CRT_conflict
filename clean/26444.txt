Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 332 del 20 dicembre 1972 - Resoconto
OGGETTO N. 332/72 - Inquinamento provocato dallo stabilimento
T.G.V. di Donnaz. (Interpellanza)
Tonino (P.S.I.U.P.)
- Dunque, io non mi ero mai tanto
interessato di queste lamentele dei vicini dello stabilimento
T.G.V. di Donnas, sino a quando non l'ho dovuto appurare proprio
con la mia presenza in un momento in cui stavano scaricando i
forni.
Non vi dico che razza di odore nauseante usciva fuori da quello
stabilimento, addirittura irrespirabile.
A tale proposito era stato presentato un esposto all'Assessorato
alla Sanità, firmato da circa 57 persone, in cui si lamentava
questo inconveniente.
In quella petizione sono state allegate delle dichiarazioni dei
medici locali, che vi posso anche leggere quelli che sono: c'è una
dichiarazione del medico condotto, Dr. De Antoni, nei confronti di
una lavoratrice alla quale riscontra intossicazione di fumi di
gomma, e le ha dato quindici giorni di malattia; c'è un altro
certificato del medico condotto di Pont-St.-Martin Alfonso Volta
che certifica che la Sig.na Bosonin Elsa, di 48 anni, presenta
disturbi digestivi e acuti e cefalee che possono essere appurate da
indagini sui vapori tossici. Non capisco bene le scritture di un
medico, comunque, anche qui, parla di vapori tossici. Poi c'è un
sopralluogo fatto dal medico condotto Alfonso Volta di
Pont-St-Martin, il quale dice: "In data odierna, alle ore 16,45, ho
ispezionato il cortile circostante l'abitazione e il laboratorio
del Sig. Bosonin Armando in Donnaz, su invito del proprietario, ho
così potuto constatare la presenza di intenso e sgradevole odore di
gomma surriscaldata e la presenza, sotto il muro marginale con lo
stabilimento T.G.V., di uno straticello di polvere giallastra,
proprio al di sotto della canna fumaria, che, a detta del
proprietario, s'è depositata solo in questi ultimi giorni. Pur non
potendo stabilire in modo certo il grado di tossicità dei fumi in
questione, ritengo tuttavia che questo esiste e compromette anche
la produzione delle acque gassate, quando l'odore sia intenso,
ritengo pressoché impossibile permanere in presenza dello
stesso".
Il Presidente della Giunta aveva scritto con una lettera in data
12.09.1972 al Sindaco di Donnaz, dicendo che erano stati fatti dei
sopralluoghi nel mese di luglio e di agosto, senza rilevare alcuno
degli inconvenienti lamentati; ora non so, qui ci sono delle
dichiarazioni dei medici, c'è una petizione, quindi bisognerebbe
andare in fondo per vedere queste cose.
Gli scarichi nocivi sono sempre risultati, però questo dobbiamo
dirlo, sono sempre risultati saltuari e irregolari e che pertanto
il fatto di non avvertire gli inconvenienti stessi nel momento in
cui sono avvenuti i sopralluoghi, non dice proprio nulla, perché,
se il medico, cioè un tecnico, va ad effettuare un controllo nel
momento in cui non ci sono gli scarichi dei fumi, certo non si
sente quell'odore; ma, se si va nel momento in cui vengono, in cui
viene scaricato il materiale dal forno, ecco che allora c'è la
presenza di questo odore nauseante che non si può sopportare.
Ecco, questo è un po' il motivo della mia interpellanza che
volevo sentire che cosa si ha da dire in proposito e cosa si pensa
di fare per ovviare a quest'inconveniente.
Siggia (P.C.I.)
- Chi risponde? Il Presidente della
Giunta?
La parola al Presidente della Giunta.
Dujany (D.P.)
- Ci si è interessati del problema a
seguito delle lamentele pervenute da parte di privati e di persone
che abitano la zona di Donnaz; il medico regionale aveva comunicato
che era stata sottoposta da parte dell'ufficio sanitario, fin dal
mese di luglio, un controllo per le esalazioni di fumi e di
odore.
Nel corso del sopralluogo i tecnici hanno dato disposizioni alla
Direzione della Società per una migliore regolamentazione degli
scarichi atmosferici industriali e sono stati chiesti alcuni
accorgimenti tecnici.
Successivamente, a seguito di altre lamentele si richiedeva un
nuovo controllo dello stabilimento. Il medico regionale ha rilevato
e ha chiesto - meglio - una documentazione precisa da parte della
Società stessa per poter valutare il tipo dei macchinari e il tipo
di impianto.
Risulta però che l'Amministrazione comunale ha tacitamente preso
atto del tipo di attività industriale senza preventivamente
informare l'Ufficio del medico regionale o gli uffici dei
laboratori della Regione e senza richiedere il parere circa la
liceità dell'insediamento dell'azienda nel concentrico dell'abitato
di Donnaz.
Il medico regionale ha provveduto successivamente a incaricare
il reparto chimico del laboratorio regionale ad esperire tutte le
indagini necessarie per chiarire se esistano inquinamenti da quello
stabilimento.
Da informazioni avute dal reparto chimico, risulta che è stata
prodotta la relativa documentazione da parte dell'industria e che
tale documentazione è un controllo di fatto sullo stabilimento; è
in corso e rimaniamo in attesa di decisioni. Lo stabilimento è
quindi tuttora sotto controllo dell'autorità sanitaria e, in caso
se ne riscontrasse la necessità, la Presidenza ne sarà
tempestivamente informata per l'adozione di eventuali misure che si
rendessero necessarie per la tutela della salute pubblica.
Siggia (P.C.I.)
- Grazie. Consigliere Tonino, a Lei la
parola.
Tonino (P.S.I.U.P.)
- L'Amministrazione comunale di
Donnaz ha tacitamente accettato l'impianto di questo stabilimento,
beh, questo, non è che l'Amministrazione così... ad appurare che
quello stabilimento avrebbe prodotto questi inconvenienti.
Io dico che avevo anche indicato delle soluzioni, e una
soluzione, che penso che possa andar bene, è quella della
ciminiera, una ciminiera con una ventola che riesca a portar su i
fumi in alto e che si disperdano in quel modo.
Questa è una delle soluzioni migliori che si possano adottare,
cioè ci sarebbe anche la soluzione di farlo andare in un altro
posto, sempre nel Comune di Donnaz, dove ci sono terreni per
costruire un capannone, ma se non possiamo fare questo, almeno, che
si faccia una ciminiera che siamo sicuri che così, se il fumo viene
portato in alto, viene disperso di più e non entra nelle abitazioni
che sono vicine.
Siggia (P.C.I.)
- Oggetto n. 2 ter.
