Classificazione
DEMANIO E PATRIMONIO REGIONALE
ENERGIA
Energia idroelettrica



Oggetto del Consiglio n. 2753 del 23 maggio 2017 - Resoconto
OGGETTO N. 2753/XIV - Interpellanza: "Eventuale ripristino
funzionale della centrale idroelettrica ex-Balzano in comune di
Verrès".
Rosset (Presidente) -
Punto n. 10 dell'ordine del giorno.
Per l'illustrazione, chiede la parola il collega Cretier, ne ha
facoltà.
Cretier (PD-SIN.VDA) -
Ho presentato questa interpellanza
per chiedere notizie su questa centralina. Alcuni abitanti della
zona mi hanno segnalato il fatto per cui chiedo all'Assessore
competente alcune delucidazioni. La situazione della centralina
denominata "ex-Balzano" di Verrès è in stato di abbandono e si
chiedono quali siano le difficoltà ostative alla messa in funzione
di un impianto in cui sono stati fatti credo investimenti
importanti finanziati dalla Regione già in passato. Tale centralina
fa parte del patrimonio della Regione autonoma Valle d'Aosta, com'è
possibile leggere nella relazione dell'Assessorato delle opere
pubbliche, in cui si legge anche che la subconcessione è scaduta
nel 2010 e non ancora rinnovata? Brevemente ricordo che dopo
l'alluvione del 2000 l'impianto ha avuto un investimento per
l'ammodernamento totale dell'impiantistica, interventi sostanziali
alla presa del canale sul torrente Evançon fino allo scarico in
Dora Baltea, come anche la rigenerazione delle turbine e delle
macchine, di tutti gli impianti interni e della parte anche
software
per il telecomando di paratoie in centrale. Ricordo
che i dati delle portate idriche del torrente Evançon sono
importanti, perché il bacino di raccolta della Val d'Ayas è
imponente e l'energia producibile dalle tabelle descritte sul
documento dell'Assessorato portano a 2,7 milioni di kilowatt
all'anno, che un prezzo di vendita, ipotizzando anche solo 20-30
centesimi produrrebbe un interessante valore. Ad oggi sembra che la
condotta forzata sotterranea abbia una perdita: questo è scritto
nella relazione. Se questo è il solo problema che frena la
produzione, sarebbe opportuno fare una valutazione dei
costi/benefici per rinnovare questa subconcessione e decidere,
attraverso un piano di ripristino della produzione, sia
direttamente gestita o data in concessione a terzi per ottenere un
interessante introito nel bilancio regionale.
Credo che in un'ottica di sviluppo delle fonti rinnovabili in
Valle d'Aosta, siamo in presenza di molte richieste di concessioni
per lo sfruttamento dell'acqua: questo è un bene che molti
vorrebbero monopolizzare e far rendere economicamente per pochi,
piuttosto che spalmare i benefici su tutta la popolazione.
In questo momento di crisi finanziaria, Regione compresa, fare
investimenti è molto difficile, ma qui gli investimenti sono già
stati fatti e se l'unico problema è la condotta sotterranea, penso
che con le attuali moderne tecnologie si possa intervenire e
rimediare direttamente o delegando ad un potenziale futuro
partner
.
Infine vorrei anche portare a conoscenza che nel territorio
regionale vi sono delle belle realtà che producono e creano posti
di lavoro e indotto locale, che investono continuamente sulla
sicurezza e sulla formazione professionale, perché non provare a
seguire questa strada?
Presidente -
Ha chiesto la parola l'Assessore Borrello,
ne ha facoltà.
Borrello (SA) -
Innanzitutto ci terrei a ringraziare il
collega Cretier, perché nell'affrontare la tematica ho avuto modo
di poter prendere coscienza del percorso storico produttivo
industriale che sicuramente è interessante. Basti solo pensare che
è dal 1937, con un Regio decreto che si parla della derivazione
dell'acqua dell'Evançon con tutte le evoluzioni dal punto di vista
industriale, quindi sicuramente è stato un arricchimento e le
produrrò, qualora lei lo voglia, un documento con uno storico che
sicuramente è rappresentativo.
Per quanto invece riguarda le questioni puntuali che lei ha
prodotto all'interno della sua interpellanza, le rispondo. Gli
investimenti eseguiti a partire dall'anno 2005 da parte
dell'Assessorato dei lavori pubblici sono i seguenti: per quanto
riguarda i servizi attinenti all'ingegneria e all'architettura,
rilievi e verifiche tecniche propedeutiche ai lavori, si parla di
euro 97.700; per quanto invece riguarda i lavori di riparazione dai
danni causati dall'incendio avvenuto nel 2002 - nel riassunto
storico è evidenziato - i lavori per quanto riguarda la
manutenzione straordinaria dell'impianto idroelettrico ammontano a
612 mila euro, per un totale complessivo di 710 mila euro. Come
dicevo, l'infrastruttura è stata recuperata, quindi
l'Amministrazione regionale ha sicuramente interesse nel
valorizzare questo tipo di bene immobile ed è per questo che
proprio a seguito di tutta una serie di provvedimenti che non sto a
citare...citerò solo gli ultimi due, ma c'è un elenco che produrrò
agli atti: con il provvedimento dirigenziale n. 446 del 3 febbraio
2017 la struttura Affari generali, demanio e risorse idriche ha
approvato l'esercizio diretto per la durata di 30 anni decorrenti
dalla data del provvedimento al fine di poter riattivare l'impianto
idroelettrico di proprietà dell'Amministrazione regionale; in data
24 febbraio 2017 è stato sottoscritto fra i Dirigenti delle due
strutture regionali: quella inerente la Risorsa idrica e quella
inerente al Patrimonio, il disciplinare protocollato n. 2873
contenente gli obblighi e le condizioni alla cui osservanza è
vincolato l'esercizio diretto della derivazione di cui
trattasi.
Detto questo, a completamento di quanto detto dal punto di vista
tecnico, mi corre l'obbligo anche di ricordare all'Assemblea che,
con deliberazione del Consiglio regionale del 25 febbraio 2016 n.
1851, il complesso immobiliare sito in Verrès, località La
Fabbrica, è stato inserito nel piano delle alienazioni e
valorizzazioni immobiliari. In virtù dei procedimenti che sono
stati prodotti recentemente, per quanto riguarda il disciplinare
che regolamenta l'esercizio di derivazione, vi è la possibilità di
affidare la centralina munita delle autorizzazioni per il suo
funzionamento. Sarà nostra cura procedere ad una gara pubblica
aperta ai diversi interessati per poter verificare la possibilità
di affidare questo tipo di servizio.
Presidente -
Ha chiesto la parola il collega Cretier, ne
ha facoltà.
Cretier (PD-SIN.VDA) -
Ringrazio l'Assessore per la
risposta. Le segnalo semplicemente che questa struttura al momento
è in completo stato di abbandono. Non vorrei che questa struttura
facesse la fine di molte altre, perché gli atti vandalici sono
all'ordine del giorno e i furti perpetrati al patrimonio sono
continui, peraltro si trova in una zona isolata e facilmente
raggiungibile. Inoltre devo segnalare che, oltre a non produrre
energia elettrica, dall'esterno sono visibili i quadri in tensione,
quindi deduco che, oltre a non produrre, ci sia un consumo a carico
delle casse regionali e non credo che sia l'impianto di
videosorveglianza. Infine se il problema rimane legato ai costi,
come le ho già detto prima, avete già pensato alla destinazione, in
modo che possiamo recuperare un po' di ciò che è stato investito
negli anni.
