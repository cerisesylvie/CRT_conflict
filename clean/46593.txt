Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 3001 del 23 novembre 2023 - Resoconto
OGGETTO N. 3001/XVI - Interrogazione: "Informazioni relative
al progetto di ampliamento dell'Ospedale Parini e all'esito della
riunione del tavolo di confronto con il Comune di Aosta".
Bertin (Presidente) -
Punto n. 70. Risponde l'assessore
Marzi.
Marzi (SA) -
Con la domanda n. 1 viene chiesto il
cronoprogramma dei lavori per la realizzazione delle nuove centrali
tecnologiche, il cosiddetto "gruppo G" e, in particolare, i tempi
per la riallocazione temporanea del servizio di morgue presso il
cimitero comunale. I lavori delle nuove centrali tecnologiche sono
stati contrattualizzati e il cronoprogramma prevede una durata di
567 giorni consecutivi. Nel corso del 2023 abbiamo concluso il
progetto definitivo e la conferenza dei servizi e tra dicembre e
gennaio 2024 disporremo del progetto esecutivo. Abbiamo quindi
rispettato i patti, tenendo fede agli impegni assunti in
Commissione e in Consiglio, al quale abbiamo chiesto di stanziare i
60 milioni necessari ad assicurare la totale copertura dell'opera.
Il progetto delle centrali tecnologiche G3 non interessa la morgue:
la demolizione della morgue era inizialmente inserita nel progetto
definitivo complessivo della fase 3 dell'intervento di costruzione
del nuovo Ospedale Parini. Ulteriori approfondimenti di dettaglio,
posti in essere per non creare questo tipo di disagio alla nostra
comunità, hanno consentito, in fase di completamento del progetto
esecutivo, di dislocare alcune unità impiantistiche, rendendo
possibile il mantenimento della morgue esistente, evitandone la
demolizione. La stessa continuerà quindi ad assolvere le proprie
funzioni per tutta la durata dei lavori di realizzazione del corpo
G3. La costruzione della nuova morgue è prevista, tra l'altro,
nella fase dei lavori 4 e 5 della costruzione del nuovo Parini,
quindi a tendere.
Venendo alla domanda n. 2: l'esito della riunione del tavolo
sopracitato in merito alla verifica sullo studio del traffico
proposto da SIV. Come già anticipato in Consiglio, la riunione del
tavolo di lavoro fra la Regione, il Comune di Aosta, la SIV e
l'Azienda USL si è svolta in data 3 novembre 2023. Nell'incontro si
è analizzata la relazione di impatto acustico, finalizzata a
valutare l'impatto delle attività di cantiere rispetto a diversi
scenari di funzionamento delle lavorazioni. Si tratta di uno studio
approfondito finalizzato a consentire quanto prima l'avvio dei
lavori nel rispetto delle norme nella tutela dell'abitato
circostante. La relazione evidenzia la possibilità di attivare il
cantiere della fase 3 con l'impegno di attuare ogni possibile
mitigazione di rumore economicamente sostenibile al fine di
minimizzare il disturbo prodotto. La relazione tecnica presentata
da SIV inerente invece allo studio del traffico nell'area di
costruzione del nuovo complesso ospedaliero trasmesso dalla Regione
al Comune ha delineato possibili configurazioni finali alle quali
tendere. Per tale motivo, in sede di riunione, sono state
presentate alcune ipotesi di accesso ai parcheggi interrati,
considerando in particolare la svolta a mano destra proveniente
sulla statale dal lato ovest. In particolare è stato
definitivamente anche chiarito il fatto che il parcheggio esistente
dell'Ospedale Parini e il parcheggio previsto a est comunicheranno
su tutti e tre i livelli interrati comuni. È un dato rilevante che
offre quindi maggiore flessibilità degli accessi, anche in vista
delle sperimentazioni gestionali della struttura.
Sulla base di tali considerazioni, il Comune di Aosta ha
sottolineato l'opportunità di attuare, in collaborazione con la
Regione, ulteriori approfondimenti sullo studio. Questo in
considerazione del fatto che il cantiere può essere avviato e che
nel periodo dei lavori non vi sarà comunque circolazione e traffico
diversi dall'attuale nell'area, per cui sussistono tempi e
condizioni per poter ragionare e apportare le opportune definizioni
su accessi, parcheggi e viabilità secondo soluzioni che si sono già
cominciate a individuare. Durante l'incontro si è quindi convenuto
sull'opportunità che la società SIV corredi al più presto lo studio
del traffico con tavole e schemi esplicativi delle idee e delle
ipotesi emerse nel corso della riunione, come base di partenza su
cui sviluppare gli eventuali approfondimenti e le eventuali analisi
e verifiche future. L'integrazione dello studio, appena menzionata,
sarà trasmessa al Comune appena disponibile. Informiamo che, in
accordo con il Comune di Aosta, è prevista, in sede di Consiglio
comunale dedicato, l'illustrazione dello studio dell'impatto della
costruzione del nuovo complesso ospedaliero sul traffico e sul
tessuto cittadino.
Rispetto alla domanda n. 3, come già avuto modo di anticipare in
Commissione durante la recente discussione sul bilancio, è nostra
intenzione presentare la progettazione finale dell'opera appena
questa sarà definita. La presentazione avverrà presumibilmente
entro i primi mesi del 2024.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Nulla di nuovo sotto il sole. Per
lo studio dobbiamo aspettare gli approfondimenti, ci rendiamo conto
che lì c'è un problema grosso come una casa, continuiamo a
rimandare il problema come se nulla fosse stato detto e fatto e
sinceramente la relazione tecnica rispetto allo studio dell'impatto
fatta da SIV io me la sono letta e quando io leggo: "Un Ospedale
inserito nel tessuto urbano presenta notevoli criticità legate
all'accesso dei mezzi di soccorso e al traffico che l'utenza
potrebbe generare", ma allo stesso tempo diventa di facile accesso
per i mezzi alternativi e soprattutto possiamo andare con i vari
pullman, in venti minuti dalla stazione siamo all'Ospedale. A parte
il fatto che per questi calcoli io vi invito ad andare verso le
cinque del pomeriggio o all'una, fare dalla stazione all'Ospedale e
dirmi se ci mettete venti minuti, ma, secondo voi, chi deve andare
a lavorare, chi sta male, chi dovrà in qualche modo recarsi
all'Ospedale, giustamente si prende il pullman, il treno, scende,
va all'Ospedale e via dicendo alle 6 del mattino o a mezzanotte?
Abbiamo un trasporto che ci consente tutto questo? Poi sinceramente
ancora si vuole mettere anche un'area megalitica.  In questo
studio, rispetto a tutta questa parte qua, non se ne fa cenno,
quindi spendiamo dei soldi per fare una struttura ma cosa facciamo?
Non la consideriamo, né rispetto alla viabilità, né rispetto ai
parcheggi, quindi cosa facciamo? La teniamo chiusa e la potranno
vedere solo quelli che andranno in Ospedale? Per poi finire con una
dichiarazione: "Per migliorare la viabilità intorno all'Ospedale,
più che parlare di accessi e soste, occorrerebbe studiare il modo
di spostare il traffico est-ovest dalla direttrice Via Roma/Via
Parigi". Hanno scoperto l'acqua calda, sono mesi e anni che lo
diciamo, ma no, loro lo hanno scoperto nel luglio 2023 e cosa
facciamo? Faremo degli approfondimenti ma intanto abbiamo messo
altri 60 milioni. Per fortuna, e la ringrazio, si è deciso di non
spostare la morgue come si era detto in Consiglio regionale quando
avevo posto il problema, che si era ventilata l'ipotesi di spostare
le salme al cimitero di Aosta senza, secondo me, rendersi nemmeno
conto di cosa voglia dire spostare dei morti dall'Ospedale al
cimitero prima delle sepolture, ma questo sicuramente non era
compito dei progettisti saperlo, ci mancherebbe. Noi possiamo
mettere una morgue qui, lì o là e non ci poniamo il problema che
poi lì così ci vadano le persone che stanno morendo in Ospedale,
comunque questo è l'unico dato positivo di tutto quello che ha
detto. Per fortuna, almeno le camere mortuarie rimarranno collocate
accanto a quell'Ospedale megalitico di cui io credo di non vedere
assolutamente nemmeno la prima pietra.
