Classificazione
ISTRUZIONE PUBBLICA
Personale docente e non docente



Oggetto del Consiglio n. 2240 del 4 aprile 2023 - Resoconto
OGGETTO N. 2240/XVI - Interpellanza: "Azioni volte a
risolvere il problema della carenza dei bidelli nelle scuole
valdostane".
Bertin (Presidente) -
Punto n. 15. Per l'illustrazione il
consigliere Manfrin.
Manfrin (LEGA VDA) -
Come qualcuno in quest'aula
ricorderà, credo in particolare gli assessori Bertschy e Caveri,
questa non è la prima volta che trattiamo la questione dei bidelli,
una questione che ha delle radici lontane. Chiamiamoli bidelli o
personale ATA, ci diverse denominazioni, ma con "bidelli"
sicuramente ci comprendiamo meglio. La questione è iniziata sotto
il Covid, perché c'erano delle mancanze che erano preesistenti e si
è voluto intervenire in maniera temporanea rispetto a queste
mancanze, con delle assunzioni temporanee, peraltro con il metodo
della scelta del personale tramite chiamata pubblica, senza avere
poi una scelta effettiva sulle capacità delle persone ma soltanto
sulla base del reddito; questa è una scelta che ho sempre
contestato, ma tant'è. Durante il Covid si è arrivati a fare una
chiamata pubblica di personale ausiliario che potesse andare a
svolgere quei ruoli, numeroso personale ausiliario; è stato
prorogato per un anno e poi si è detto che non si poteva più
prorogare.
Da quel momento si è ingenerata una situazione particolare,
perché le mancanze, le carenze all'interno dei plessi scolastici
sono rimaste, quel tipo di chiamata non era più possibile farla e
sono state fatte alcune chiamate che di certo non hanno risolto il
problema, sono stati espletati alcuni concorsi che però non hanno
messo a posto la questione.
Credo che proprio anche a seguito di questo, sono state raccolte
1621 firme che sono state consegnate alla Presidenza della Regione
e all'allora Assessore, per chiedere una presenza stabile dei
bidelli nelle scuole dell'infanzia e primaria.
Come sappiamo, questa non è soltanto una necessità che si è
sviluppata con la pandemia, ma la carenza di personale, soprattutto
nei plessi più piccoli, influisce notevolmente sulla qualità della
scuola. Gli insegnanti, in assenza del personale ausiliario, per
esempio sono spesso costretti a togliere del tempo alle lezioni per
aprire il portone, oppure per rispondere al telefono, quando non a
occuparsi di pulire l'aula in caso di malessere degli alunni, ma
non solo. Senza poi parlare di quelli che sono i potenziali rischi
in termini di sicurezza: se un'insegnante deve allontanarsi dalla
classe per aprire la porta o rispondere al telefono, evidentemente
sarà costretta a lasciare la classe da sola, con tutto quello che
sappiamo potrebbe accadere. Non solo, anche lasciare il portone
incustodito benché chiuso, potrebbe portare a notevoli problemi di
sicurezza. Non dimentichiamo poi il servizio fondamentale svolto
dal personale ausiliario in tempi di pandemia, che permetteva di
mantenere le scuole pulite e sanificate in ogni momento della
giornata.
Quel personale ha integrato una criticità che penso stiate
affrontando in questi giorni. É accaduto che quel personale ha
maturato un diritto di prelazione, se così vogliamo chiamarlo, cioè
sostanzialmente quel personale ha maturato un diritto di priorità
rispetto a quelli che erano i concorsi, quindi rispetto a questo
diritto, questo personale avrebbe avuto la possibilità di aderirvi
semplicemente comunicandolo. Il problema è che questo personale non
è stato informato di tale possibilità. Quindi, le persone che per
due anni hanno lavorato in piena pandemia con tutti i rischi
annessi e connessi e che erano legate, per esempio, al reddito, per
cui la persona che aveva un reddito basso lavorava nel 2020 ma
rischiava di non lavorare nel 2021, perché avendo guadagnato per
aver lavorato l'anno prima, non rientrava più in quelle fasce di
reddito, ebbene, questo personale aveva maturato, lavorando in quel
periodo, un diritto di prelazione.
La cosa curiosa è che, delle centinaia di unità di personale che
hanno lavorato durante la pandemia, gran parte hanno maturato
questo diritto, però il caso vuole che soltanto poche unità abbiano
deciso di esercitare questo diritto, probabilmente perché ben
informate. Quindi, qualcuno è andato da queste poche persone e le
ha informate di questa possibilità, ma solo quelle, non altre, sono
quelle poche. Ci troviamo ad avere a che fare con la stragrande
maggioranza di persone che non lo sapeva e ha fatto scadere la
tempistica per l'esercizio di questo diritto, e una ristrettissima
minoranza che invece quel diritto lo ha esercitato, perché quel
diritto si esercita da qui ai concorsi futuri e quindi in quei
concorsi potranno avere questo tipo di priorità.
Di fronte a questa criticità, da una parte la necessità di dare
copertura a quelle che sono le richieste dei plessi scolastici,
dall'altra parte quella di dare risposta alle centinaia di persone
che avevano diritto di poter avere questa prelazione e che invece
si sono sentite sostanzialmente rispondere che ormai quel diritto
era scaduto, a fronte del fatto che le poche unità di persone che
invece quel diritto l'hanno esercitato erano state ben informate -
poi magari sarebbe curioso andare a chiedere da chi, però magari un
giorno succederà - a fronte di questo sicuramente siamo consapevoli
delle difficoltà di ordine economico che affliggono gli enti
locali, ma il problema del personale ausiliario non può essere
considerato sicuramente un problema secondario.
I problemi per la sicurezza e la salute dei nostri figli sono
prioritari, così come il diritto al lavoro. Per questo motivo le
chiediamo se sia intenzione dell'Amministrazione regionale
acconsentire alla richiesta formulata dalla petizione e, se sì, con
quali tempistiche e modalità, e se la segnalazione, quindi la
questione del diritto di prelazione così definito, corrisponde a
verità e in caso affermativo quali siano le azioni che si intendono
porre in essere per superare le criticità segnalate e quindi
riconoscere a tutti i potenziali fruitori il riconoscimento di
questo diritto e quindi il superamento di questa criticità.
Presidente -
Risponde il Presidente della Regione.
Testolin (UV) -
L''interpellanza riguarda due
problematiche oggettivamente distinte. Per quanto riguarda la prima
domanda, la raccolta firme in argomento, presentata lo scorso 17
febbraio, richiede la presenza stabile di bidelli, in particolare
nelle scuole dell'infanzia e primaria, di cui la competenza, come è
noto e come è già stato sottolineato dal collega Manfrin, è in capo
agli enti locali. Rispetto a ciò l'Amministrazione regionale,
consapevole della necessità di dotare, in particolare i plessi
scolastici dove vi è un solo insegnante, di personale ausiliario
per garantire l'assistenza necessaria degli alunni, cercherà di
attivarsi per soddisfare e addivenire a una soluzione condivisa con
gli amministratori locali, con i quali si è già discusso della
problematica e sono previsti degli incontri a breve per poter
valutare quelle che potranno essere le soluzioni da applicare.
La seconda domanda, se la segnalazione ricevuta corrisponde a
verità e in caso affermativo quali siano le azioni che si intendono
porre in essere per superare le criticità segnalate. La questione
del diritto di precedenza è emersa allorché, dopo aver indetto una
procedura di chiamata dal collocamento per la copertura dei posti
di personale ausiliario di categoria A, bidelli, è stata adottata
la deliberazione della Giunta regionale n. 119 del 2022, che
condizionava l'avvio della procedura stessa alla verifica della
copertura del fabbisogno mediante il diritto di precedenza,
disciplinato dall'articolo 24 del decreto legislativo n. 81 del
2015. Il dipartimento personale e organizzazione, preso atto della
deliberazione citata, si è attivato per verificare l'applicabilità
del diritto di precedenza previsto dalla norma citata
nell'ordinamento valdostano, atteso che l'istituto non è
disciplinato dalla legge regionale n. 22 del 2010 e
conseguentemente non è stato previsto nei contratti individuali di
lavoro. A tal fine si è reso necessario un approfondimento
richiesto all'Avvocatura regionale che si è espressa per la diretta
applicazione della norma statale sull'ordinamento della
Regione.
Effettivamente la mancanza di previsione nei contratti di lavoro
del diritto di precedenza ha causato le criticità che conosciamo e
nel mese di febbraio sono pervenute alcune diffide dei lavoratori.
Il dipartimento personale e organizzazione, coadiuvato
dall'Avvocatura regionale, sta verificando quali possono essere le
possibili soluzioni alla questione, cui daremo conto appena saranno
messe in azione.
Presidente -
Per la replica, il consigliere Manfrin.
Manfrin (LEGA VDA) -
Sono due problematiche che sono
connesse dalla figura del personale ausiliario. Da una parte, la
raccolta firme è stata consegnata ai vertici regionali, quindi
direi che una certa voce in capitolo è stata riconosciuta, o non
sarebbe neanche stato acconsentito di ricevere questa raccolta
firme, quindi direi che da questo punto ci auguriamo che, a questo
punto, gli enti locali possano raccogliere la suggestione e si
possa addivenire a una soluzione, che sicuramente è necessaria,
come abbiamo evidenziato nell'esposizione dell'interpellanza.
Dall'altra, prendo atto, Presidente, che la sua risposta nasconde
una mancanza, ovvero che nel mese di febbraio si sia preso atto del
fatto che c'era una richiesta del diritto di prelazione da parte
dei lavoratori che non è stato riconosciuto né rispettato e che da
febbraio, siamo ad aprile, ancora non si sia trovata una soluzione.
Lei ci ha detto adesso che sono arrivate le diffide, quindi a
questo punto chiederemo gli atti per averne copia e per comprendere
cosa è stato scritto, cosa è stato comunicato e per quale motivo, e
a fronte di questo vedremo quelli che saranno i passi che la sua
amministrazione intenderà fare.
Risulta evidente che se vi è una legge, che lei giustamente ha
citato, che prevede che debba essere riconosciuto questo diritto di
precedenza per chi ha risposto alle chiamate pubbliche, va da sé
che questa debba essere riconosciuta e che quindi si debba arrivare
a un necessario recepimento della normativa nazionale all'interno e
soprattutto nei contratti.
Ci auguriamo che da questo punto di vista si possa incidere e
comunque terremo sicuramente l'attenzione alta su questo tema,
perché da una parte i diritti dei lavoratori e dall'altra parte i
diritti dei bambini e dei plessi scolastici di poter avere del
personale a disposizione, sono sicuramente diritti
inalienabili.
