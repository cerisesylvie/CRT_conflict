Classificazione
TRASPORTI E VIABILITÀ
Trasporti



Oggetto del Consiglio n. 1638 del 16 dicembre 2015 - Resoconto
OGGETTO N. 1638/XIV - Interrogazione: "Determinazione del
costo a passeggero nel trasporto sostitutivo su gomma riguardante
la tratta ferroviaria Aosta-Pré-Saint-Didier".
Presidente
- La parola all'Assessore Marguerettaz.
Marguerettaz (UV)
- Il collega Bertschy è stato anche
presente ad un incontro fatto in tal senso, ma a beneficio del
Consiglio regionale e di chi ci ascolta riprendiamo un ragionamento
espresso in più sedi.
Il contratto di servizio che legava lo Stato con Trenitalia è
quello sottoscritto per le annualità 2004/2005 ed è quello citato
nel decreto legge 78 del 2015. In quel contratto il costo è di 9,13
euro al chilometro, IVA compresa. In realtà Trenitalia nella
corrispondenza chiede di pagare un importo decisamente più elevato
rispetto a quei 9,13 e quindi nella sua corrispondenza, se facciamo
la divisione tra il corrispettivo richiesto di 26 milioni e i
chilometri l'importo che ci chiede a chilometro è 14,71 euro, il
che porta - sulla tratta Aosta/Pré-Saint-Didier, considerati i 274
mila chilometri annui percorsi dalle 12 coppie di treni - una
forbice che varia da 2 milioni e mezzo a 4 milioni e 40 mila. Se
noi dividiamo questo importo per 350 passeggeri giornalieri abbiamo
una forbice che è compresa dai 7 mila e 168 euro a 11 mila e 540;
ecco perché abbiamo dato come cifra indicativa una cifra mediana di
circa 10 mila euro a utente. In realtà - in questi giorni stiamo
facendo delle rilevazioni - 350 utenti probabilmente sono
esagerati. Il treno più utilizzato è quello delle 6,20 del mattino
e nella giornata di lunedì, che è la giornata dove c'è il maggior
numero di utenti, c'erano 111 utenti. Le altre corse hanno 3, 4, 5,
10 utenti, per cui 350 è un dato molto generoso, e quindi ecco il
calcolo che è stato fatto. Abbiamo purtroppo una situazione di
confronto direi abbastanza serrato con Trenitalia per definire
l'importo che ovviamente sarà contenuto all'interno di quella
forbice.
La seconda domanda la ritengo assolutamente molto pertinente,
perché dice: "
a quanto ammonterebbe, con relative valutazioni,
il costo a passeggero nel trasporto sostitutivo su gomma sulla
stessa tratta a parità di programma di esercizio e di passeggeri
trasportati nel trasporto ferroviario
". Mentre per il trasporto
ferroviario non sappiamo quale sarà effettivamente il costo che
oscilla dai 9 ai 14 euro, il costo a chilometro con l'autobus è
assolutamente definito: sono 2,04 euro a chilometro; quindi,
facendo esattamente gli stessi chilometri - non sono gli stessi
perché sulla strada i chilometri sono diversi, sono leggermente in
più per fare lo stesso percorso - se dovessimo mantenere le stesse
corse sarebbero di 293 mila chilometri, per cui il costo
complessivo sarebbe di 600 mila euro. È ovvio che questa spesa
dovrà tenere conto che durante la giornata non ci sarà bisogno di
mettere gli stessi autobus, perché gli autobus che già oggi sono in
funzione hanno ampie possibilità di accogliere quei 10, 15, 20
viaggiatori, pertanto durante la giornata non sarà assolutamente
necessario mettere autobus aggiuntivi. Probabilmente il mattino
sarà necessario, proprio per superare quei 110, un autobus bis per
raccogliere quel numero che potrebbe non essere contenuto
dall'autobus. Tenete conto che tuttavia quei 111 passeggeri non
salgono tutti a Morgex o a Pré-Saint-Didier, salgono durante la
linea, quindi nelle altre località c'è un'offerta trasportistica
assolutamente già coperta da altri autobus; per cui, facendo questo
calcolo che è sulla base dei 350, se dovessimo fare un paragone -
come le ho detto con le dovute considerazioni - e se avessimo
voluto fare gli stessi chilometri con l'autobus, il costo a
passeggero sarebbe stato di 1.700 euro, quindi da 10 mila euro il
costo passeggero sarebbe stato di 1.700 euro, ma non sarà così,
perché tanti autobus non li metteremo. Ringrazio per
l'interpellanza che ci consente di dare qualche riferimento.
Presidente
- La parola al collega Bertschy.
Bertschy (UVP)
- Grazie Assessore. Come vede
l'interpellanza aveva uno spirito assolutamente di trasparenza,
altrimenti l'avremmo motivata in termini politici; però, a forza di
sentire dire delle cifre che sono le più svariate, era corretto
arrivare ad una valutazione un po' definitiva. Fra l'altro l'altra
sera ero presente, come ha detto lei. Credo sia anche giusto
sottolineare il coraggio di questa iniziativa che arriva un po' a
posteriori, però è stato corretto e trasparente da parte del
movimento - che esprime anche la sua persona al Governo - andare a
incontrare la gente e fare un ragionamento. Se quell'incontro fosse
avvenuto un paio di mesi fa qualche valutazione in più l'avreste
fatta, anche perché mi è parso di capire, dal tenore e anche dal
calore con il quale la gente è intervenuta in sala, che ci fosse
un'attenzione particolare, soprattutto una preoccupazione sul
problema, che non vuol dire fare il tifo per uno o fare il tifo per
l'altro. È stata molto corretta l'altro giorno la collega Morelli a
dire che quello non è un problema dell'Union, dell'UVP o dei Cinque
Stelle, perché quello del trasporto è un problema trasversale. È
chiaro però che l'altro giorno in sala c'era forte preoccupazione;
io non so se quelli che erano d'accordo erano silenziosi, ma
sicuramente quelli che non lo erano si sono fatti sentire in
maniera molto calorosa.
Detto questo, Assessore, sa bene che le valutazioni di oggi non
tengono conto del fatto che si è deciso negli ultimi anni di non
fare niente sulla ferrovia. Pensare di fare un rapporto fra un
treno che potrebbe essere paragonato ai pullman degli anni
Sessanta-Settanta e i pullman di oggi ha dei rapporti di tipo
economico e questi li abbiamo chiariti, 1.700 a 9.300 per fare
proprio il termine mediano; 9.300 e qualcosa, visto che mi sono
messo con la calcolatrice, non sono proprio 10 mila, ma come ha
detto lei può essere una Panda con un po' di accessori o meno.
Sull'economia dell'esercizio non c'è discussione. È chiaro che la
gente che oggi sale su quel treno è talmente poca che il paragone è
facile. Se quel treno fosse pieno non basterebbe il pulmino per
andare avanti e indietro e se quel treno fosse stato mantenuto
efficiente da RFI, se oggi avessimo un treno di qualità e quello
che serve, avremmo un treno pieno e lei dovrebbe mettere qualche
pullman in più.
Noi non siamo qua a fare la battaglia di chi vuole il pullman
oppure il treno, ci mancherebbe ancora, perché ci sono lavoratori
da una parte e dall'altra, quindi non giochiamoci questa partita
che non è assolutamente di interesse. La paura che abbiamo
esternato più volte anche insieme ad altri colleghi è che
sospendere questo servizio e dare la possibilità a RFI di dire che
per noi non è di interesse permette loro di dire che questi 15
milioni se li andranno a investire da un'altra parte. L'altra sera,
l'ingegner Fabbri di RFI ha detto che ha solo 25 milioni all'anno
per fare manutenzioni su tutto, ma il problema è suo! Se uno non
riesce a mantenersi la sua casa è un problema suo, non è un
problema nostro. Secondo me lo sbaglio politico che è stato fatto è
stato quello di offrirgli la possibilità di dire che questa cosa
non ci interessa più. Lo potevamo dire se oggi ci fossimo trovati
con un treno a posto, ordinato, scaldato, con i Minuetti di nuova
generazione, certo che non ci interessa più quella porcheria che
sta andando avanti e indietro! E la gente oggi sta usando quel
servizio perché non ce n'è un altro, perché ce ne fosse uno
migliore il treno sarebbe più comodo. C'è stato un intervento in
sala chiarissimo: mettersi sulla statale, che sia un pullman o
altro, è sicuramente un transito differente e maggiore. Ribadiamo:
noi siamo per far funzionare questi treni nella vallata centrale e
per mettere tutti i pullman che servono per fare i servizi
alternativi. Quella è un'idea chiara, che ci sia lavoro per
entrambe le componenti; se non è così, è chiaro che non andiamo da
nessuna parte. Oggi io volevo che fosse chiaro che il discorso non
è solo economico, poi sulla parte economica lei ha tutte le
ragioni. Oggi la Valle d'Aosta rinuncia, perché costa troppo un
servizio che non è paragonabile ai servizi oggi presenti per il
trasporto su gomma.
Assessore, la invito caldamente e invito anche voi, come
maggioranza, a fare ancora delle valutazioni per non dare la
possibilità a RFI di dire che lì sopra si taglierà solo più l'erba.
Facciamo dei ragionamenti seri, perché da Pré-Saint-Didier si sale
e si scende da Aosta e da Aosta c'è il pericolo che scenda ancora
più giù, perché con 25 milioni di euro all'anno tra un po' ci
diranno che anche la tratta da Pont-Saint-Martin ad Aosta non ha
più senso di essere mantenuta, ci diranno anche quello! Noi non
vogliamo essere rinunciatari rispetto alla ferrovia, vogliamo
assolutamente essere chiari in questi termini. Grazie.
Presidente
- Punto 8 all'ordine del giorno.
