Classificazione
AMBIENTE
Stoccaggio e smaltimento rifiuti


Resoconto integrale del dibattito dell'aula
Oggetto del Consiglio n. 1242 del 5 aprile 2000 - Resoconto
OGGETTO N. 1242/XI Interventi per eliminare gli inconvenienti
registrati nel Centro regionale di compattazione dei rifiuti solidi
urbani di Brissogne. (Interrogazione)
Interrogazione Richiamate le precedenti iniziative relative
ai disagi causati dal Centro regionale di compattazione dei rifiuti
solidi urbani situato nel Comune di Brissogne;
Preso atto dell’approvazione, da parte della
Giunta regionale, dell’appalto dei lavori per la
messa in sicurezza e per il recupero ambientale di due discariche e
per la realizzazione di un edificio da destinare a sala
necroscopica nel suddetto centro;
Riscontrato che nonostante le ripetute rassicurazioni da parte
dell’Esecutivo regionale, la zona in questione
continua a promanare odori sgradevoli, lasciando così intendere che
il problema dell’estrazione, del recupero e del
trattamento del biogas, derivante dalla fermentazione dei rifiuti,
non risulta ancora risolto;
Ribadita la chiara necessità, per questioni ambientali e
turistiche, di evitare che, alla barriera autostradale del
capoluogo regionale, tale problema continui a presentarsi
quotidianamente;
I sottoscritti Consiglieri regionali
Interrogano
la Giunta regionale per conoscere:
1) quali sono gli interventi già effettuati e quelli che stanno
per essere organizzati per l’ottimizzazione
dell’estrazione, del recupero e del trattamento del
biogas derivante dalla fermentazione dei rifiuti, al fine di
risolvere completamente il disagio creato da tali esalazioni;
2) quali sono i tempi e le modalità previsti per
l’ultimazione dei lavori indicati in premessa.
F.to: Lanièce - Comé - Viérin M. - Collé
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Nel Centro regionale di compattazione dei
rifiuti solidi urbani di Brissogne negli ultimi cinque anni si sono
susseguiti diversi interventi volti a mitigare l'impatto delle
esalazioni prodotte dai processi di degradazione dei rifiuti
interrati.
Fin dal gennaio 1994 il centro è stato dotato di un impianto
provvisorio di estrazione forzata e di combustione in torcia del
biogas prodotto dai rifiuti in fermentazione. Per ovviare poi alla
sovrapproduzione di biogas, dovuta al progressivo aumento del
volume della discarica, nel 1996 è stata installata una seconda
torcia mobile posta sul fronte nord della discarica e quindi volta
in modo particolare ad eliminare gli odori rispetto al casello
autostradale.
Nel giugno 1997, al termine dell'appalto di costruzione, è
entrato in funzione l'impianto di estrazione definitivo, che è
composto da una centrale per il controllo e la regolazione della
miscela estratta, da una serie di stazioni di estrazione collegate
a pozzi, realizzati all'interno del corpo della discarica, e da una
torcia di maggiori dimensioni rispetto alla precedente per la
combustione del gas in atmosfera.
A seguito di questo intervento sono sensibilmente diminuite le
emissioni delle esalazioni maleodoranti che fino ad allora, in
particolar modo durante la stagione invernale, a volte giungevano
fino in località Amérique o talvolta fino alla città di Aosta.
Sebbene diminuite in intensità, le esalazioni rimanevano comunque
presenti in prossimità dell'area di discarica, avvertibili
soprattutto in corrispondenza del fronte nord della discarica
stessa.
Per diminuire ulteriormente gli odori, in occasione dei lavori
di realizzazione del bacino del terzo lotto, durante la primavera e
l'estate del 1999 è stata approntata la ricopertura superficiale
della scarpata nord mediante la posa di teli impermeabili in
polietilene ad alta densità.
Contemporaneamente, è stato realizzato l'impianto di
cogenerazione, che sfrutta la combustione del biogas in un motore
alternativo azionante un generatore elettrico che produce energia
elettrica, che viene ceduta in rete all'ENEL.
L'impianto di cogenerazione, entrato in funzione a settembre del
1999, attualmente estrae una portata media oraria di circa 5-600
mc/ora di biogas; esso ha garantito, ad oggi, la produzione di
circa 1,5 milioni di Kwh. La realizzazione dell'impianto di
cogenerazione ha comportato anche un potenziamento del dispositivo
di aspirazione dei gas, determinando così un ulteriore decremento
della quantità di biogas liberata in atmosfera.
A fine estate 1999 il secondo lotto ha raggiunto praticamente la
quota definitiva autorizzata e durante le operazioni di messa a
dimora dei rifiuti in sommità, a causa della ridotta volumetria
disponibile per l'interramento dei rifiuti, si è proceduto più
volte a scollegare le teste dei pozzi per permetterne
l'innalzamento e consentire l'aspirazione fino alla sommità. Questa
può essere stata la causa dei maggiori inconvenienti riscontrati
verso la fine dell'estate scorsa.
In tali occasioni, si è verificata una sensibile liberazione in
atmosfera di biogas, che peraltro non poteva essere evitata pena
mantenere la quota della discarica più bassa e quindi limitarne la
capacità.
Nell'autunno 1999 è entrato in fase di coltivazione il terzo
lotto e, pertanto, è stato eseguito e messo in appalto il progetto
relativo all'intervento di impermeabilizzazione superficiale della
sommità e della parete sud della discarica.
Con tale intervento i bacini del primo e secondo lotto verranno
impermeabilizzati per i 4/5 della loro superficie esterna,
determinando un ulteriore contenimento delle relative emissioni in
atmosfera di biogas.
L'apertura delle offerte della gara di appalto è fissata per il
4 maggio prossimo, quindi l'esecuzione dei lavori è prevista per
l'autunno di quest'anno.
A seguito dell'impermeabilizzazione superficiale, i rifiuti
interrati verranno a trovarsi in una situazione fortemente
anaerobica, ossia priva d'aria, pertanto il sistema fungerà come un
reattore chimico determinando un sensibile aumento della produzione
di biogas.
Per porre rimedio a tale sovrapproduzione sono attualmente in
fase di definizione le modalità per adeguare la linea di
sfruttamento energetico, che prevede il raddoppio delle unità
elettrogeneratrici.
Deve comunque essere chiaro che, malgrado ogni sforzo compiuto,
le esalazioni maleodoranti in prossimità dell'area di discarica
saranno comunque, anche se in maniera molto ridotta, sempre
percettibili, in primo luogo perché, pur avendo a disposizione un
impianto di estrazione molto sofisticato e performante, non si può
spingere l'estrazione del gas oltre certi limiti, in quanto così
facendo si aspirerebbe anche aria atmosferica generando una miscela
potenzialmente esplosiva; in secondo luogo perché, malgrado una
fitta rete di linee di aspirazione sotterranee, vi saranno sempre
delle sacche di biogas che a causa degli ostacoli costituiti dai
rifiuti stessi compattati e interrati, migreranno secondo vie
preferenziali di minor resistenza verso le superfici libere a
contatto con l'atmosfera esterna.
Comunque credo di poter dire che l'intervento di
impermeabilizzazione superficiale del primo e del secondo lotto
garantirà un'ulteriore decisiva diminuzione degli impatti olfattivi
della zona, riducendo al minimo i disagi per chi si trova a
transitare in quei paraggi.
Président
La parole au Conseiller Lanièce.
Lanièce (Aut)
Prendiamo atto della dichiarazione
dell'Assessore; ci auguriamo che ci sia questo netto miglioramento
anche perché non è un bel biglietto da visita, per il nostro
capoluogo, arrivare al casello, pagare il pedaggio e annusare
un'aria "non molto pulita", che non si associa molto con l'idea di
una Valle d'Aosta, dall'aria pura.
Proprio per questo abbiamo presentato questa ulteriore
interrogazione, che segue altre iniziative che ho presentato nella
passata legislatura, in merito a questo annoso problema che è di
difficile soluzione, come diceva anche l'Assessore, proprio per il
fatto che difficilmente si riuscirà nel breve a eliminare queste
esalazioni maleodoranti.
L'importante è comunque seguire con attenzione il problema,
cercare di migliorare, far sì che con il passare del tempo
diminuisca l'intensità di queste esalazioni. Per questo, tenuto
conto di queste ulteriori novità e di alcune delibere, abbiamo
chiesto qual è la situazione attuale, per vedere cosa è stato
fatto, cosa si intende fare e qual è la valutazione
dell'assessorato in merito a questo problema.
L'Assessore ci ha detto che questi interventi di
impermeabilizzazione dovrebbero ridurre sensibilmente queste
esalazioni maleodoranti, e noi ce lo auguriamo vivamente, e che a
ottobre di quest'anno inizieranno i lavori del terzo lotto
riguardanti la parte sud.
Ci auguriamo che questi interventi possano attenuare fortemente
questo problema, che è un problema di tipo igienico-sanitario ma
anche un problema di immagine turistica, come dicevo ad inizio del
mio intervento.
Pertanto è giusto cercare di porre in essere tutti gli
interventi possibili per mitigare questa situazione, tenuto conto
che anche nelle altre regioni ci sono questi problemi, come ad
esempio Torino, dove pur essendoci un'area molto più grande, le
esalazioni sembrano essere in proporzione, meno maleodoranti...
(interruzione dell'Assessore Vallet, fuori microfono)
? tutte quelle volte che sono transitato nei pressi di tale area
ho constatato invece che, in proporzione, l'intensità delle
esalazioni era inferiore rispetto a quella di Aosta.
L'importante è che ci sia la volontà da parte
dell'Amministrazione regionale di seguire questo problema e di
cercare al più presto non dico di eliminare, perché come ha detto
l'Assessore sembra che sia quasi impossibile, ma almeno di
attenuare questo inconveniente per una motivazione
igienico-sanitaria e per una motivazione di immagine turistica,
perché queste esalazioni maleodoranti non fanno sicuramente una
grossa pubblicità alla nostra regione.
