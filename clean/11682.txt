Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4273 del 10 marzo 1993 - Resoconto
OGGETTO N. 4273/IX Impegni assunti dal Consiglio regionale
relativamente ai problemi dei servizi socio-sanitari e agli accordi
con l'Ordine Mauriziano
(Interrogazione).
Interrogazione Preso atto degli impegni assunti dalla
maggioranza in Consiglio regionale nella seduta straordinaria che
ha avuto luogo il 7 gennaio 1993 e contenuta nella risoluzione
finale dalla stessa approvata;
i sottoscritti consiglieri regionali
Interrogano
l'Assessore competente e la Giunta regionale per conoscere:
- l'esito del confronto con l'Ordine Mauriziano, sia in merito
al rinnovo della convenzione, sia in merito all'acquisizione degli
immobili da parte della Regione e la contropartita concessa;
- se sono state definite le linee guida per la realizzazione dei
servizi socio-sanitari nella Regione per gli anni '90;
- se sono stati realizzati gli impegni previsti ai punti 3), 4)
e 5) contenuti nella risoluzione in premessa richiamata.
F.to: Beneforti - Ricco.
Presidente
Ha chiesto di parlare l'Assessore alla Sanità
ed Assistenza Sociale, Cout.
Cout (PCI-PDS)
Con l'Ordine Mauriziano abbiamo
avuto degli scambi per definire cosa si vuole fare in rapporto a
quanto si diceva nella mozione. Abbiamo sollecitato questi
incontri, che sono fissati per il giorno 16 con il Presidente
dell'Ordine Mauriziano, per preparare poi l'incontro del 24 marzo
con il consiglio di amministrazione del Mauriziano insieme al
Presidente della Giunta ed i tecnici della Regione, per vedere di
definire la questione annosa.
Per ciò che riguarda il secondo punto della mozione, subito dopo
l'impegno preso ci siamo trovati alle prese con il decreto 502 e
con la necessità di lavorare immediatamente su di esso. Questo
decreto definisce una serie di questioni, definisce anche che entro
il mese di luglio dovrebbe uscire il piano sanitario nazionale, al
quale poi quelli regionali dovrebbero riferirsi, e da un incontro
che abbiamo avuto ieri con un consulente del CNR, un ex direttore
generale del Ministero, che ha lavorato di prima mano alla stesura
di questo decreto, abbiamo potuto verificare che è necessario
preparare una serie di atti e di interventi per definire e questa
trasformazione delle aziende, che ci dovrà essere in base al 502, e
tutta una serie di interventi che sono necessari per definire i
livelli assistenziali e in generale la nostra riorganizzazione sul
territorio, nell'ospedale eccetera.
Il lavoro di trasformazione richiederà del tempo, ogni riforma
ha bisogno di 2-3 anni per essere attuata e ci sono una serie di
atti che vanno compiuti al più presto. Oltre a questo bisogna dire
che ci troviamo le elezioni alle porte e nella stessa situazione
nostra si trova ad esempio la regione Friuli, tant'è vero che
abbiamo un incontro a Roma fra i vari assessorati delle varie
regioni, promosso proprio dalla regione Friuli, ed abbiamo in
prospettiva un incontro con la regione Friuli stessa per vedere
cosa hanno iniziato a fare e verificare quello che si può fare in
base a questo decreto da qui alle elezioni. Penso che volendo
potremmo più in là relazionare su cosa faremo esattamente da qui
alle elezioni in questa materia, che come dicevo richiederà dei
tempi lunghi, e proprio per questo andranno fatte delle scelte
sugli interventi da fare subito e su quelli da delegare
successivamente al Consiglio della prossima legislatura. Rispetto
alla definizione di una revisione di un piano globale, che dovrà
necessariamente essere individuato, forse è più opportuno, anche
perché questo richiederà tempi e mezzi non indifferenti, che
intanto individuiamo alcune cose da fare subito e che poi questa
scelta la porti avanti subito dopo le elezioni chi sarà preposto a
questo compito.
Questo non per volerci scaricare della cosa, ma direi che questo
tempo potrebbe essere utilmente impiegato per individuare alcune
cose, anche perché a luglio dovrebbe uscire il piano sanitario
nazionale e la revisione di tutto il piano sarebbe utile vederla
contemporaneamente.
A questo riguardo avremo presto un incontro con la regione
Friuli, che si trova nelle nostre stesse situazioni e che ha
iniziato a lavorare in questo senso, facendo alcune scelte di
quello che può essere fatto ancora da qui alle elezioni.
Ho ritenuto doveroso dire tutto questo, piuttosto che fare tanti
discorsi, soprattutto perché in questo periodo le cose possono
essere interpretate male, ma proprio per dire in qualità di
amministratori con sincerità che la cosa più opportuna da fare è
questa.
Per quanto riguarda il terzo punto, cioè presentare entro la
fine del mese di febbraio 1993 la legge stralcio al piano
sanitario, così come richiesto dal DPR del 27 febbraio 92,
concernente l'attivazione del sistema di emergenza, informo il
Consiglio che questa legge andrà in Giunta venerdì, al di là di
quello che può essere il decreto del 1992 come necessità urgente
della Regione in un campo che era opportuno affrontare molto
presto.
Al quarto punto della risoluzione richiamata nella
interrogazione ci si impegnava a deliberare entro la fine di
gennaio la parte relativa al primo lotto di lavori di
ristrutturazione del presidio ospedaliero: ne abbiamo parlato la
volta scorsa anche in occasione della discussione sullo spostamento
eventuale della Cappella, ed essendo definita anche quella
questione si tratta di appaltare le opere.
Al quinto punto della stessa risoluzione si diceva di proseguire
in accordo con l'USL nell'intervento di razionalizzazione
dell'utilizzo delle risorse a disposizione e di miglioramento delle
modalità organizzative dei servizi: già dicevo al Consigliere
Pascale in risposta alla sua interrogazione che stiamo lavorando
per gli accordi regionali, per la programmazione del concorso, per
la costituzione dell'azienda regionale USL, e in questo momento
soprattutto per gestire la trasformazione a seguito di questa
grossa riforma che ci sarà nella sanità e per attuare il passaggio
dal vecchio al nuovo. Su questo stiamo lavorando in accordo con
l'USL, assieme all'amministratore straordinario si stava discutendo
e cercando di trovare un modo organico di lavorare insieme,
eventualmente con la costituzione di un gruppo di persone che su
questo lavoreranno.
Sulle questioni del Mauriziano penso che, d'accordo con il
Presidente della Giunta, dopo che avremo avuto l'incontro con il
Mauriziano potremo anche relazionare su un oggetto che inseriremo
all'ordine del giorno, in modo che non sarà più necessario
presentare delle interpellanze per sapere a che punto sono gli
accordi.
Presidente
Ha chiesto di parlare il Consigliere
Beneforti.
Beneforti (DC)
Il 7 gennaio c'è stata una seduta
straordinaria del Consiglio regionale, che aveva lo scopo di fare
una scelta fra l'ospedale nuovo e la ristrutturazione ed
ampliamento dell'esistente. È stata approvata una risoluzione da
parte della maggioranza, in cui non si sceglieva cosa fare: se
l'ospedale nuovo o la ristrutturazione, ma si assumevano degli
impegni che dovevano essere rispettati nei 60 giorni
successivi.
Oggi ci sentiamo dire dall'Assessore Cout che gli impegni non
sono affatto rispettati; quindi non solo non si è fatto una scelta,
ma gli impegni non sono stati rispettati.
Nella risoluzione che avete approvato come maggioranza dicevate:
Impegna la Giunta regionale a proseguire il confronto con l'Ordine
Mauriziano, sui cui esiti riferirà in Consiglio regionale entro 60
giorni, affinché si giunga al rinnovo della convenzione con un
accordo definitivo che preveda l'acquisizione degli immobili, che
preveda quale presenza dare al Mauriziano nella nostra Regione
eccetera.
Dopo essersi impegnati in questo senso il 7 gennaio, oggi si
viene qui e si dice che il primo incontro con il Presidente del
Mauriziano ci sarà il 16 marzo, e con il consiglio di
amministrazione il 24 marzo; questo, cari colleghi della
maggioranza, vuol dire non solo disattendere gli impegni che avete
preso, ma non avere nessun riguardo verso l'opinione pubblica
valdostana a cui avete strombazzato questa risoluzione come la
soluzione di tutti i problemi della sanità nella nostra Regione. Se
andiamo a leggere i giornali che hanno riportato la notizia di
questa risoluzione, vediamo la strombazzata che c'era stata, come
se con quella risoluzione si fossero risolti tutti i problemi. Oggi
invece venite qui, senza riguardo verso nessuno, a dirci che il
primo incontro con il Presidente ci sarà il 16 marzo e con il
consiglio di amministrazione il 24 marzo, e questo dal 7 gennaio!
Grazie a Dio abbiamo richiesto la convocazione straordinaria di
quel consiglio regionale. Quindi la scelta fra ospedale nuovo o
ristrutturazione ed ampliamento dell'esistente è rimandata.
Gli stessi primari hanno fatto un comunicato in cui dicono: "I
primari inoltre sottolineeranno il problema del nuovo ospedale e
dei rapporti con il Mauriziano, già discussi in Regione due mesi
fa. Ci hanno promesso risposte entro 60 giorni; domenica scade il
termine e da lunedì pretenderemo di sapere quali sono le decisioni
prese". Gli stessi medici quindi vi chiedono di conoscere quali
sono le decisioni prese.
In merito a quanto è richiesto al punto, dovevate venire qui con
delle linee guida socio-sanitarie da seguire per gli anni 1990;
oggi l'Assessore candidamente ci dice che dobbiamo aspettare il
piano sanitario nazionale, che è previsto per luglio. Sono dieci
anni che deve venire fuori il piano sanitario nazionale e ancora
non è venuto. L'altra volta avete detto che, siccome non veniva il
piano sanitario nazionale, avremmo elaborato noi a livello
regionale delle linee guida per poter portare avanti il discorso
dei problemi sanitari nella nostra Regione. Oggi ci venite a dire
che aspetterete luglio e che intanto vi incontrerete con la regione
Friuli, che si trova nelle nostre stesse condizioni. Ben vengano
gli incontri, ma non potete pensare di venire qui a dirci di fare
le cose dopo aver sentito la regione Friuli. Caro Assessore, li
avete presi voi questi impegni, le linee guida dove sono e perché
non sono state predisposte? Quale è stata la risposta del
Mauriziano? Non c'è la risposta del Mauriziano, le linee guida non
ci sono.
In seguito potremo vedere il da farsi - dice l'Assessore - e
individueremo quello che possiamo fare adesso e quello che potremo
fare dopo le elezioni e che la nuova Giunta porterà avanti. Ma
questi impegni li avete presi voi con questa risoluzione, ve la
siete votata, avete assunto degli impegni nei confronti del
Consiglio e dell'esterno, ed oggi mi venite a dire che non siete in
grado di stabilire le linee guida della politica sanitaria e che
vedrete quello che potete fare dopo aver sentito la regione Friuli
rimandando il resto a dopo le elezioni, alla Giunta che si
costituirà dopo le prossime elezioni regionali.
Al punto tre si risponde dicendo che venerdì va in Giunta il
progetto di legge; si sa benissimo che questo progetto di legge non
si sa che fine farà, perché il TAR del Lazio ha annullato il
decreto del Governo sull'emergenza, e nonostante questo qui si
continua a fare leggi.
Ma io non capisco questo atteggiamento: prima si aspetta il
piano sanitario nazionale, poi si deve sentire la regione Friuli, e
non si tiene conto di un decreto che esiste.
Per quanto riguarda il punto 4, l'appalto dei lavori di
ristrutturazione, si dice che si sta andando in appalto; ma doveva
avvenire entro la fine di gennaio l'appalto e non è ancora avvenuto
e siamo a marzo!
In risposta al punto 5 dice l'Assessore che si sta lavorando per
tro-vare un rapporto concreto e serio con l'USL, aggiunge poi che
sarà costituita anche una commissione di lavoro; ma, Assessore
Cout, la sanità non si fa mettendoci a tavolino e trovando
l'accordo fra una parte e l'altra. Ci sono ruoli che ha la Regione
e ruoli che ha l'USL, le indicazioni di programma devono essere
date dal-l'Assessorato alla Sanità dopo averle stabilite in
commissione consiliare e in Consiglio regionale; l'USL dovrà
recepire e gestire le indicazioni che dà l'Assessorato, non
possiamo fare di tutta un'erba un fascio, perché queste commissioni
di lavoro stanno affossando l'attività sanitaria nella nostra
Regione. È da quando il Consigliere Cout si è insediato
all'Assessato che mi sento dire che ci sono i gruppi di lavoro, e
guarda caso tutti i gruppi di lavoro hanno affossato tutte le
iniziative sanitarie in questa Regione.
Concludo perché non voglio approfittare del tempo che mi è
concesso per l'intervento, ma è chiaro che su questo argomento
torneremo sopra con una interpellanza o con una mozione prima che
chiuda questa legislatura, perché qui si sta disattendendo tutto
quello che vi siete impegnati a fare. Non mi meraviglio perché è
consuetudine di questa Giunta rimandare tutto a domani, ma la
sfacciataggine con cui avete risposto a questa interrogazione dopo
60 giorni che avevate preso di tempo, questa sfacciataggine proprio
non me l'aspettavo e non se l'aspettava neppure l'opinione pubblica
e non se l'aspettava neppure il personale medico e non medico
dell'USL.
