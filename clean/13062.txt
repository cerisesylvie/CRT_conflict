Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4018 del 9 dicembre 1992 - Resoconto
OGGETTO N. 4018/IX Attuazione delle norme per la prevenzione
del randagismo e realizzazione di un progetto per la costruzione di
un rifugio per felini.
(Interpellanza)
Interpellanza La legge 14 agosto 1991, n. 281 imponeva, tra
l'altro, alle Regioni di legiferare - entro sei mesi dalla sua
entrata in vigore - in merito alla prevenzione contro il randagismo
e prevedeva la creazione di strutture atte a ricevere gli animali
vaganti ai fini di un controllo sanitario e del loro recupero dalla
situazione di abbandono.
Nel maggio '91, con delibera della Giunta regionale, veniva
incaricato lo studio Béthaz di Aosta di redigere un progetto per la
costruzione di un rifugio per felini - denominato "Gattile"- da
realizzarsi sul terreno di proprietà regionale in località Croix
Noire del Comune di Saint-Christophe, adiacente al canile
comunale.
Tutto ciò premesso, il sottoscritto Consigliere regionale
interpella
gli Assessori alla Sanità ed Assistenza Sociale e all'Ambiente,
Territorio e Trasporti per conoscere:
1) quali provvedimenti hanno fatto seguito all'incarico di
progettazione del "Gattile" tenuto conto dell'indispensabilità
della struttura ai fini sanitari nella lotta al randagismo quando
già la precedente Giunta Bondaz, ancora prima della promulgazione
della legge 281, aveva fatto passi concreti in tale direzione;
2) perché la tanto annunciata legge regionale sulla prevenzione
del randagismo - già adottata da moltissime regioni italiane - non
è ancora stata inoltrata al Consiglio regionale per la sua
approvazione?
F.to: Milanesio
Presidente
Ha chiesto di parlare il Consigliere
Milanesio.
Milanesio (PSI)
Mi rendo conto che questo Consiglio
deve occuparsi di tante cose anche molto importanti, questa che si
riferisce a degli animali potrà essere meno importante di altre che
si riferiscono a degli umani, ma ha lo stesso una certa importanza,
quindi io mi permetto di rivolgere questa interpellanza
all'Assessore alla Sanità e all'Ambiente.
So che hanno seguito questo problema e vorrei sapere intanto
come procede l'incarico di progettazione del "Gattile" che venne
dato ad uno studio di architetti di Aosta, se dopo la progettazione
vi sono stati dei passi concreti nella direzione della
realizzazione e, visto che c'è una annunciata legge regionale sulla
prevenzione del randagismo che in qualche modo è già stata adottata
da altre regioni italiane, da moltissime altre regioni, come mai
questa legge di cui si è sentito parlare e di cui circolava già una
bozza non sia stata inviata alle competenti Commissioni e se si
ritenga comunque di farlo in tempo breve visto che era stata
annunciata già parecchio tempo fa.
Presidente
Ha chiesto di parlare l'Assessore alla
Sanità e Assistenza Sociale, Cout.
Cout (PCI-PDS)
Quali provvedimenti hanno fatto seguito
all'incarico di progettazione del "Gattile" tenuto conto
dell'indispensabilità della struttura a fini sanitari nella lotta
al randagismo? Con deliberazione di Giunta n. 2282 del 2 marzo, è
stato affidato l'incarico all'Ingegner Béthaz per la
predisposizione di un progetto esecutivo dei locali da attribuire a
ricovero di gatti da realizzare su terreni ex Falco antistanti il
canile di proprietà regionale.
Questo progetto è stato presentato all'Assessorato che ha già
predisposto la richiesta di concessione edilizia al Comune di
Saint-Christophe. Dopo tale rilascio di concessione edilizia si
potrà pensare a finanziare e ad appaltare l'opera.
Il costo presunto è relativamente alto, 450 milioni, non so se
per quest'anno si potrà finanziare interamente l'opera.
Secondo punto: perché la tanto annunciata legge regionale sulla
prevenzione del randagismo, già adottata da moltissime regioni
italiane, non è ancora stata inoltrata al Consiglio per la sua
approvazione? La bozza di legge, a cui penso facesse riferimento il
Consigliere Milanesio, era stata distribuita, per questo ne girava
copia, alle varie società, associazioni per la protezione degli
animali, perché lo esaminassero e ci facessero pervenire delle
osservazioni.
Dopo un primo incontro si sono esaminati con queste associazioni
i rilievi e le proposte che erano state fatte. Queste ancora sono
state riunite per un riesame della legge. La legge è stata inviata
ai comuni e alle comunità montane, visto che una parte interessa
anche loro, affinché ci facessero pervenire eventuali
osservazioni.
Abbiamo anche dato una scadenza e non avendo ricevuto entro tale
data delle osservazioni abbiamo, con deliberazione di Giunta
regionale n. 11180 del 4 dicembre 1992, approvato la proposta del
disegno di legge concernente le norme per la convivenza tra l'uomo
e gli animali di affezione. Questa proposta di legge arriverà
allora quanto prima alle Commissioni e penso che ci sarà materia di
discussione per queste.
Presidente
Ha chiesto di parlare il Consigliere
Milanesio.
Milanesio (PSI)Ringrazio l'Assessore per le risposte che mi ha
voluto gentilmente dare.
Sulla questione del "Gattile" faccio un'osservazione, perché
sovente si danno degli incarichi di progettazione a dei
professionisti che, più che a risolvere il problema che è stato
loro posto, mirano a risolvere i loro problemi. Invece di
progettare delle strutture che siano sobrie, poco costose,
sufficienti a risolvere i problemi di ricovero decente di animali,
finiscono per fare delle progettazioni un po' faraoniche.
Ho l'impressione che si stia rischiando di cadere in una
situazione di questo tipo perché, da quanto mi è stato detto da chi
segue queste cose, una struttura meno, mi si passi l'espressione,
"faraonica" poteva avere lo stesso gradimento e accoglimento e
poteva servire lo stesso al fabbisogno.
Sotto questo profilo mi sembra di poter dire che forse i 450
milioni sono un po' tanti. In questo caso non ci si può che
affidare al buon cuore e all'intelligenza dell'Amministrazione
regionale, ma credo che si possano fare strutture meno costose ed
altrettanto efficaci e risolutive di questa questione.
Sulla legge di cui l'Assessore mi annuncia la prossima
trasmissione non posso che felicitarmi.
Ci auguriamo di vederla presto in Commissione e su questo
speriamo che si eserciti la competenza di quei Consiglieri
regionali che se ne intendono di queste cose e di quegli altri che
pur non intendendosene per ragioni diverse se ne occupano.
