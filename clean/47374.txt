Classificazione
ENERGIA
Energia idroelettrica
FINANZA REGIONALE E LOCALE
Partecipazioni azionarie regionali



Oggetto del Consiglio n. 3649 del 22 maggio 2024 - Resoconto
OGGETTO N. 3649/XVI - Interpellanza: "Indicazioni alla
società CVA Energie al fine di acquisire gran parte della clientela
valdostana del mercato tutelato".
Marguerettaz (Presidente) -
Punto 30 all'ordine del
giorno. Per la presentazione, la parola alla collega Minelli.
Minelli (PCP) -
L'interpellanza affronta un tema che
riguarda alcune decine di migliaia di utenze elettriche domestiche
della Valle d'Aosta: quelle che si trovano ancora nel mercato di
maggior tutela e che, entro fine giugno, cioè praticamente fra un
mese, dovranno scegliere un operatore del mercato libero. Fanno
eccezione a quest'obbligo i clienti cosiddetti "vulnerabili", per
cui ci sarà una prosecuzione di questo servizio di maggior tutela.
Sono considerati vulnerabili coloro che hanno un'età superiore a 75
anni; chi si trova in condizioni economicamente svantaggiate, ad
esempio, i percettori di bonus; oppure quando presso l'utenza viene
utilizzata un'apparecchiatura medicale salvavita alimentata
dall'energia elettrica; ancora i soggetti con disabilità ai sensi
dell'articolo 3 della legge 104/1992.
Gli attuali utenti valdostani nel mercato tutelato, che non
hanno fatto la scelta, verranno direttamente assegnati all'ENEL,
cioè alla società che ha vinto l'asta per l'area omogenea che
comprende anche la Valle d'Aosta, gara a cui CVA non ha
partecipato, come ci era stato detto in una precedente risposta a
un'iniziativa. Si tratta di una clientela ampia anche in Valle
d'Aosta e noi crediamo sia nell'interesse della Regione che la
società CVA, interamente di proprietà regionale, e che
tendenzialmente dovrebbe servire tutta l'utenza domestica
valdostana e anche le imprese, acquisisca il maggior numero
possibile di utenti che escono da quel mercato, da quel servizio di
maggior tutela, per passare al libero mercato.
L'interpellanza, al fine di avere il quadro dell'attuale
situazione, delle evoluzioni che sono in corso e anche degli
intendimenti della Regione in materia, chiede di sapere: "quanti
erano alla fine del 2023 gli utenti domestici valdostani del
mercato tutelato", inoltre, non l'abbiamo specificato, ma sarebbe
anche utile sapere quanti sono i clienti vulnerabili; poi "quanti
degli utenti di questo mercato di maggior tutela di fine 2023 nel
corso di questi primi quattro mesi dell'anno del 2024, cioè da
gennaio ad aprile, hanno scelto un operatore del mercato libero e
fra questi quanti hanno scelto appunto CVA Energie"; infine "quali
indicazioni sono state date, o si intendono dare, alla società in
modo che CVA, società pubblica di proprietà della Regione, riesca
ad acquisire gran parte della clientela valdostana del mercato
tutelato, onde evitare che passi o all'ENEL o a un altro
operatore".
Presidente -
Per la risposta, la parola al presidente
Testolin.
Testolin (UV) -
Per quanto riguarda la prima domanda, CVA
comunica che alla data del 31 dicembre 2023 i punti di prelievo a
uso domestico a cui era erogato il servizio di maggior tutela da
parte di Enerbaltea, marchio di CVA Energie, erano 31.625.
Per il secondo quesito, preliminarmente CVA segnala che la
società che svolge sia l'attività di vendita di energia elettrica
ai clienti del mercato libero che l'erogazione del servizio di
maggior tutela è soggetta al divieto di trasferimento di
informazioni commercialmente sensibili per evitare che la stessa
tragga un vantaggio competitivo dallo svolgimento di entrambe le
attività. Ciò posto, sulla base delle informazioni acquisite
attraverso i portali dell'acquirente unico, la società pubblica che
fa capo al Ministero delle finanze, costituita allo scopo di
garantire la fornitura di energia elettrica ai consumatori
domestici e alle piccole imprese che non sono ancora passati al
mercato libero nei primi quattro mesi del 2024, sono 975 i punti di
prelievo entrati in fornitura con CVA Energie, quale operatore del
mercato libero e provenienti dal servizio di maggior tutela
valdostano. Enerbaltea comunica che il totale dei punti di prelievo
che sono transitati nei primi quattro mesi nel 2024 dal servizio di
maggior tutela al mercato libero è di 1686.
Per quanto riguarda infine il terzo quesito, occorre ricordare
ancora una volta che CVA e tutte le società del gruppo non sono
soggette all'attività di direzione e coordinamento da parte della
Regione, soprattutto le scelte commerciali di CVA Energie avvengono
in un contesto altamente concorrenziale, per questo CVA ha sempre
adottato un'ottica di massima attenzione nei confronti del
territorio regionale. In particolare l'offerta CVA7 è stata
formulata per tutelare la clientela valdostana nella frenetica
volatilità dei prezzi, garantendone un prezzo stabile per sette
anni e l'offerta CVA EasyFlex a prezzo variabile con il costo di
commercializzazione azzerato e uno sconto annuale è attualmente più
vantaggiosa non solo rispetto alle condizioni economiche applicate
ai clienti serviti in maggior tutela, ma altresì rispetto alle
condizioni economiche che ARERA stima verranno applicate ai clienti
domestici non vulnerabili nel servizio di tutele graduali a partire
dal 1° luglio del 2024.
Presidente -
Per la replica, la parola alla collega
Minelli.
Minelli (PCP) -
Grazie Presidente per la risposta. Le
chiedo la cortesia, se è possibile, di avere copia di quanto da lei
detto perché non sono riuscita nella fretta a segnare tutti i dati.
Quello però che emerge in maniera abbastanza evidente è un dato
diverso da quello che lei mi aveva comunicato in risposta a
un'iniziativa che ho fatto tempo fa, nell'autunno scorso, quando
era emerso che i clienti del mercato tutelato erano 21 mila, qui
invece parliamo di 31.625 e non credo che avessi capito male io
perché sono andata a vedere il resoconto che è nella banca dati del
Consiglio, quindi c'è una bella differenza, parliamo di una
differenza di 10 mila persone. In quell'occasione forse o non erano
stati dati correttamente i numeri, oppure è strano che dall'autunno
al 31 dicembre siano aumentati di 10 mila. Al di là di questo, ciò
che mi sembra essere abbastanza interessante è che solo 975 sono
passati a CVA. Ora per le motivazioni che lei ha elencato non
possiamo avere il dato della parte dei clienti cosiddetti
"vulnerabili"; credo però che su 31.625 non siano 27-28-29 mila,
eccetera, e il fatto che siano transitate soltanto 975 utenze,
chiamiamole così, a CVA mi pare un dato molto preoccupante ma anche
molto significativo, perché se, come lei mi conferma, siamo non
solo al di sotto del 50%, io pensavo più o meno che fossero
transitati un 50-40%, che è una percentuale minima, non posso fare
a meno di pensare che il sistema che è stato introdotto
nell'autunno del 2023, cioè quello di passare a una tariffa di 12
centesimi, che era una tariffa di sicuro non competitiva e non
vantaggiosa per l'utenza, è stato un
boomerang
e non ha
favorito la scelta di passare a CVA Energie. Una scelta quindi che
alla fine si è rivelata dannosa per l'utenza che era già di CVA
Energie, perché abbiamo pagato le bollette di più, ma poi anche
contro gli interessi dell'azienda, visto che non è stata un'offerta
attrattiva di nuova clientela. Avevamo detto a suo tempo che
quell'offerta, comunicata a settembre, di CVA7 di 12 centesimi non
era vantaggiosa e competitiva. La nuova offerta a prezzo variabile
pare al momento più vantaggiosa, ma noi lo abbiamo già detto e lo
ribadiamo: l'utilizzo di due sistemi tariffari non va bene perché è
fonte di difficoltà anche per gli utenti e ci rammarichiamo ancora
una volta che non si sia fatta subito, fin dal mese di settembre,
una scelta chiara e vantaggiosa e i dati che lei ha comunicato,
questo minimo passaggio a CVA, ce lo confermano in pieno.
