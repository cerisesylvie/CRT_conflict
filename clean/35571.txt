Classificazione
ASSISTENZA SOCIALE
Invalidi civili



Oggetto del Consiglio n. 66 del 25 luglio 2013 - Resoconto
OGGETTO N. 66/XIV - Interpellanza: "Attivazione, in V
Commissione consiliare, di un tavolo di confronto con le parti
interessate per l'esame della problematica della riduzione delle
percentuali di invalidità civile".
Presidente -
Per l'illustrazione, la parola alla collega
Fontana.
Fontana (PD-SIN.VDA)
- La problematica delle riduzioni
delle percentuali di invalidità civile va a penalizzare i cittadini
valdostani iscritti nelle liste speciali di avviamento al lavoro,
con la perdita del lavoro o la perdita del contributo stesso,
mettendo in seria difficoltà sia l'interessato, ma soprattutto le
famiglie. È già una categoria di utenza disagiata, hanno
percentuali di invalidità che non sono tali per avere il diritto a
pensione, il paradosso è che, essendo invalidi, non trovano lavoro,
da decenni iscritti nelle liste speciali di avviamento al lavoro,
ma senza speranza di vedere un futuro migliore. Ritengo che le
istituzioni abbiano il dovere di trovare soluzioni per dare quella
dignità a cui ogni essere umano ha diritto. Chiedo all'Assessore
competente per sapere se intende
"attivare un tavolo di
confronto in V Commissione con tutte le parti sociali, commissioni
mediche, i patronati, per trovare un'immediata soluzione a questo
spinoso problema"
. Grazie.
Presidente
- Per la risposta, la parola all'Assessore
Fosson.
Fosson (UV)
- Merci Président.
Sì, il problema esiste, non so se possiamo risolverlo, nel senso
che ci sono delle invalidità non di anzianità, ma da malattia o da
trauma che non sono delle invalidità permanenti, come ha detto lei
bene. Uno ha un incidente o una malattia e viene dichiarato
invalido, quindi, attraverso questa sua invalidità, accede a dei
percorsi lavorativi più facili, però poi nella revisione, per una
fortuna, risulta guarito e allora non c'è più il riconoscimento
temporaneo e nascono i problemi; su questo lei ha perfettamente
ragione. Per specificare un po' meglio la cosa, le tabelle di
valutazione dell'invalidità sono ancora quelle del decreto
ministeriale del 5 febbraio del 1992; noi abbiamo cercato in questi
cinque anni passati di cambiarle, lei se lo ricorda e ne avevamo
parlato anche a lungo, però si è riusciti soltanto a vedere quali
patologie non stabilizzate si potevano richiamare a visita. A
livello nazionale, nelle altre Regioni, le commissioni sono
dell'INPS, invece noi abbiamo due commissioni regionali nominate
dalla Giunta; su questo già la Giunta ha posto in essere un
percorso diverso per la formazione futura di queste commissioni,
con un bando e il cui percorso è da parte mia condivisibile. Le
commissioni cosa fanno? Una di prima istanza verifica la patologia
per apparati e dà una percentuale di invalidità, giusto o
sbagliato, su un dato oggettivo, obiettivo, non su un dato sociale;
non le dico che sia giusto o sbagliato, ma è così. Non solo, ma se
la percentuale non risponde alle attese del paziente o il paziente
ha consultato e ha delle altre valutazioni dai suoi medici di
fiducia, può ricorrere addirittura ed arrivare ad una seconda
commissione. Se si rientra, come lei sa meglio di me, al di sopra
del 45 percento di invalidità si ha diritto a essere inserito ai
sensi della legge 68 per i servizi di sostegno e collocamento
mirato nel mondo del lavoro; se si arriva al 75 percento, a seconda
dei redditi, eccetera, si può avere una pensione... Questa è una
valutazione oggettiva, la 68 nostra prevede tutto un avviamento al
lavoro di queste persone con disabilità; sulla 68 possiamo fare
vari ragionamenti sulla percentuale residuale lavorativa.
Ecco, cosa succede poi? Lei ha detto: "ad un invalido gli fanno
la revisione e gli tolgono la percentuale di invalidità e ciò crea
dei problemi...", è vero, però ci sono delle patologie non
stabilizzate, per fortuna. Su questo avevamo fatto un lavoro che in
certe cose ha dato degli esiti, per esempio, il down, la trisomia
21 accertata da una commissione è una patologia stabilizzata, per
cui non è giusto che ogni due anni il minore con la famiglia...e
anche quando non è più ragazzo, si ripresenti ad una visita per
accertare una malattia, che, se è stata accertata in modo corretto,
purtroppo non può migliorare; altra cosa invece è l'ammalato
oncologico, di cancro (per fortuna, oggi si guarisce) a cui viene
data una percentuale di invalidità, ma dopo dieci anni non ha più
nessun esito di questo, per cui non è più invalido, può lavorare
come gli altri onde per cui la percentuale di questa seconda visita
va al di sotto del 45 percento e viene tolto da queste categorie.
Certo, a me è successo un caso qua in Valle estremamente
particolare: un grave cardiopatico di 49-50 anni con un'invalidità
totale arriva ad una situazione di emergenza per cui viene operato
con grave rischio e guarisce, per cui si presenta ad una visita
successiva e gli dicono: "ma lei è guarito, può tornare a
lavorare", ed era dieci anni che aveva un'invalidità. Sono
d'accordo con lei, i problemi forse possiamo risolverli con un
approccio sociale diverso, ma l'invalidità viene sempre stabilita
su dei parametri oggettivi, quindi il parere medico è un parere
oggettivo, noi possiamo sensibilizzare le commissioni a questo,
però è il medico, soprattutto adesso che va incontro a delle
verifiche e quindi a delle denunce per truffa... D'altronde, queste
revisioni, lo vediamo tutti, nel resto d'Italia, eccetera, quante
volte sono positive perché vengono ad individuare dei falsi
invalidi e togliere a questi la rendita che avevano prima.
Per quello che lei dice, sarei d'accordo se lei venisse in
Commissione dell'amico Restano con un progetto, con una
possibilità, ma vedo che, di fronte ad una legge nazionale che
determina una percentuale di invalidità in modo oggettivo, ecco, e
a fronte di una guarigione di una patologia che non dà più
invalidità, secondo me, possiamo poi prevedere dei percorsi
sociali, ma la regola...su queste regole vedo che le nostre
possibilità di intervento sono molto poche. Grazie.
Presidente
- Per la replica, la parola alla collega
Fontana.
Fontana (PD-SIN.VDA)
- Questa volta, Assessore, non mi
trova d'accordo. Lei mi deve spiegare, non lei...ma ho chiesto
quest'incontro in Commissione...faccio solo un esempio per far
capire ai colleghi come si può...un invalido fa un aggravamento di
invalidità, diciamo, a giugno, fa un ricorso perché ritiene che
quest'invalidità che gli è stata data, mettiamo con una percentuale
del 60 percento, non sia idonea, perché è un diritto di tutti i
cittadini, dopo tre mesi la commissione che valuta il ricorso
gliela riporta al 42, o la commissione che ha dato il 60 percento
non capiva niente o quello che fa il ricorso è troppo esagerato.
Nessuno di noi vuole che vengano date le pensioni facili, perché
noi vogliamo che ci sia giustizia, ma non per qualche medico che ha
sbagliato allora, perché io penso che non è il cittadino che
sbaglia...perché, se il medico ha sbagliato, è giusto che paghi,
però queste cose non devono succedere!
Un'altra cosa che voglio anche chiarire: si dice sempre che
quando sei invalido e ti danno il 46 percento, ti dà diritto al
lavoro...la gente la illudiamo, perché è da decenni che ci sono più
di 400 invalidi iscritti al collocamento che questo lavoro non lo
vedono mai. Abbiamo una legge sulle politiche del lavoro, li
chiamano a fare dei corsi, non ho mai capito bene...cioè illudendo
le persone che poi vengono chiamate...verificate con queste persone
quale disagio noi provochiamo!
Io non voglio contestare nessuno, però ci sono delle situazioni
su cui bisogna veramente ragionarci sopra, perché giustamente, come
diceva lei, una persona di 60 anni, e magari gli mancano cinque
anni per arrivare alla pensione, malato di cuore o malato magari
con un tumore al 100 percento...perché è migliorato si ritrova
senza pensione e senza lavoro...noi non abbiamo la possibilità di
collocarli. Ci vanno delle valutazioni che siano veramente eque per
i cittadini, è questo che contesto. Voglio dei chiarimenti per
vedere qual è questa giustificazione. Io la ringrazio per
l'opportunità e, siccome è un argomento molto delicato, lo
chiariremo poi in V Commissione.
Presidente
- Grazie collega. Io vi propongo di sospendere
per una decina di minuti il Consiglio così possiamo vederci un
attimo in riunione dei Capigruppo per prendere delle determinazioni
in merito ai punti 50 e 51. Va bene? Siete d'accordo? I lavori sono
sospesi per dieci minuti.
Si dà atto che la seduta è sospesa dalle ore 12,11 alle ore
12,45.
Presidente -
Possiamo riprendere i lavori. Colleghi,
siamo quindi al punto 50 all'ordine del giorno.
