Classificazione
SPORT E TEMPO LIBERO
Infrastrutture ricreativo-sportive


Resoconto integrale del dibattito dell'aula
Oggetto del Consiglio n. 1899 del 17 aprile 1996 - Resoconto
SEDUTA ANTIMERIDIANA DEL 17 APRILE 1996
OGGETTO N. 1899/X Situazione dei lavori per la costruzione del
Palazzetto dello Sport di Gressoney. (Interrogazione)
Interrogazione Avendo già discusso in questa legislatura più
volte del palazzetto dello sport di Gressoney;
Non essendo in possesso di notizie che tranquillizzino
sull'ultimazione dei lavori di costruzione dello stesso;
Avuto notizie invece di perdite dal tetto che avrebbero
danneggiato le infrastrutture interne (palchetto in legno);
il sottoscritto Consigliere regionale
interroga
l'Assessore competente per sapere:
1) a che punto sono i lavori e quali sono le previsioni serie di
ultimazione;
2) se risultano vere queste perdite del tetto e i danni
conseguenti.
F.to: Chiarello
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Essenzialmente l'interrogante pone due
quesiti, con il primo chiede a che punto sono i lavori e quali sono
le previsioni di ultimazione.
Il raggruppamento di impresa Comin, in seguito confluito nella
società consortile Gressoney-Saint-Jean, con sede in Catania, è
aggiudicatario dei lavori in oggetto per un importo di lire
7.170.919.000, a cui si è aggiunta una perizia suppletiva e di
variante di lire 230 milioni, per un totale di 7,3 miliardi. Il
tempo di esecuzione dei lavori, in base ai documenti contrattuali,
è previsto in giorni 450, a cui si sono aggiunti giorni 280 per
concessione di proroghe da parte della direzione lavori per un
totale di giorni 730. L'impresa ha tutt'oggi eseguito lavori per un
importo di 5 miliardi circa, rimangono da eseguire lavori per un
importo di 2,1 miliardi.
Il tempo previsto per l'ultimazione dei lavori è stato
abbondantemente superato, l'impresa ha accumulato, a tutt'oggi, 290
giorni. Inoltre, se essa continua con l'attuale andamento cumulerà
in proiezione circa 580 giorni di ritardo, corrispondenti ad una
penale di 180 milioni. La ripresa dei lavori è stabilita per il
giorno 22 aprile; pertanto, stante l'andamento passato e con una
loro lieve accelerazione, è possibile presumere prudenzialmente,
nella peggiore delle ipotesi, una loro ultimazione per la fine
dell'anno in corso.
L'impresa è stata inoltre sollecitata più volte da parte della
direzione lavori e dai servizi dell'Assessorato ad accelerare i
tempi di esecuzione delle opere; pertanto, qualora persistesse
l'attuale andamento dilatorio dei lavori, l'Amministrazione
procederà nei suoi confronti con interventi decisamente
sanzionatori, fino ad arrivare come ultima ratio alla rescissione
del contratto per grave contravvenzione ai patti.
Si fa rilevare purtroppo che, mentre l'impresa si è impegnata
scarsamente nel lavoro, essa fin dall'inizio ha tenuto nei
confronti dell'Amministrazione un atteggiamento conflittuale e poco
collaborativo, sollevando riserve per un importo di circa 2
miliardi, che l'Amministrazione provvederà a dirimere avendo già
nominato un collaudatore in corso d'opera, il quale proporrà delle
ipotesi transattive, come previsto dall'articolo 31 della legge
109/94. Questo per quanto attiene il primo quesito.
Sul secondo quesito, il centro sportivo di Gressoney-Saint-Jean
ha una copertura in lastre di rame grecate, posate su un tavolato
in legno con sottostante spazio di ventilazione, costruito nel
corso del primo lotto. Le lastre sono state fissate mediante
apposite aggraffature, onde consentire la dilatazione; i correntini
che uniscono le lastre hanno un risvolto verticale per permettere
di ottenere un margine sufficiente allo scollamento delle acque
piovane e di quelle derivanti dallo scioglimento delle nevi.
Nonostante tali accorgimenti, tendenti a rispondere alle
necessità richieste da un clima montano e dopo sette anni, durante
i quali sembrava che la soluzione tecnica adottata fosse adeguata,
forse a causa delle particolari condizioni climatiche dell'inverno
trascorso, con i cicli particolari di gelo e disgelo, è affiorato
un fenomeno insospettabile: i periodi parziali di mitezza climatica
succeduti a grandi e prolungate gelate hanno provocato lungo tutti
i paraneve delle sponde di ghiaccio a volte alte 20-30 centimetri,
sponde che facendo diga non permettevano il normale deflusso delle
acque che si riversava all'interno dell'edificio.
All'interno della palestra, per rispondere al Consigliere
Chiarello, vi sono state delle infiltrazioni che hanno anche
impregnato parte del pavimento, danneggiandolo.
Per quanto riguarda gli interventi da preventivare sulla
copertura, onde evitare il ripetersi di un simile evento, si sono
predisposti diversi sopralluoghi con i tecnici specializzati, in
particolare con la direzione lavori, onde giungere alla definizione
di una soluzione tecnicamente adeguata, ancorché economicamente
accettabile.
Presidente Ha chiesto la parola il Consigliere Chiarello.
Chiarello (RC) Prima Bich ha parlato di programmazione, ecco
questa vicenda del Palazzetto e delle varie strutture costruite:
palazzetti, palazzoni, villaggi, écoles de neige, non costruiti ma
iniziati in giro per la Valle d'Aosta, probabilmente è stata
un'altra cosa di cui qualcuno dovrebbe ammettere di aver sbagliato.
Sta di fatto che stiamo ancora costruendo e stiamo ancora pagando:
stiamo pagando forse dei danni, non so a che punto è l'Ecole de
neige, ma c'erano delle diatribe.
Comunque per adesso parliamo del Palazzetto dello sport di
Gressoney: c'era già un altro palazzetto che perdeva dal tetto
appena collaudato, questo perde di nuovo dal tetto, per fortuna non
è ancora collaudato, però c'è già il palchetto sotto ed ha già
subito dei danni nella palestra. Capisco che questa ditta sia di
Catania, ed è più grave che questa ditta non paghi gli artigiani
valdostani che lavorano per lei. Quella è la cosa più importante
che volevo sapere dall'Assessore, perché anche il ritardo nel
pagamento agli artigiani, che stanno aspettando diversi milioni e
che mette in dubbio la loro esistenza come artigiani, è una cosa
importante da vedere. E' vero che si è sbagliato a dare il lavoro
ad una ditta di Catania, però questi sono già in ritardo di oltre
200 giorni, si ipotizza che ritarderanno ancora ed io ho il dubbio
che questi addirittura finiscano il lavoro. Vedo l'Assessorato
impotente: non credo che questi possano fare il bello e il cattivo
tempo dappertutto, lasciano da pagare, non rispettano i tempi e non
di pochi giorni, per cui l'Assessore dovrà anche pretendere di
avere questo Palazzetto; non so quanti anni dovremo aspettare che
questa ditta si decida a finirlo, se lo finirà!
