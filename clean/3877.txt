Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 150 del 30 marzo 1981 - Resoconto
OGGETTO N. 150/81 - INIZIATIVE DELLA REGIONE A SOSTEGNO DELLA
SITUAZIONE IN CUI SI TROVA LO STABILIMENTO COGNE DI AOSTA.
(Interpellanza)
Presidente
- Do lettura dell'interpellanza presentata dal
Consigliere Viberti:
INTERPELLANZA
VISTA la riunione svoltasi presso la Presidenza del Consiglio
durante la quale il Consiglio di fabbrica della Cogne e le
Organizzazioni Sindacali hanno denunciato la pericolosa situazione
in cui si trova lo stabilimento di Aosta;
RICORDATO che a tale riunione non ha preso parte nessun
rappresentante della Soc. Naz. Cogne;
CONSIDERATO che, al contrario di quanto apparso sul
settimanale "Famiglia Cristiana", l'Assessore Chabod ritiene, e lo
ha dichiarato in Consiglio, che un'eventuale chiusura o
ridimensionamento della Cogne sarebbe un grave colpo per la realtà
economica ed industriale della nostra Regione si
INTERPELLA
l'Assessore all'Industria, Commercio e Artigianato per
conoscere:
1) quali iniziative intende intraprendere per evitare il
ridimensionamento o, peggio, la chiusura dello stabilimento di
Aosta;
2) se ha avuto un incontro con la dirigenza della Soc. Naz.
Cogne;
3) quali sono, a suo avviso, le possibilità di ripresa
dell'industria più grossa della nostra Regione.
Presidente
- Il Consigliere Viberti intende illustrare
l'interpellanza? Ne ha facoltà.
Viberti
(DPROL)
- Pensavo che sarebbe stata
abbinata alla discussione dell'ordine del giorno, comunque, tanto
meglio. Si richiede all'Assessore all'Industria quali iniziative
intenda prendere in merito alla situazione della Società Nazionale
Cogne, che sembra farsi sempre più grave, e soprattutto ci pare
particolarmente grave, in seguito ad alcune affermazioni fatte da
uno dei rappresentanti della Cogne, il Sig. Lessini, intervenuto
alla riunione con i Capigruppo.
L'affermazione che ci ha preoccupati in modo particolare è
questa: la ristrutturazione sta andando avanti come da programma, e
qui già ci sarebbe qualcosa da dire circa il numero di forni
elettrici ecc..., ma risparmio queste cose.
La cosa, che mi ha preoccupato e che ci preoccupa come Nuova
Sinistra, è il fatto che i finanziamenti per mandare avanti questa
ristrutturazione, anche se dovrebbero essere a disposizione - in
quanto una delibera del CIPE li ha sbloccati per quel che
riguardala Cogne - ancora non arrivano. Non solo, ma la Cogne sta
intaccando il suo capitale per poter procedere nel modo più spedito
possibile con la ristrutturazione. Quindi, sembrerebbe che non sia
dall'interno della Società nazionale Cogne, ma da parte dello
Stato, che ci siano delle difficoltà.
Noi non abbiamo forse un quadro preciso della situazione, come
può averlo l'Assessore. Certo è che il problema non va visto
nell'ottica che ci impone attualmente la CEE. Noi dobbiamo essere
pronti, quando queste difficoltà di mercato vengano a cadere,
dobbiamo essere pronti a riprendere la produzione al massimo,
perché altrimenti succederebbe quello che è successo negli anni
scorsi quando, in occasione di un'altra crisi - guerra del Kippur,
che poi è rimbalzata naturalmente su tutti i settori produttivi -
ci siamo trovati con molte aziende nel nostro Paese che avevano
bloccato e avevano cercato di ridurre la produzione: nel momento in
cui erano riuscite a ridurre la produzione ecco che il mercato
riprendeva a chiedere proprio i prodotti che, invece, si cercava di
non produrre più o di produrre in misura minore.
Noi, quindi, non dobbiamo fare i conti secondo l'ottica della
CEE; noi adesso certamente dobbiamo, come fanno tutti i Paesi,
adeguarci alla politica comunitaria e, quindi, avere gli
abbattimenti della produzione, ma nel contempo dobbiamo essere
pronti a riprendere la produzione quando il mercato dovesse
riprendere a tirare. Quindi, aspetto di sentire dall'Assessore
quali iniziative intende prendere o abbia preso in merito a questo
problema.
Presidente
- La parola all'Assessore all'Industria,
Commercio e Artigianato, Chabod.
Chabod
(DC)
- C'era anche Viberti, penso, a quella
riunione dei Capigruppo. Io ho avuto un incontro con la SIAS e mi è
stato comunicato che la Cogne non chiuderà. La ristrutturazione
dello stabilimento continua. La FINSIDER non ha dato nessun ordine
di sospendere la produzione. Le esportazioni sono aumentata del
10%, e la Cogne è l'unica azienda nel settore siderurgico in Italia
che sta facendo investimenti, così almeno dice la direzione. La
situazione dei nuovi impianti è stata consegnata anche a tutti i
Capigruppo in occasione di quella riunione di cui dicevo prima.
Per quanto riguarda i finanziamenti devo dire che il FSE ha
stanziato 50 miliardi, mentre, per quanto riguarda la legge 6/75, i
finanziamenti ammontano a circa 150 miliardi. Né l'uno né l'altro
sono però ancora stati erogati, e il piano di ristrutturazione è
partito utilizzando il capitale sociale dell'azienda.
Tutto quello che la SIAS e i dirigenti della Cogne mi hanno
detto è questo, così come avevano detto quel giorno della riunione
dei Capigruppo. Altro, mi rincresce, non posso dire.
Presidente
- Il Consigliere Viberti ha facoltà di parlare
per la replica.
Viberti
(DPROL)
- Io non so come definirmi. Certo
la soddisfazione non è il sentimento che provo in questo momento.
Forse provo un po' di soddisfazione a vedere che anche gli
Assessori vengono trattati alla stregua delle ultime ruote del
carro, cioè i Consiglieri, ma è un piacere che dura poco, perché
penso che la nostra Regione viene tenuta all'oscuro di cose che
invece possono essere importanti.
Io mi auguro che le assicurazioni fatte all'Assessore circa la
non chiusura dello stabilimento siano vere; fatto sta che
l'Assessore, oltre a cose che avevo già sentito dire, non ha
aggiunto nient'altro. Può darsi benissimo che anche lui, come dice,
non abbia ulteriori informazioni in merito. Quello che mi spiace è
che non mi abbia fatto sapere quali iniziative intenda
intraprendere in futuro per evitare che ci sia un
ridimensionamento, se non proprio la chiusura dello stabilimento,
quali iniziative intenda intraprendere per contattare il Ministro
dell'Industria, il Ministro delle Partecipazioni Statali, il
Governo se necessario, oppure quali interventi in sede di Camera o
di Senato, sollecitando i nostri rappresentanti in tali sedi, si
possano prendere, perché questo problema non venga risolto da altri
senza che noi riusciamo a metterci neanche un granellino del
nostro, e soprattutto senza che noi sappiamo che cosa sta
avvenendo.
Mi pare molto grave che il Consiglio regionale non sappia troppo
bene quello che succede,ma molto, molto più grave mi pare che non
lo sappia l'Assessore all'Industria; più grave ancora di tutto
quanto detto prima, è il fatto che non si intendano intraprendere
delle iniziative per avere almeno delle notizie più precise, se non
proprio a cercare di tirare l'acqua dalla nostra parte ed evitare
gravi conseguenze per l'occupazione nella nostra Regione.
