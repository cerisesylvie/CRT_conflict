Classificazione
AMBIENTE
Stoccaggio e smaltimento rifiuti



Oggetto del Consiglio n. 2893 del 27 marzo 2013 - Resoconto
OGGETTO N. 2893/XIII - Interrogazione: "Risultati conseguiti
dall'accordo stipulato tra la Regione e le catene commerciali della
grande distribuzione per la promozione della riduzione dei
rifiuti".
Président -
La parole à l'Assesseur Zublena.
Zublena (UV)
- Merci Président.
In relazione all'interrogazione, voglio innanzitutto premettere
che questo accordo volontario, così come quelli che sono stati
successivamente stipulati con le associazioni del mondo dello
sport, commercio, artigianato, pro loco, alpini, consumatori,
eccetera, hanno come obiettivo principale, quello di informare e
sensibilizzare i cittadini, le imprese, gli operatori in materia di
gestione sostenibile dei rifiuti, in modo da promuovere una cultura
più attenta all'uso razionale delle risorse. Questo concetto mi
sembra che sia stato bene espresso dal rappresentante di Fiemme
Servizi, Andrea Ventura, che il Presidente della Commissione
speciale rifiuti, Bertin, ha invitato per portare la propria
esperienza: nel corso dell'audizione della Commissione speciale che
si è tenuta lo scorso venerdì 22 marzo, ha risposto alla stessa
domanda che oggi ponete a me con l'interrogazione, e cioè
l'efficacia, quanto hanno inciso e che risultati hanno permesso di
ottenere le iniziative di riduzione dei rifiuti. Il rappresentante
di Fiemme Servizi ha risposto - e condivido questa risposta - che
queste iniziative hanno una rilevanza culturale più che
quantitativa, non si tratta di guadagnare solo punti percentuali
nel conteggio della differenziata, ma bisogna tenere alta
l'attenzione sul tema della corretta gestione dei rifiuti. Ha poi
voluto portare come esperienza in seno alla Commissione speciale
rifiuti l'esempio degli acquisti consapevoli, nonché l'esperienza
di raccolta di tappi di sughero, iniziativa che, proprio
nell'ambito degli accordi che abbiamo stipulato, è stata promossa
in un nostro grande magazzino valdostano. Fatta questa premessa,
vengo ai quesiti.
Sul primo punto: i protocolli firmati prevedono la verifica
degli impegni assunti con periodicità quadrimestrale dall'avvio
delle iniziative. Quest'attività di monitoraggio è stata
regolarmente svolta e proseguirà secondo quanto previsto. In base
agli esiti del monitoraggio risulta che gli impegni assunti sono
stati rispettati dai sottoscrittori, fatto salvo il ritardo per
l'attivazione della vendita di un prodotto specifico e della messa
a punto dei messaggi interni al punto vendita. Ad oggi, sia pure
con questo lieve ritardo, le azioni sono state avviate, come hanno
avuto modo di illustrare i diretti interessati nel corso del
convegno "Verso il Piano Nazionale dei Rifiuti", che si è svolto a
Palazzo regionale lo scorso 21 marzo. In quest'occasione i
rappresentanti della grande distribuzione Carrefour e CIDAC, di
Confcommercio e la Pro loco di Gressan, hanno presentato le
numerose iniziative che hanno avviato, alcune delle quali erano
addirittura aggiuntive rispetto a quanto previsto nell'accordo.
Sempre in quell'occasione, hanno confermato l'impegno a proseguire
ampliando ulteriormente le iniziative, visto anche il positivo
riscontro avuto dalla propria clientela.
In merito al secondo quesito sulle iniziative di comunicazione
che sono state messe in opera, noi abbiamo attuato iniziative di
divulgazione a mezzo media delle diverse attività, innanzitutto con
un'apposita conferenza stampa di avvio del progetto, e poi con
successivi comunicati per richiamare le singole specifiche
iniziative. Abbiamo poi esposto materiale informativo presso i
punti vendita, naturalmente in collaborazione con gli operatori
della grande distribuzione con l'illustrazione delle iniziative
promosse dal punto vendita stesso e consigli agli utenti per
effettuare una spesa sostenibile. Il materiale comprende
totem
installati all'interno dei punti vendita, appositi
stopper
che segnalano la presenza sugli scaffali di prodotti
a ridotto imballaggio o con marchi ambientali come Ecolabel, i
quali contengono, a loro volta, quattro tipologie di messaggio. Ci
sono poi informazioni tramite il sito web menorifiutivda.it,
abbiamo poi attivato punti d'informazione presso le grandi
superfici con presenza di personale dedicato per fornire
chiarimenti e suggerimenti ai clienti. E, naturalmente, c'è stato
quello che ho già citato, cioè il convegno "Verso il Piano
Nazionale di riduzione dei Rifiuti", che ha visto una buona
presenza di amministratori locali, Sindaci e Assessori comunali,
oltre naturalmente a cittadini.
In merito all'ultimo punto, comunque, cioè quali esiti sta
producendo l'accordo, in primo luogo queste attività sono da
misurare nel senso di crescita della sensibilità sul tema della
prevenzione e riduzione dei rifiuti, come ho già detto e come è
stato sottolineato dagli esperti esterni che avete invitato in
Commissione; l'elemento quantitativo è dunque poco significativo in
questo senso. Detto questo, tuttavia, guardiamo i crudi numeri, che
abbiamo peraltro già pubblicato nell'annuale rapporto sui rifiuti
dell'Osservatorio regionale, e che abbiamo anche riportato nella
relazione che abbiamo predisposto e inviato a dicembre alla
Commissione speciale rifiuti. Da queste relazioni risulta che si è
registrata una riduzione della percentuale di frazione umida dal
2010 al 2012 pari al 13,79 percento, si è registrata una riduzione
della produzione totale di rifiuti dal 2010 al 2011 del 2,2
percento, con una riduzione del rifiuto indifferenziato del 6
percento: questi i dati.
Si dà atto che dalle ore 15,49 assume la presidenza il
Vicepresidente Lanièce.
Presidente
- Ha chiesto la parola il Consigliere Bertin,
ne ha la facoltà.
Bertin (ALPE)
- Grazie Presidente.
Sì, è evidente che questi tipi di iniziative hanno un duplice
obiettivo: da una parte, quello principale di creare un contesto
culturale (e anche una sensibilità nell'opinione pubblica), ma allo
stesso tempo anche di ottenere degli obiettivi a medio e breve
termine. Evidentemente, giustamente, insomma, non si sottraeva il
fatto che ha anche una valenza culturale, ma questi aspetti devono
anche seguire poi con dei risultati, insomma.
È certo che il modo migliore per avere dei risultati in materia
di riduzione dei rifiuti è quello di passare ad una tassazione
puntuale nella quale i cittadini hanno un interesse per non
produrre rifiuti, evidentemente è molto più semplice raggiungere
gli obiettivi. Però, voglio dire, l'obiettivo di questa
interrogazione era anche di sapere se rispetto a queste iniziative,
che sono comunque da fare, poi si ottenevano in prospettiva degli
obiettivi concreti, anche perché, evidentemente, nel lungo periodo
dovrebbero comunque produrre degli obiettivi. Soprattutto, a mio
avviso, questi tipi di iniziativa non dovrebbero essere soltanto
una conferenza stampa, ma avere un...come dire? una continuità di
iniziative per dare poi alla fine dei risultati, che tutto non
diventi "le solite conferenze stampa" nelle quali vengono
presentati questi accordi; accordi che naturalmente vanno nella
giusta direzione, ma sui quali, se si opera in un determinato modo,
a mio avviso, si possono anche ottenere dei risultati. Il fatto che
lo stesso accordo prevedesse delle verifiche è un fatto
significativo da questo punto di vista, ed è importante che appunto
queste verifiche, questo tentativo di avere dei risultati più
presto possibile, si facciano; poi, evidentemente, voglio dire, per
raggiungere dei risultati significativi non sono questi gli
strumenti principali in materia di riduzione dei rifiuti.
Grazie.
Presidente
- Grazie. Punto 21 all'ordine del giorno.
