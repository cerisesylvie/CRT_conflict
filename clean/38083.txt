Classificazione
AMMINISTRAZIONE REGIONALE
Ordinamento degli uffici e del personale
INFORMAZIONE
Sistema informativo



Oggetto del Consiglio n. 1690 del 13 gennaio 2016 - Resoconto
OGGETTO N. 1690/XIV - Interpellanza: "Notizie in merito alla
realizzazione di uno studio sulla migrazione degli attuali sistemi
informatici dell'Amministrazione regionale verso l'"Open
Source"".
Viérin M. (Presidente) -
Punto 22 all'ordine del giorno.
La parola al Consigliere Bertin.
Bertin (ALPE) -
Grazie Presidente.
Questo è un argomento che abbiamo già affrontato in diverse
occasioni, in questa come nell'altra legislatura. Quella del
software
libero è una questione alla quale attribuisco una
certa importanza in termini generali, perché credo che l'evoluzione
dell'informatica sia migliore e abbia anche dei risultati migliori
se indirizzata verso software libero che non verso software
proprietario. Tra l'altro, i software nascono come liberi e
soltanto in un momento successivo diventano proprietari, cambiando
in parte anche l'evoluzione dell'informatica.
Veniamo alla questione che riguarda l'utilizzazione del software
libero nelle amministrazioni pubbliche, è un'utilizzazione che
potrebbe riportare degli interessanti vantaggi; se fatta in modo
corretto. In effetti può produrre dei risparmi economici
significativi con parità di efficienza rispetto ai software
proprietari. Sappiamo che l'Amministrazione regionale in questi
anni ha dei contratti con Microsoft che andranno a scadenza fra due
anni e nel frattempo negli anni abbiamo speso diverse centinaia di
migliaia di euro all'anno per questi contratti. Come detto in altre
occasioni, sono in scadenza fra due anni e proprio per questo il
Consiglio regionale aveva approvato un ordine del giorno per uno
studio da realizzare in collaborazione con INVA, la società
in
house
della Regione, per valutare l'economicità e la
fattibilità di questa migrazione dal sistema attuale a quello
libero. Questa risoluzione è stata approvata nel giugno 2015, so
che ci stavano lavorando, immagino che si sia conclusa. Non conosco
le conclusioni di questo studio, ma, visto che sono ottimista,
credo che il risultato sarà positivo, anche perché sappiamo che
altre amministrazioni come la nostra stanno migrando i loro sistemi
verso il software libero: l'esempio più significativo è quello
della Baviera, la Regione più importante in Europa, che ha
utilizzato il software libero, questo a riprova della validità di
questa scelta; in Italia so che la Regione Molise ha intrapreso
questa strada. Noi potremmo utilizzare proprio questi due anni di
tempo che abbiamo prima del rinnovo dei contratti, nel caso
specifico con Microsoft, per migrare dal sistema attuale al
software libero con un risparmio significativo.
Ci chiedevamo, proprio in funzione di questa possibile
migrazione, se non fosse il caso - questa era la terza domanda di
quest'interpellanza - di coinvolgere all'interno di questo
processo, che non sarà breve come tutte le cose che richiedono sia
formazione del personale, sia altri adattamenti del sistema, anche
le altre strutture della Regione: dal CELVA per gli Enti locali, al
polo USL e altre strutture, cosa che potrebbe permettere alla
Regione Valle d'Aosta di essere tra le prime a realizzare questa
transizione dai sistemi attuali a quelli liberi, il che sarebbe un
fatto positivo per il risparmio che avremmo, ma anche un segnale
importante del fatto che una volta tanto, invece di arrivare per
ultimi, possiamo arrivare tra i primi in una direzione che stanno
in fondo prendendo tutte le amministrazioni per ragioni di bilancio
e non solo. Queste sono le domande.
Presidente -
La parola al Presidente della Regione.
Rollandin (UV) -
Ringrazio il collega Bertin per aver
voluto fare quest'interpellanza, che riprende un tema molto
importante. Ha ricordato l'ordine del giorno che era stato
approvato, a cui noi abbiamo dato seguito, perché in effetti c'è
una grande disponibilità e una volontà di poter rientrare nel
novero delle prime che possono accedere a questo sistema in modo
sistematico, nel senso di convincere anche le altre realtà ad
utilizzare lo stesso sistema.
Venendo nello specifico alle domande, lo studio è stato
realizzato secondo le modalità previste dalla mozione approvata
l'11 giugno scorso e concluso il 18 dicembre scorso, quindi credo
che abbiamo mantenuto i tempi.
Per quanto riguarda la seconda domanda, lo studio ha evidenziato
la fattibilità della migrazione dei prodotti Microsoft Office verso
la piattaforma LibreOffice, definendo altresì la portata degli
interventi non solamente in termini tecnologici, ma anche sotto il
profilo organizzativo di comunicazione e di formazione. Per la
realizzazione del progetto nel suo insieme, i tempi stimati sono di
circa trentasei mesi, che sono giustificati dalla complessità del
passaggio graduale ai vari sistemi. Dal punto di vista economico,
il risparmio complessivo su un arco temporale di dieci anni -
questi sono i calcoli -, rispetto allo scenario di impiego più
favorevole dei prodotti Microsoft, è di oltre il 50 percento. Per
quanto riguarda gli intendimenti in merito, entro il mese di
gennaio, lo studio sarà approvato dalla Giunta al fine di avviare
già nel mese di febbraio prossimo il progetto, articolato nelle
fasi di analisi, installazione, comunicazione, formazione,
migrazione degli applicativi non compatibili, migrazione del
patrimonio documentale, supporto agli utenti.
Per quanto riguarda la terza domanda, credo di aver già in parte
risposto e comunque lo studio prevede già il coinvolgimento anche
degli Enti locali, delle istituzioni scolastiche e di altri enti
territoriali eventualmente interessati, al fine di condividere le
metodologie e gli approcci realizzativi, anche per garantire
l'interoperatività dei documenti dell'insieme del sistema pubblico
regionale e in questo ci sta, come lei diceva, anche l'USL, quindi
la possibilità di ampliare.
Come le ho detto, i tempi che si prevedono per l'articolazione
globale sono stati tenuti piuttosto ampi, un po' larghi, però
chiaramente si sta lavorando di buzzo buono per cercare di ottenere
il prima possibile i risultati veri di quest'operazione, che noi
crediamo sia molto importante, oltre che economicamente valida. Vi
è quindi stata un'impostazione...come lei ha detto, per una volta
se possiamo essere all'avanguardia non sarebbe male. Credo comunque
che i tempi fino ad oggi siano stati rispettati e c'è un'adesione
forte a questo tipo di operazione, che va nella logica anche
dall'altra parte di quello che sarà il processo di
informatizzazione generale della nostra regione, che è l'altro
aspetto di supporto che va avanti parallelamente. Grazie.
Presidente -
La parola al Consigliere Bertin.
Bertin (ALPE) -
Grazie Presidente.
Bisogna dire che su quest'argomento mi ero particolarmente
impegnato negli anni a sollecitare questa via. Oggi vedo che
finalmente l'atteggiamento è cambiato e che stiamo andando in
questa direzione. È una questione importante per questioni di
bilancio, ma non solo. È importante coinvolgere, come si
sottolineava, anche le altre entità territoriali, anche perché,
quando tutti utilizzano lo stesso sistema, ci si interfaccia in
modo più semplice. Anche sulle scuole è importante intervenire,
anche formando e informando le giovani generazioni, che sono quelle
più interessate a questi aspetti essendo anche quelle che li
utilizzano di più. È un'azione che non è immediata, ci vorranno dei
tempi, ma i risultati si ottengono.
Come sottolineavo in precedenza, la Baviera, che certamente è la
più importante entità regionale d'Europa, sta andando in questa
direzione rapidamente. Altre lo stanno facendo, come la
Gendarmerie
francese, ad esempio, tanto per dire che, anche
dal punto di vista della sicurezza, si è garantiti come con gli
altri programmi proprietari. È un problema anche di organizzazione
e di formazione del personale, ma, nel momento in cui si
intraprende questa pratica, i vantaggi sono certamente
importanti.
Nel caso specifico è una delle poche volte che posso quasi dire
di essere soddisfatto del risultato di quest'interpellanza, vedo
che l'atteggiamento è cambiato e spero che al più presto si
raggiungano gli obiettivi, seguendo questo studio approvato dal
Consiglio in seguito ad una mozione che avevo presentato all'epoca
e ci auguriamo che tutto proceda rapidamente, ma mi sembra che le
premesse siano buone. Grazie.
