Classificazione
ACQUE
ENERGIA



Oggetto del Consiglio n. 1128 del 7 aprile 2010 - Resoconto
OGGETTO N. 1128/XIII - Interrogazione: "Costruzione di una
centrale idroelettrica nel Vallone di Barasson, situato nel comune
di Saint-Oyen".
Interrogazione
Appreso della volontà di costruire una centrale idroelettrica
nel Vallone di Barasson, situato nel comune di Saint-Oyen;
Sottolineato che la poca acqua presente viene utilizzata in
gran parte per scopi agricoli e conservata per un utilizzo
alimentare tramite l'acquedotto che serve i comuni di Etroubles e
Saint-Oyen;
Evidenziato che, oltre a deturpare un angolo di natura
incontaminata, la costruzione del sopraccitato impianto
comprometterebbe un'importante riserva d'acqua per i fabbisogni dei
due comuni;
Ricordate le contrarietà espresse dalle due amministrazioni
comunali sopraccitate e la raccolta firme in corso per la
presentazione di una petizione popolare;
i sottoscritti Consiglieri regionali
Interrogano
l'Assessore competente per sapere:
1) a quanto ammonti il prelievo d'acqua da derivare ad uso
idroelettrico ipotizzato e quale produzione idroelettrica sia
stimata;
2) chi sia il soggetto promotore dell'iniziativa;
3) quali valutazioni esprima in proposito la Giunta
regionale, anche a prescindere dal giudizio tecnico in ordine
all'impatto ambientale dell'opera.
F.to: Bertin - Giuseppe Cerise - Louvin - Patrizia
Morelli
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci, M. le Président.
Con riferimento al primo quesito, il proponente ha richiesto di
poter derivare dal torrente Barasson per il periodo marzo ottobre
di ogni anno: 11 litri/secondo i mesi di marzo, aprile, ottobre,
110 litri/secondo nei mesi da maggio ad agosto e 109 litri/secondo
il mese di settembre. Dal 1° novembre al 28 febbraio l'impianto non
sarebbe attivo. Sulla base dei prelievi dei quantitativi di acqua
derivata l'energia producibile su base annua dell'impianto è
stimabile in circa 1.000.000 kW/h teorici e di 827.000 kW/h
effettivi, stimando un rendimento globale dell'impianto pari a
0,8.
Con riferimento al secondo quesito il promotore dell'iniziativa
è la società Eaux Valdôtaines S.r.l. con sede legale a
Courmayeur.
Con riferimento al terzo quesito, ritengo necessario ricordare
che per ogni domanda di derivazione è effettuata un'istruttoria
tecnico-amministrativa regolamentata da una normativa specifica e
da atti di programmazione statali e regionali, quindi ogni
valutazione di ordine politico va sicuramente indirizzata al
principale atto di programmazione, che è il piano regionale di
tutela delle acque, approvato nel febbraio 2006 dal Consiglio
regionale, che ha dettato le regole e le condizioni per la tutela
del corso d'acqua nelle sue caratteristiche morfologiche,
geologiche, geotecniche e idriche, per il razionale utilizzo della
risorsa idrica e per la determinazione delle portate di deflusso
minimo vitale. Comunque, alla data odierna il procedimento
istruttorio è temporaneamente sospeso, in quanto è stato concesso
alle Amministrazioni comunali di Etroubles e Saint-Oyen di
presentare ulteriore argomentazione a sostegno delle loro
posizioni.
Come si può notare, la procedura di valutazione è pienamente
rispettosa delle possibili osservazioni che vengono dal territorio,
che devono essere però concretamente motivate sotto il profilo
tecnico e non esprimere un generico rifiuto di queste tipologie di
impianto.
Président
- La parole au Conseiller Bertin.
Bertin (ALPE)
- La società in questione aveva presentato
la richiesta già nel 2007, un'istanza per ottenere una
subconcessione di derivazione ad uso idroelettrico dell'acqua del
torrente Barasson, per una produzione media nominale annua di 420
kW. Nel 2008 la stessa società aveva chiesto una riduzione della
portata del prelievo per una produzione nominale annua di 220,
questo per evitare di essere assoggettata alle procedure del VIA;
ma, essendo la zona sotto un vincolo di tutela, neanche 220 kW
erano sufficienti, e si è richiesta un'ulteriore riduzione sempre
per by-passare questa particolare procedura.
In pratica, in 3 anni si è passati da 420 a 176, cioè meno 1/3
dall'inizio della procedura alla domanda finale. Questo per evitare
di dover seguire le procedure del VIA, il che fa sorgere qualche
perplessità, da un punto di vista economico, per questa
iniziativa.
Al di là di questo, le due Amministrazioni comunali non
ritengono che questa iniziativa sia rispettosa dell'ambiente, delle
risorse naturali e soprattutto delle realtà economiche locali;
questa è una zona con vocazione agricola, esistono diversi alpeggi;
e vi sono ancora alcuni canali irrigui attivi che alimentano dei
mulini, eccetera.
Anche il percorso dell'Alta Via e del Tour del Grand Combin, si
investono annualmente per questo trekking diverse risorse che
rischierebbero di essere compromesse da questa iniziativa
economica, che di per sé da un punto di vista economico non ha un
gran senso, visto che in quella zona non esistono ghiacciai a monte
che alimenterebbero questo nuovo impianto.
Questa è una caratteristica generale - per quello chiedevamo
anche un orientamento della Giunta -, perché esistono tantissime
domande (130 soltanto nel 2008 di subconcessione ad uso
idroelettrico). Una parte significativa di queste domande ha poco
significato da un punto di vista economico, anche perché la Valle
d'Aosta ne ha già molti di questi impianti e, a mio avviso, quelle
che ancora possono essere sfruttate devono avere un significato
economico certo, non soltanto così per farlo.
Nella stessa zona della Valle del Gran San Bernardo esistono,
fra Etroubles e Saint-Oyen, altre 4 richieste: alcune di queste non
hanno nessun senso, tipo... una addirittura toglie acqua a degli
impianti già esistenti, con l'effetto che produrremmo la stessa
quantità di kW, ma con due impianti, il che è, da un punto di vista
della razionalità economica, una follia! E di domande del genere ce
ne sono diverse.
Teniamo anche presente, visto che annualmente
Environnement
, la rivista dell'ambiente, ci informa sui
cambiamenti climatici e sugli effetti che questi possono avere
anche sulla nostra regione, che è inevitabile un rischio anche per
le riserve d'acqua: in effetti, i due Comuni in questione hanno in
progetto, sempre nella zona del Barasson, su quel torrente, un
prelievo ad uso alimentare dell'acqua che ridurrebbe ancora di più
il significato economico di questa iniziativa.
In generale crediamo che su queste domande ad uso idroelettrico
vada impostata una politica generale per i prossimi anni in Valle
d'Aosta. Grazie.
