Classificazione
TRASPORTI E VIABILITÀ
Viabilità



Oggetto del Consiglio n. 1319 del 24 febbraio 2022 - Resoconto
OGGETTO N. 1319/XVI - Interpellanza: "Completamento dei
lavori di collegamento stradale tra il Comune di Brusson e la Valle
di Gressoney".
Bertin (Presidente) -
Punto n. 37 dell'ordine del giorno.
Consigliere
Rollandin per l'illustrazione.
Rollandin (PA) -
Abbiamo presentato quest'interpellanza
relativa al collegamento tra Brusson e Gressoney, perché abbiamo
fatto una serie di valutazioni tra quelli che sono i raccordi
intervallivi. Abbiamo anche ricordato che sono numerosi e hanno
sempre dato un grande impulso non solo al collegamento, ma al
passaggio sia dei residenti che dei turisti, e sono molto
apprezzati. Proprio in considerazione di questa esigenza e di
questa possibilità che noi abbiamo di rendere di fatto permeabili
le varie valli, ecco che abbiamo chiesto di poter completare quello
che a oggi è il tratto tra la parte di Brusson e la parte di
Gressoney.
Non sono dei lavori molto importanti e voglio ricordare che per
un certo tempo c'erano state su questo anche delle attenzioni dei
turisti e di alcuni onorevoli che venivano in villeggiatura in
Valle d'Aosta, i quali hanno dato una possibilità, un contributo
forte, a realizzare queste opere di cui oggi noi chiediamo che
possano essere completate, per le ragioni che credo tutti ormai
conoscono e che non è il caso di approfondire.
Questo serve sicuramente come punto di riferimento per la parte
commerciale, per la parte dei rapporti dei residenti e, nel
contempo, dà la possibilità ai turisti di accedere a quelli che
sono i collegamenti, che sono sicuramente apprezzati e lo
dimostrano quelli esistenti.
Presidente -
Per la risposta l'assessore Marzi.
Marzi (SA) -
Anche se reciprocamente troviamo
paradossale, in una mattinata che è iniziata con le notizie di cui
sopra, cominciare a parlare di temi di questo genere, a mio modesto
avviso la sua iniziativa va letta assolutamente in termini di
sensibilità rispetto a un argomento che lei conosce molto bene, sia
per i luoghi di cui stiamo parlando, sia per l'attenzione che ha
sempre dimostrato a questi temi.
Ad una prima lettura dell'iniziativa, a me è parso - e tra
l'altro qualcuno dei miei collaboratori inizialmente ha "abboccato"
- di leggere la famosa filastrocca di Gianni Rodari
È in arrivo
un treno carico di...
. In un'iniziale lettura errata
dell'iniziativa, sembra quasi che il treno amministrativo, come
metafora per arrivare a definire il collegamento tra Gressoney e
Brusson, dovesse avere delle connotazioni di "viabilità regionale".
Si capisce che invece c'è un altro tipo di filosofia, più politica,
come tra l'altro evidenziato dalla presentazione dell'interpellanza
al punto n. 37 che lei ha appena fatto, collega Rollandin, nel
momento in cui alla prima domanda lei non parla di avviare i lavori
di costruzione di una strada regionale tra Brusson e Gressoney, ma
dice se sia intenzione dell'Amministrazione proseguire; quindi se
viene utilizzato il verbo "proseguire" ovviamente si sta parlando
di qualcosa che in una qualche maniera, almeno
in nuce
, era
stato valutato.
Dico questo perché è assolutamente noto anche a lei, visto che
aveva dimostrato assoluta lungimiranza nel bloccare invece opere di
matrice di viabilità regionale, anche perché avevano una stima di
costi che oscillava tra i 60 e gli 80 milioni di euro per la
possibilità di collegare le due vallate attraverso una vallata
regionale e anche perché, a seconda della scelta della tipologia di
opere che si sarebbe dovuti andare a definire, naturalmente
sarebbero previsti anche una serie di gallerie, paramassi,
paravalanghe che renderebbero necessarie tutta una serie di
situazioni.
Per cui, nel prendere atto di quest'iniziativa, abbiamo comunque
fatto un'analisi rispetto a quello che è lo stato dell'arte
attuale, che lei conosce benissimo tra l'altro, non soltanto da un
punto di vista amministrativo, ma anche come frequentatore a piedi
di quelle zone che vede dal lato della Val d'Ayas un tratto
asfaltato che collega la piana di Brusson sino alla frazione di
Estoul, per una lunghezza di circa 8 chilometri e mezzo, un tratto
sterrato che collega la frazione di Estoul con la località Fenêtre
per una lunghezza di circa 2 chilometri e mezzo, mentre sul lato
della Valle di Gressoney c'è un tratto asfaltato da
Gressoney-Saint-Jean alla località Tschalvrino per una lunghezza di
5,5 chilometri e un tratto sterrato tra la località Tschalvrino e
Weissmatten per una lunghezza di circa 2,5 chilometri. In ogni caso
è da tenere in conto naturalmente che durante la stagione invernale
la viabilità presente nel territorio di Gressoney-Saint-Jean - non
c'è bisogno di dirvelo - è chiusa per evitare interferenze con le
piste del comprensorio sciistico sopra richiamato.
Crediamo di capire assolutamente che, se ci sono state delle
valutazioni in termini filosofici e di sensibilità rispetto al
passaggio turistico per vie che non sono quelle della viabilità
regionale ma di altra natura, bisogna tener conto che la
realizzazione di un nuovo tratto di strada, tra la località di
Fenêtre di Brusson e la località di Weissmatten di Gressoney,
sarebbe sito fino alla quota altimetrica di circa 2100 metri per
uno sviluppo di circa 4 chilometri e tale opera naturalmente si
costruirebbe in galleria, oppure a mezza costa con idonee opere di
protezione quali gallerie, paramassi, paravalanghe, tenuto conto
che la zona è ricompresa in zona rossa e pertanto soggetta a eventi
franosi e valanghivi. La trasformazione in strada, inoltre, del
tratto sterrato a Brusson, tra le frazioni di Estoul e Fenêtre, per
una lunghezza di circa 2 chilometri e mezzo, dovrebbe essere
adeguata, così come il tratto di strada tra Gressoney-Saint-Jean e
la località Tschalvrino per una lunghezza di circa 5 chilometri e
mezzo. Tutto questo, da una valutazione spannometrica che è stata
fatta dalla struttura viabilità regionale, assommerebbe a costi,
come richiamato poc'anzi, che oscillano spannometricamente tra i 60
e gli 80 milioni di euro, lasciando stare poi le tempistiche in
termini amministrativi.
Tutto ciò, come già richiamato, non ha alcuna traccia
amministrativa, a proposito del fatto che sia nel passato che
attualmente si erano fatte delle valutazioni - a mio modesto avviso
- assolutamente corrette nel non partire con questo genere di opere
pubbliche. Mentre, collegandomi con il collega Sapinet che mi ha
lasciato una parte della risposta, ci sono delle possibilità che a
livello di risorse naturali e agricoltura si stanno valutando e che
sono assolutamente in linea, secondo me, con la filosofia e la
sensibilità dimostrata da quest'iniziativa  Si possono infatti
fare dei ragionamenti, cito testualmente il collega Sapinet,
"relativamente alla possibilità di collegamento degli alpeggi e di
raggiungimento dei pascoli ed è allo studio una misura che permetta
il raggiungimento degli alpeggi e favorisca la pratica della
monticazione. Ci sono infatti ancora tutta una serie di strutture
che non sono dotate di viabilità, con notevole aggravio di costi e
manodopera, nonostante siano collocate in zona con un'importante
superficie agricola utile ed in grado di ospitare un cospicuo
numero di capi. Strutture in cui manutenzione e adeguamenti
igienico sanitari sono di difficile realizzazione. Questi
collegamenti rurali, potrebbero avere inoltre una funzionalità in
merito anche alla protezione civile e agli interventi antincendio,
di cui stiamo cogliendo in questi ultimi giorni l'importanza"; tra
l'altro, tema anche trattato a livello di Consiglio regionale.
Per cui, secondo me, resta assolutamente valido lo spirito
dell'iniziativa rispetto a favorire questo genere di passaggi tra
vallate limitrofe. In termini di opere pubbliche, sia nel passato
che nel presente e credo anche nel futuro, è assolutamente
difficile - scusi la parola e il passaggio da treni a barche -
"imbarcarsi" in un percorso in termini di viabilità regionale,
tenuto conto che abbiamo oltre 500 chilometri di strade regionali,
oltre trecento ponti, cinquanta gallerie, con tutte una serie di
assetti manutentivi che, in questo momento, stanno cominciando
sicuramente a volgere il fianco al tempo che passa. In termini
invece di sviluppo e di passaggi di natura, sia agricoli piuttosto
che turistici, piuttosto che in termini di cura del territorio, a
mio avviso, ci sono sicuramente una serie di sviluppi che il
Consiglio e il collega saprà cogliere.
Presidente -
Consigliere Rollandin.
Rollandin (PA) -
Grazie Assessore per aver voluto entrare
nel merito di quella che è l'iniziativa, con le varie e plurime
possibilità. Nel presentare questa richiesta, chiaramente non sono
andato nel dettaglio, peggio ancora non ho detto "si deve o si fa".
Credo che invece sia importante l'analisi e ringrazio anche
l'Assessore per quello che ha voluto esaminare; non vorrei che il
costo che è stato oggi sottolineato sia quello che in effetti si
deve trovare domani per fare dopodomani. Credo che, come tante
altre iniziative, queste sono collegate a degli aspetti progressivi
che vanno a indicare quello che è più urgente o ciò che meglio può
attirare quella che è la funzione madre, vale a dire i rapporti tra
queste valli. Questo è un punto che era già stato sottolineato in
altre occasioni, quando si era preso in esame qual era la
valutazione sia da un punto di vista turistico e agricolo, sia da
un punto di vista di quello che è il collegamento tra le due valli,
che credo sia di grande importanza.
Io chiederei solo di poter avere in un tempo ragionevole una
valutazione nel merito, che possa iniziare a trattare questo tema
con determinate possibilità operative, perché altrimenti rimane
fermo altri vent'anni, come è stato purtroppo per troppo tempo. Vi
ringrazio di questo, però vi chiederei di poter avere una bozza di
intervento, che poi possa far parte di un intervento che
sicuramente tornerà a vantaggio non solo delle due valli, ma della
Valle nostra tutta intera.
