Classificazione
FINANZA REGIONALE E LOCALE



Oggetto del Consiglio n. 754 del 7 luglio 2021 - Resoconto
OGGETTO N. 754/XVI - D.L. n. 31: "Sostegno alle imprese
titolari di mutui agevolati previsti da leggi regionali, in
relazione all'emergenza epidemiologica da Covid-19".
Bertin (Presidente) -
Passiamo al punto n. 5.001. Su
questo disegno di legge è stato depositato un emendamento della II
Commissione. Il relatore anche in questo caso è il presidente della
II Commissione, il consigliere Malacrinò, che si è prenotato per la
relazione e a cui passo la parola.
Malacrinò (PCP) -
Innanzitutto volevo ringraziare i
colleghi della minoranza per la disponibilità dimostrata in
occasione dell'iscrizione d'urgenza del presente provvedimento,
richiesta che era già stata fatta anche in occasione dei lavori
della II Commissione. Il disegno di legge che andremo a licenziare
si compone di quattro articoli e prosegue nel solco di quanto già
fatto con i disegni di legge n. 19 e n. 24 in tema di sospensione
dei mutui a sostegno delle imprese e lavoratori in relazione
all'emergenza Covid-19.
In occasione della trattazione dei provvedimenti citati, avevamo
annunciato una misura
ad hoc
che andasse nella direzione di
stabilire un percorso personalizzato al fine di cercare di salvare
le nostre imprese che manifestano segnali di difficoltà per effetto
della crisi pandemica. Si tratta di un intervento eccezionale
atteso da tempo chiesto a più riprese anche durante le audizioni
dello scorso anno in occasione dell'approvazione del bilancio
tecnico. Il provvedimento garantisce alle imprese oggetto degli
interventi la liquidità necessaria per affrontare e superare questa
fase difficile dell'economia valdostana.
Con questa legge si propone un preammortamento per un massimo di
due anni nel quale sostanzialmente verranno pagate solo le quote di
interessi. Questo significa che le rate da pagare verranno ridotte
di cifre considerevoli. Successivamente a questo periodo si tornerà
a pagare il debito sia per la quota di capitale, sia per la quota
di interesse, ma allungando il piano di ammortamento di al massimo
altri sette anni. Anche in questo caso il beneficio consisterà in
un notevole abbassamento della rata e di conseguenza maggiore
liquidità per le aziende. Inoltre l'articolo 3 prevede che, entro
fine anno, Finaosta presenti una relazione circa l'efficacia del
provvedimento al fine di poter consentire una valutazione circa la
possibilità di estendere questo provvedimento anche a ulteriori
imprese che allo stato attuale non presentano situazioni di
difficoltà. Questo disegno di legge dimostra l'attenzione di
quest'Amministrazione nei confronti del tessuto produttivo
valdostano e si aggiunge alle misure anti Covid già approvate in
questa legislatura.
Il disegno di legge n. 31: "Sostegno alle imprese titolari di
mutui agevolati previsti da leggi regionali, in relazione
all'emergenza epidemiologica da Covid-19", è stato esaminato dalla
II Commissione, che ha espresso parere favorevole con l'astensione
dei colleghi Aggravi, Brunod e Carrel.
Presidente -
La discussione generale è aperta. Ha chiesto
la parola il consigliere Aggravi, ne ha facoltà.
Aggravi (LEGA VDA) -
Semplicemente per aggiungere un
tassello alla presentazione del presidente Malacrinò, poi non so se
il collega Carrel interverrà, ma almeno do spiegazioni della nostra
posizione, perché è giusto consuetudine dell'Aula citare chi si
astiene, però non l'avevo mai visto nelle relazioni dei disegni di
legge, ma ci sta, può essere una nuova moda.
Detto questo, noi abbiamo sentito l'audizione dell'Assessore
competente e avevamo chiesto un approfondimento che è avvenuto ieri
con i vertici della finanziaria regionale su un provvedimento che
darà, ci auguriamo, sicuramente fiato alle posizioni che sono più
in difficoltà e che possono essere gestite ai sensi della
normativa. Da parte nostra la presa di posizione, il voto di
astensione in Commissione, che, di fatto, vado già a riconfermare
anche in aula, è una posizione che vuole essere di valutazione e di
attesa rispetto a quello che avverrà, cerco di spiegarmi. Il testo
di legge definisce due principi: da un lato, quello di modifica
sulle disposizioni regionali relative all'erogazione dei mutui,
cioè si inserisce il principio per le posizioni classificate
"deteriorate" di poter beneficiare di condizioni di... la normativa
dice
forbearance
, ma diciamo di facilitazione nei confronti
dei soggetti debitori a fronte ovviamente della necessaria
valutazione del merito creditizio e dall'altra parte ovviamente dà
alla Giunta, il comma 6 dell'articolo 1, l'onere di definire con
propria deliberazione le modalità di attuazione e quindi a sua
volta con la finanziaria regionale. Da parte nostra non c'è una
contrarietà formale o comunque di sostanza, ma c'è sicuramente la
necessità di valutare e verificare quella che poi sarà l'attuazione
di questa norma e pertanto confermiamo il voto di astensione.
Vediamo favorevolmente - l'ha citato anche il presidente
Malacrinò nella sua relazione - l'inserimento della clausola
valutativa, che consentirà, soprattutto su un intervento di questo
genere, di capire qual è effettivamente poi la ricaduta e
l'effettiva attuazione della misura.
Presidente -
Altri intendono intervenire in discussione
generale? Se non vi sono altre richieste... consigliere Chatrian ne
ha facoltà.
Chatrian (AV-SA) -
Il presidente Malacrinò nella sua
relazione ha anticipato i due precedenti disegni di legge che erano
stati approvati da questo Consiglio proprio per andare a sostenere
le imprese e diciamo che in Commissione, insieme all'assessore
Marzi, ci eravamo impegnati a elaborare, cercare, trovare comunque
uno strumento che avrebbe poi potuto intervenire e quindi
consentire la parte penso più delicata, chiamiamolo proprio com'è
stato inserito all'interno della relazione, il salvataggio delle
imprese che manifestano e hanno manifestato segnali di difficoltà
transitoria nell'ambito dell'attuale contesto socio-economico, e
pensiamo che non sia stato facile il percorso insieme soprattutto
alla finanziaria e proprio nel dibattito che abbiamo appena
terminato sul DL 28 questo è un tassello sicuramente molto atteso
da parte di decine di imprese all'interno del nostro tessuto
socio-economico. Diciamo che i principali due passaggi sono proprio
quello del preammortamento e il secondo è quello legato comunque al
fatto di allungare il piano invece di ammortamento fino al massimo
di sette anni.
Il fatto di inserire che ci sia comunque un accompagnamento
quasi a misura di azienda noi riteniamo che questo sia
assolutamente utile/necessario. Questo provvedimento quindi è molto
atteso, ringrazio anch'io a nome nostro tutti i colleghi, che hanno
comunque permesso di iscrivere già oggi e quindi di anticipare di
due settimane l'approvazione di questa importante modifica di legge
in modo che dalla prossima settimana, se questo disegno di legge
sarà approvato, la nostra finanziaria potrà subito interloquire con
le imprese in difficoltà, anche perché, soprattutto nel settore
ricettivo, la stagione estiva è partita in una maniera molto, molto
cauta e quindi noi pensiamo che il fatto di anticipare di ulteriori
due settimane l'approvazione di questa legge sia
necessario/fondamentale.
Anche per quanto riguarda l'articolo 3 la possibilità comunque
di estendere questo provvedimento anche a ulteriori imprese che
allo stato attuale non presentano situazioni di difficoltà pensiamo
che sia comunque uno strumento che le nostre aziende possano
utilizzare.
Vorrei ringraziare il collega Marzi comunque su questo
importante disegno di legge, perché veramente per le decine di
aziende che sicuramente in questo momento hanno delle grandi
difficoltà pensiamo che questo strumento possa riprogrammare e
rideterminare il debito per poter rientrare e per poter dare corso
agli investimenti che hanno fatto magari negli ultimi anni.
Presidente -
Ha chiesto la parola il consigliere
Testolin, ne ha facoltà.
Testolin (UV) -
Per esprimere anch'io parere
assolutamente favorevole e ringraziare il lavoro svolto dagli
uffici di interlocuzione con la finanziaria regionale, il lavoro
svolto dall'Assessore in merito alla redazione di questo disegno di
legge che in Commissione, per certi versi, è stato tacciato di
essere un pochettino in ritardo rispetto a quello che è stato un
iter relativo ai mutui.
Io credo invece che abbia avuto bisogno di un momento di
elaborazione importante, anche perché approccia una tematica molto
delicata con delle criticità anche da un punto di vista normativo
che vanno affrontate con serietà e puntualità, cosa che è stata
fatta e che ha dato, a nostro avviso, un risultato buono che dovrà
essere confortato poi dalla possibilità di applicazione sui
cinquantuno casi che possono anche sembrare pochi, ma sono
cinquantuno aziende che possono trovare un motivo e una situazione
che gli permetta di proseguire nella propria attività con il
mantenimento conseguente di posti di lavoro, di mantenere un
tessuto sociale sul nostro territorio. È chiaro che questo tipo di
provvedimenti si confronta e si scontra molte volte anche con altre
esigenze, quindi quello del monitoraggio è un passaggio
assolutamente importante che dovrà mettersi nelle condizioni di
capire se varrà la pena di estenderlo ad altre situazioni, tenendo
ben presente però che il reiterare o allungare dei mutui vuol dire
poi avere magari meno risorse sui fondi di rotazione per
gratificare altre richieste nuove che potrebbero arrivare. Bisogna
quindi trovare un equilibrio e un compromesso che sarà oggetto
assolutamente sì... e condivido anche le osservazioni che sono
uscite nel provvedimento di legge precedente, dove ci dovrà essere
un'interlocuzione attenta in merito ai lavori e alle attività
svolte dalla finanziaria regionale per avere un quadro complessivo
ed esaustivo di tutte le tematiche che toccano la nostra
finanziaria.
In merito al provvedimento credo sia più che mai stato opportuno
anticiparlo il più possibile di questi quindici giorni, quindi
anche accelerando l'iter di approvazione, per mettere nelle
condizioni in questa fase... dove bisogna dare atto a Finaosta di
aver gestito con coscienza, pur nel rispetto delle regole in
essere, le situazioni un po' più delicate dando comunque il tempo
di ragionare a chi era più in difficoltà. Questo provvedimento darà
un'ulteriore opportunità e quindi ben venga.
Presidente -
Altri in discussione generale? Non vi sono
altre richieste di intervento, chiudo la discussione generale. Per
il Governo, ha chiesto la parola l'assessore Marzi, ne ha
facoltà.
Marzi (AV-SA) -
Io ritengo innanzitutto sia stato
sottolineato in maniera più che corretta da parte di tutti i
colleghi che sono intervenuti oggi l'importanza dell'anticipo di
quindici giorni rispetto alla presentazione, discussione e
votazione del disegno di legge in argomento, quindi il disegno di
legge n. 31, rispetto a un intervento sulle posizioni a credito
deteriorato presso Finaosta. Da questo punto di vista, naturalmente
corre l'obbligo di ringraziare sia il Presidente che tutta la II
Commissione non soltanto per il lavoro che è stato svolto rispetto
a questo disegno di legge, ma anche per tutto l'iter che si è
portato avanti, in particolar modo dall'inizio del mese di gennaio,
rispetto alla tematica moratoria in prima istanza e poi analisi di
riferimento.
Senza voler annoiare l'Aula rispetto a quanto è stato fatto in
termini generali, secondo me, è corretto brevissimamente dare un
corso logico e anche "numerico" a quello che abbiamo cercato di
fare tutti quanti assieme. Siamo partiti con un DL ad aprile che di
fatto ha dato la possibilità, con criteri assolutamente diversi
rispetto al passato legati anche alle necessità che nel frattempo
sono sopravvenute con il protrarsi della pandemia, di continuare in
maniera diversa con la moratoria delle posizioni debitorie, 9.500
posizioni debitorie, presso la nostra finanziaria regionale. La
scelta fatta quindi è stata una scelta di emergenza, forza che il
Consiglio ha votato all'unanimità con dei criteri economici che
stanno già dando dei riscontri. La finanziaria regionale valdostana
nel 2020 aveva "il primato" di posizioni debitorie per le quali era
stata chiesta la moratoria. Quest'anno, quindi nel 2021, con la
legge che abbiamo fatto siamo assolutamente in linea: il 22
percento delle pratiche di mutuo di imprese è stato oggetto di
richiesta di moratoria e questo ha anche un impatto economico
positivo perché inserisce, come questo Consiglio ha voluto, quel
disegno di legge in una norma soprattutto economica più che di
sostegno. Era stato chiesto dal Consiglio e naturalmente abbiamo
cercato di dar corso con la legge che abbiamo posto in essere: i
risultati lo stanno testimoniando, ci siamo riusciti. Se andiamo
poi a fare un'analisi rispetto alle posizioni di mutuo presenti in
Finaosta per i privati, molti dei quali hanno continuato in questi
due anni a poter percepire lo stesso tipo di reddito, le risposte
sono ancora più positive perché solo il 4 percento delle posizioni
di mutuo a privati sono state oggetto di richiesta di moratoria e
quindi, anche in questo senso, la traccia di matrice più economica
che abbiamo voluto dare al primo disegno di legge sta dando dei
riscontri positivi.
Da subito però da parte dell'Aula è venuta forte la richiesta di
intervenire per le 76 pratiche che erano state escluse dalla
moratoria: quelle che tecnicamente erano delle pratiche inserite a
credito deteriorato. Il credito deteriorato fondamentalmente viene
proposto come un'anticamera negativa della storia di un mutuo tra
il soggetto privato e il soggetto che ha prestato i soldi: noi
l'abbiamo invece voluto interpretare in maniera positiva e, di
conseguenza, da subito siamo intervenuti sulle pratiche di
incaglio, quelle che erano fondamentalmente in ritardo con il
pagamento delle rate ma non avevano ancora delle rate insolute.
Quindi da subito abbiamo abbassato dando la possibilità di morare
anche ulteriori 25 pratiche di queste 76 che nel primo disegno di
legge non erano state prese in considerazione e ci siamo poi presi
l'impegno di fare un lavoro completamente diverso per le 51
pratiche a imprese che si trovavano in una situazione invece di
vere e proprie rate non pagate, quelle che tecnicamente vengono
definite appunto credito deteriorato.
Con questo disegno di legge, ce lo siamo detti durante tutti
quanti i dibattiti in quest'aula con disegni di legge votati
all'unanimità con una forte spinta propulsiva da parte di tutto il
Consiglio e che rimane assolutamente anche in Commissione, è stata
evidenziata sensibilità pari da tutti quanti i Commissari. Tutto
ciò permane: infatti con questo disegno di legge noi facciamo
quello che ci siamo detti fin dall'inizio, cioè diamo mandato a
Finaosta in maniera proattiva di poter interpellare i soggetti che
si trovano nella condizione di cui sopra, vale a dire quella di una
difficoltà speriamo momentanea per proporre quanto i colleghi, a
partire dal Presidente della II Commissione che ringrazio, hanno
già esplicitato.
Chiudiamo quindi un ciclo logico che vuole avere la volontà
economico, finanziaria, politica di fare in modo che anche queste
51 pratiche si risolvano in una maniera positiva, dando ai soggetti
di riferimento la possibilità di poter rivalutare la propria
posizione di mutuo con la finanziaria. Questo è il massimo che il
Consiglio regionale può fare nel dare mandato a una finanziaria
regionale che, come richiamato anche dal collega Aggravi, mantiene
la peculiarità del merito creditizio: con questo disegno di legge
noi diciamo alla finanziaria regionale di contattare i propri
soggetti mutuatari in difficoltà con il pagamento delle rate e
trovare assieme a loro una soluzione. Ovviamente tutti quanti noi
auspichiamo che questo valga, come richiamato dai colleghi Testolin
e Chatrian, per tutte le 51 pratiche di mutuo, ma naturalmente,
qualora non dovesse essere, il Consiglio e la finanziaria regionale
avranno fatto tutto quanto possibile e legittimamente praticabile
nel solco del proprio mandato.
È stata richiamata la clausola valutativa sia dal collega
Aggravi, sia dal collega Testolin che dal collega Chatrian,
proposta dagli uffici che ringrazio e valutata anche positivamente
dalla finanziaria regionale, la quale in prima istanza aveva
chiaramente detto che un disegno di legge di questo tipo poteva da
subito "provare" ad assumere una "connotazione definitiva". Insieme
si è valutato che, visto che si inserisce in un solco finanziario
ben definito in un periodo molto particolare della storia economica
della Valle d'Aosta, è il caso comunque sia di prendersi tutti
quanti il tempo, come richiamato, per fare delle valutazioni
successive. Quello che sicuramente tutti quanti ci siamo detti e
che recepiamo in maniera positiva è l'auspicio che tutto quanto
stiamo facendo, con tutte le leggi che stiamo ponendo in essere per
un tessuto economico che sta vivendo un momento straordinario,
trovi una soluzione positiva: sicuramente potrebbe accadere nel
2022 che tutta una serie di soggetti che ad oggi non sono in
difficoltà possano trovarsi in un improvviso momento di difficoltà,
per cui, lo dico già, la valutazione che tutti quanti noi saremo
chiamati a fare non è soltanto legata a una situazione quale quella
del credito deteriorato attuale o che si potrebbe presentare nel
2022, ma deve essere un tentativo di fare una serie di analisi.
Quindi anche di scrivere, di fare delle proposte che possano dare
mandato alla finanziaria regionale di rendere continuativo un
rapporto che si viene a instaurare con i soggetti in difficoltà e
con eventuali futuri soggetti in difficoltà facendo in modo che la
finanziaria regionale, su mandato della Regione, diventi ancora più
proattiva. In tal senso la collaborazione è stata assolutamente
proficua e credo anche che tutta una serie di risposte che la
finanziaria regionale sta dando rispetto anche a un insieme di
proposte, queste di matrice più economica, al di fuori del solco
dei mutui già fatti, possa essere di auspicio per un futuro che
tenga conto delle difficoltà in maniera collaborativa.
Presidente -
Il consigliere Aggravi si è prenotato per
dichiarazione di voto.
Aggravi (LEGA VDA) -
Volevo soltanto dare una specifica
rispetto alla mia dichiarazione in precedenza anche a seguito
dell'interessante dibattito portato avanti dai colleghi, a nome
dell'opposizione, a nome dei Commissari che si sono astenuti in II
Commissione, perché non vorrei che poi, a seguito dell'approvazione
di questo provvedimento sicuramente importante, si potesse generare
uno spiacevole gioco dei buoni e dei cattivi.
È bene considerare una cosa rispetto a quello che diceva
l'Assessore: le classificazioni a credito deteriorato, come
specificato all'interno della legge, sono sostanzialmente di tre
stadi: quello degli scaduti deteriorati, quello delle inadempienze
probabili e quello delle sofferenze, cioè tutte le classi di
credito deteriorato
non performing
previste dalla normativa.
A fronte di questo, all'interno della legge, si definisce il
principio - e vedremo poi l'evoluzione che ci sarà nel futuro
rispetto a quello che l'Assessore prima prospettava per il futuro -
di concedere questa facilitazione per tutti i mutui regionali che
in questo momento hanno... le famose 51 posizioni hanno delle
problematiche. A fronte di questo c'è sostanzialmente un comma che
prevede la delega applicativa, corretta nei confronti della Giunta,
nei confronti del Governo e a sua volta una delega nei confronti
della finanziaria regionale.
Le forze di opposizione, pur riconoscendo l'importanza di un
provvedimento che permetta di dare fiato all'economia non possono e
non si sentono in questo caso di dare una delega non senza una
vigilanza attiva, quale faremo, infatti ho citato la clausola
valutativa per comprendere quale sarà nel dettaglio l'applicazione
di questa misura da parte del Governo regionale e da parte della
finanziaria regionale. Non ci sono quindi buoni o cattivi, c'è
semplicemente un lavoro che porta avanti, che porteranno avanti i
Commissari di II Commissione e i gruppi consiliari di opposizione
di Lega Vallée d'Aosta e di Pour l'Autonomie sul prosieguo di
questa misura. Mi sembra importante definirlo, con questo confermo
il voto di astensione perché altrimenti su queste situazioni si
potrebbero generare spiacevoli fraintendimenti.
Cito come esempio quella che è stata invece la legge sulle
misure Covid dove c'è stata una condivisione maggiore, dove c'è
stata la possibilità di incidere maggiormente, almeno su quella che
è stata la definizione delle misure e della legge, che è un
percorso ovviamente diverso. Allora lì sì che le forze di
opposizione si sono sentite di poter dare una sorta di delega
applicativa al Governo con una vigilanza attiva che si sta portando
comunque avanti. In questo caso una delega piena non ci sentiamo di
darla, ma una collaborazione, come sempre è successa, e soprattutto
un'attiva analisi dell'applicazione e dell'effettiva realizzazione
di questo intervento ci sarà.
Presidente -
Altri vogliono intervenire per la
dichiarazione di voto? Non vedo altre richieste, possiamo allora
passare all'analisi del testo per la votazione dello stesso. Al
disegno di legge n. 31 è stato depositato un emendamento da parte
della II Commissione. Iniziamo proprio dall'emendamento presentato
dalla II Commissione che incide sull'articolo n. 1. La votazione
dell'emendamento all'articolo n. 1 è aperta. La votazione è
chiusa.
Presenti: 34
Votanti: 20
Favorevoli: 20
Astenuti: 14 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Perron, Planaz, Rollandin,
Sammaritani, Spelgatti)
L'emendamento è approvato.
Metto in votazione l'articolo 1 come emendato. La votazione è
aperta. La votazione è chiusa.
Presenti: 35
Votanti: 21
Favorevoli: 21
Astenuti: 14 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Perron, Planaz, Rollandin,
Sammaritani, Spelgatti)
L'articolo 1 è approvato.
Posso dare lo stesso risultato per l'articolo 2? Stesso
risultato. Articolo 3. Stesso risultato. Articolo 4. Stesso
risultato. Metto in votazione la legge... ha chiesto la parola il
consigliere Marguerettaz per dichiarazione di voto, ne ha
facoltà.
Marguerettaz (UV) -
Una brevissima precisazione perché
sicuramente con questa legge non c'è nessuna intenzione di fare
delle promesse e di creare delle illusioni rispetto a una serie di
posizioni che possono essere particolarmente difficili. Riprendendo
quindi la classificazione che ha fatto il collega Aggravi, credo
sia corretto dire che le posizioni in sofferenza non fanno parte di
questo provvedimento, quindi, quando parliamo di crediti
deteriorati rispetto alle tre tipologie che sono state indicate, le
posizioni in sofferenza purtroppo non possono essere gestite con
questa norma.
Presidente -
Posso mettere in votazione la legge nel suo
insieme. La votazione è aperta. La votazione è chiusa.
Presenti: 35
Votanti: 21
Favorevoli: 21
Astenuti: 14 (Aggravi, Baccega, Brunod, Carrel, Distort,
Foudraz, Ganis, Lavy, Manfrin, Perron, Planaz, Rollandin,
Sammaritani, Spelgatti)
Il disegno di legge n. 31 è approvato.
Vista l'ora, sospendiamo temporaneamente i lavori per arieggiare
i locali e riprenderemo in seguito con il punto n. 5.01. Il
Consiglio è sospeso.
La seduta è sospesa dalle ore 10:47 alle ore 11:10.
