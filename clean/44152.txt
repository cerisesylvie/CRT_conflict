Classificazione
EDILIZIA
Edilizia pubblica
Edilizia residenziale



Oggetto del Consiglio n. 1214 del 27 gennaio 2022 - Resoconto
OGGETTO N. 1214/XVI - Interpellanza: "Aspettative della
maggioranza di governo rispetto alle politiche di ERP per il
triennio 2022/2024".
Bertin (Presidente) -
Possiamo riprendere. Invito
i Consiglieri a prendere posto, riprendiamo con il punto n. 35
dell'ordine del giorno. La parola al consigliere Baccega.
Baccega (GM) -
Con questa interpellanza noi richiamiamo
almeno due mozioni che sono state discusse, votate e approvate
all'unanimità da questo Consiglio regionale: una nel mese di maggio
2021, l'altra l'8 ottobre 2021. Tutte e due chiedevano un confronto
con i vertici operativi dell'ARER, confronto che è avvenuto il 19
gennaio scorso. Dopo diversi mesi siamo riusciti ad avere questo
approccio con i vertici dell'ARER, il direttore e il presidente,
che erano accompagnati da una dirigente, la Responsabile
dell'ufficio tecnico e dell'ufficio utenza. È stata un'audizione
abbastanza singolare dove abbiamo cercato di capire come l'azienda
ARER gestisce il patrimonio di edilizia pubblica della nostra
Regione, tenete conto che qui si parla del patrimonio regionale dei
Comuni e quindi andiamo a una gestione di duemilaquattrocento
alloggi, milleduecento tra
box
e posti auto e circa seicento
immobili di vario genere tra magazzini, uffici, negozi o locali
commerciali in genere. Dalla Commissione è venuto fuori uno
scenario abbastanza raccapricciante sui metodi operativi, sulle
aspettative, sulle prospettive e sui piani operativi che sono la
conseguenza degli indirizzi che la Regione assegna all'azienda, per
questo noi chiediamo, anche con un po' di provocazione, chi è il
referente politico che si confronta con l'ARER per definire i
programmi e quali sono le aspettative della maggioranza intera
rispetto alle politiche di edilizia residenziale pubblica da
attuare nel 2022 e nel triennio a venire.
Partendo dalla cosa più importante, ovvero dalla delibera n.
1732 che la Giunta ha approvato il 30 dicembre 2021 dove sono stati
approvati gli indirizzi della Regione dal Consiglio di
amministrazione dell'ARER per l'individuazione e la definizione di
interventi di edilizia residenziale pubblica, va detto che sui
diversi punti che sono stati affrontati abbiamo riscontrato non
poche perplessità, intanto sulla gestione dell'ente, dal punto di
vista tecnico, abbiamo sottolineato un sito in costruzione ormai da
parecchio tempo, lo abbiamo detto nelle diverse interpellanze che
si sono succedute nel 2021, le progettazioni, le piccole
manutenzioni che drammaticamente non si fanno o si fanno con
ritardi pazzeschi.
Dal punto di vista amministrativo, anche riguardante
l'acquisizione della proprietà superficiaria degli edifici comunali
che si trascina dal 2019, chissà quando finirà... sulla gestione
degli interventi di manutenzione dove c'è un accordo quadro
decaduto, non rinnovato e quindi anche con la sottolineatura che ci
sono tre gare che sono andate deserte... poi la gestione
dell'utenza e la gestione sociale, il collegamento tra sociale e
utenza è molto forte e abbiamo sottolineato che ai vertici della
gestione dell'utenza c'è un tecnico o un ingegnere che, in realtà,
ha una formazione completamente diversa da quella che dovrebbe
avere la persona che si occupa di gestione dell'utenza, più vicina
agli aspetti sociali che agli aspetti tecnici della cosa. Abbiamo
sottolineato la questione della morosità e abbiamo anche rimarcato
che effettivamente è una morosità datata fin dagli anni del 2013 in
avanti, quindi che bisognerà accelerare il percorso per arrivare a
definire questo tema della morosità incolpevole. Abbiamo
sottolineato le criticità sull'applicazione degli affidamenti
diretti, ancorché legittimi, come ha dichiarato il direttore, ma
direi abbastanza
borderline
perché abbiamo chiesto per quale
motivo questi appalti vanno deserti con la richiesta e la fame di
lavoro che c'è in edilizia. C'è qualcosa che non funziona nella
stesura probabilmente dei capitolati.
Abbiamo poi ancora chiesto informazioni sull'applicazione della
legge n. 3 da parte dell'ARER nell'ambito dell'emergenza abitativa,
delle procedure di decadenza che sono applicate, sulla questione
delle mobilità dove spesso vengono premiati - lo ha sottolineato
anche in una serie di attività ispettive il collega Manfrin -
nuclei che non hanno rispettato i regolamenti a dispetto di coloro
che si comportano correttamente nella gestione del bene pubblico.
Insomma, una serie di problematiche molto importanti ma abbiamo
ancora rimarcato la questione dei buoni fruttiferi che sono in
cassaforte e che scadranno nel 2023. In un piano di prospettiva
triennale sarebbe interessante sapere che cosa si vuole fare di
quei soldi che sono a disposizione e quindi andare a guardare lo
sviluppo che può avere da un punto di vista degli investimenti
quell'importante tesoretto che è da parte e i piani operativi
disattesi e quindi una visione che ritengo sicuramente discutibile
per la vostra gestione, per la maggioranza e per la gestione
dell'edilizia residenziale pubblica in Valle d'Aosta, che un ente
strumentale come l'ARER deve gestire con maggiore attenzione e
maggiore riflessione.
Io credo che, da questo punto di vista, da questa interpellanza,
se riusciamo ad avere delle risposte... si deve però poi aprire un
confronto che non può durare il tempo di un'interpellanza o di una
mozione o di una risoluzione, ma deve avere i giusti
approfondimenti perché c'è davvero tanta roba da fare.
Presidente -
Risponde l'assessore Barmasse.
Barmasse (UV) -
Sicuramente delle criticità ci sono,
questo è innegabile. Il problema dell'ARER, per quello che ho
potuto capire in questi mesi, non è un problema che nasce adesso,
alcuni problemi arrivano dal passato, per cui gestire anche questo
tipo di criticità in un momento in cui l'Assessorato è fortemente
sotto pressione, perché praticamente da quattordici mesi viviamo
nella pressione dovuta al Covid... anche se non ci piace a volte
ricordarcelo, questo Governo ha vissuto praticamente nell'emergenza
Covid da quando è nato.
Primo quesito: chi è il referente politico, ovviamente questa è
una domanda provocatoria. Il referente politico della Giunta è
l'Assessore alla sanità, di conseguenza sono io. Si è cercato di
gestire al meglio la situazione dell'ARER, io penso che l'attuale
Consiglio di amministrazione che è stato udito, come lei ha
ricordato, nelle Commissioni III e V riunite, abbia dato delle
risposte e penso anche che siano state delle risposte esaustive pur
non negando la presenza di problemi.
Con riferimento al secondo quesito: "quali sono le aspettative
di questa maggioranza", come lei sa bene, perché se n'è parlato
anche in questi incontri in Commissione, ci sono importanti
interventi sul patrimonio di edilizia residenziale, sono previsti
sia nell'ambito del Programma Innovativo Nazionale per la Qualità
dell'Abitare, cioè il programma PINQuA, sia nell'ambito del super
bonus del 110 percento, misura di incentivazione introdotta dal
decreto-legge rilancio del 19 maggio 2020, che punta a rendere più
efficienti e più sicure le abitazioni. In particolare tali
interventi, che sono per un ammontare di circa 64 milioni di euro
per i prossimi anni, riguardano la riqualificazione energetica da
eseguirsi su ventidue fabbricati in diversi comuni: Aosta, Verrès,
Aymavilles, Morgex, Châtillon, Issogne, Pont-Saint-Martin e
Pontboset, a valere sulle agevolazioni fiscali di cui all'articolo
119 del decreto-legge n. 34/2020, il cosiddetto "super bonus 110
percento"; la riqualificazione urbanistica, sociale ed economica
del Quartiere Cogne di Aosta con interventi di ristrutturazione,
risanamento, manutenzione e ampliamento sia sui fabbricati che su
aree esterne dell'intero quartiere a valere sul programma
innovativo nazionale, cioè sul programma PINQuA di cui al decreto
interministeriale n. 395/2020; il recupero e la riqualificazione di
circa cento unità abitative distribuite sull'intero territorio
regionale a valere sui finanziamenti previsti dal programma di
riqualificazione di edilizia residenziale pubblica di cui al
decreto-legge n. 59 del 6 maggio 2021, convertito in legge n.
101/2021, e al decreto del Presidente del Consiglio dei ministri
del 15 settembre 2021, il cosiddetto "Bando verde sociale e
sicuro". Altri interventi di manutenzione straordinaria su vari
fabbricati di proprietà di ARER, finanziati con fondi propri del
Comune di Aosta. Si tratta di interventi sicuramente molto onerosi,
sia da un punto di vista finanziario, sia per l'impegno richiesto
ad ARER per i quali sono anche previsti finanziamenti statali mai
visti in precedenza, volti ad ammodernare e riqualificare il
patrimonio di edilizia residenziale pubblica, oltre a recuperare il
quartiere Cogne di Aosta con i benefici che ne discenderanno per
tutta la cittadinanza. In questo senso le aspettative della
maggioranza di governo rispetto alle politiche di edilizia
residenziale pubblica sono quelle del raggiungimento dei risultati
attesi relativamente ai gravosi compiti che sono stati posti in
capo all'azienda con la deliberazione della Giunta regionale n.
1732 del 30 dicembre 2021, con particolare riferimento sia agli
interventi di riqualificazione del Quartiere Cogne nel contesto
dell'accordo di programma tra Regione, Comune di Aosta e ARER, sia
alla riqualificazione energetica di ventidue stabili sull'intero
territorio regionale destinati a edilizia residenziale pubblica e
della manutenzione straordinaria di altri vari immobili destinati a
ERP. A questi fondamentali lavori si vanno poi a sommare i
risultati attesi anche rispetto alla trasformazione della natura
giuridica di ARER da ente pubblico economico a ente pubblico non
economico, sulla base dello studio effettuato da ARER in relazione
a un obiettivo assegnato all'azienda stessa per l'anno 2021. Questa
trasformazione dell'azienda consentirà infatti il superamento di
alcune discrasie dovute alla sua qualificazione come ente pubblico
economico, effettuata dall'articolo 2 della legge regionale n.
30/1999, istitutiva dell'ARER e, in particolare, alla peculiarità
legislativa regionale che prevede l'applicazione al personale ARER
della legge regionale n. 22/2010 in forza di una modifica apportata
alla stessa con legge regionale n. 2/2018 e quindi dalla disciplina
del pubblico impiego privatizzato, che, ai sensi della normativa
nazionale, non è invece applicata agli enti pubblici economici. La
trasformazione in ente pubblico economico consentirà l'inclusione
dell'azienda nel novero delle Pubbliche Amministrazioni, ex
articolo 1, comma 2, del decreto legislativo n. 65/2001, quindi
l'immediata e diretta applicazione di tutte le disposizioni
normative che definiscono il proprio ambito di applicazione in
riferimento a tale definizione, semplificando quanto
all'individuazione della disciplina applicabile, oltre che in
materia di pubblico impiego privatizzato, in altri ambiti, quali, a
puro titolo di esempio, quelli in materia di anticorruzione e di
trasparenza amministrativa. Ci si attende infine dall'azienda la
messa in atto di una concreta azione di miglioramento in merito a
complessi temi quali il contenimento della morosità al fine di
consentire all'azienda di disporre di maggiori risorse a copertura
delle spese da effettuare e alla programmazione di attività di
manutenzione ordinaria e straordinaria delle unità abitative
destinate a ERP.
La Giunta regionale ha, quindi, ritenuto che tutte le attività
sopra descritte abbiano un impatto altamente gravoso sulle
politiche di edilizia residenziale pubblica, in particolare per
quanto riguarda l'impegno richiesto all'azienda regionale per
l'edilizia residenziale per i prossimi esercizi e ha deciso di
assegnare all'azienda obiettivi connessi a tale attività dai cui
risultati discenderanno ricadute positive per la cittadinanza.
Presidente -
Per la replica, ha chiesto la parola il
consigliere Baccega.
Baccega (GM) -
Assessore, non ho dubbi che certe
problematiche vengono dal passato, abbiamo vissuto anche noi un
2020 terribile e in quel 2020 forse alcuni aspetti sono stati in
qualche modo abbandonati, accantonati, perché ovviamente da marzo
2020 in avanti non sapevamo bene dove eravamo. Avevamo l'esigenza
di dare priorità alla questione sanità. Capisco che dal passato
deriva qualche criticità, poi c'è stato anche un passaggio doppio
di
governance
dell'ARER, ma qui ci sono dei problemi che
sono di sostanza, al di là della trasformazione della natura
giuridica dell'ARER, che ha occupato e occuperà sicuramente tanto
tempo. Esistono cinquecentosessantanove nuclei nella graduatoria
del bando di edilizia residenziale pubblica e questi nuclei non
vedranno una casa neanche nei prossimi tre anni, bisogna dirlo con
chiarezza, è inutile che si fa anno dopo anno la graduatoria. Gli
unici alloggi che sono stati consegnati sono stati il Condominio
Del Sole, l'ex contratto di quartiere 1 e il quarto lotto, ma sono
state per lo più delle mobilità perché ovviamente si è svuotato il
grattacielo, grattacieli che ancora non sono stati abbattuti tutti
e due. Nessun intervento nelle villette, lo abbiamo detto più volte
nell'arco del 2021, sparisce la questione dell'
housing
sociale, che è fondamentale, non è prevista nel piano operativo. Ci
sono delle problematiche che sono forti ma soprattutto la verità è
che, oltre a escludere il programma operativo che è stato
approvato, ci sono delle proposte dei piani del 2019-2020-2021.
Questo denota anche una sorta di immobilità operativa che non ha
precedenti. Il quinto lotto è ancora lì fermo, non so se è in fase
di progettazione o che cosa, insomma, ci sono delle
problematiche.
Quale deve essere, secondo noi, l'attività di sostegno di un
braccio operativo come l'azienda regionale per l'edilizia
residenziale? Come negli anni passati c'era una gestione più
efficace, c'erano delle proposizioni legislative, in accordo con
l'Assessorato... e, secondo me, non può essere un Assessorato
collegato con la sanità, lo ribadisco, l'ho detto all'inizio della
vostra legislatura, credo che questa maggioranza ne debba prendere
atto una volta per tutte, l'Assessorato dell'edilizia residenziale
pubblica, con tutte le operatività che ne conseguono, è un
Assessorato quasi a sé, sono ventinove dipendenti, sono
duemilaottocento alloggi da gestire, ma scherziamo? Poi le norme da
attuare sulla morosità incolpevole, ci deve essere un confronto. Le
nuove strategie di costruzione per ottimizzare i tempi di
realizzazione, questo è un settore che va sicuramente rivoltato
come un calzino, per il quale c'è un livello di scontentezza
generale negli utenti che è fortissimo. Su questo argomento al
prossimo Consiglio ci torneremo sicuramente perché anche sul tema
sociale il nuovo rapporto Caritas sulla povertà è allarmante e avrà
inevitabili ripercussioni su questa delega. Io non capisco cosa ci
faccia l'edilizia residenziale pubblica con la sanità.
