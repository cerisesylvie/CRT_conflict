Classificazione
CONSIGLIO REGIONALE
Organizzazione degli uffici



Oggetto del Consiglio n. 1659 del 23 febbraio 2011 - Resoconto
OGGETTO N. 1659/XIII - Proposta di legge: "Disposizioni in
materia di autonomia funzionale e nuova disciplina
dell'organizzazione amministrativa del Consiglio regionale della
Valle d'Aosta/Vallée d'Aoste. Abrogazione della legge regionale 30
luglio 1991, n. 26 (Ordinamento amministrativo del Consiglio
regionale)".
CAPO I
DISPOSIZIONI GENERALI
Articolo 1
(Autonomia del Consiglio regionale)
1. Il Consiglio regionale della Valle d'Aosta/Vallée d'Aoste
dispone di piena autonomia funzionale, organizzativa, contabile e
di uso del patrimonio assegnato che esercita, in armonia con la
Costituzione e lo Statuto speciale, attraverso la presente legge,
il proprio regolamento interno, gli atti di organizzazione e i
regolamenti adottati dall'Ufficio di presidenza.
2. L'autonomia del Consiglio regionale costituisce il
presupposto essenziale per l'efficace svolgimento delle proprie
funzioni, con particolare riferimento a quelle:
a) di rappresentanza della comunità valdostana;
b) di normazione;
c) di indirizzo politico, controllo e valutazione dei
risultati delle politiche regionali;
d) di promozione della partecipazione dei cittadini
all'attività del Consiglio regionale;
e) di informazione e comunicazione istituzionale;
f) di sensibilizzazione dei cittadini alle tematiche di
particolare rilievo istituzionale, culturale e sociale;
g) di diffusione della conoscenza sulla storia, sulle
istituzioni e sul particolarismo regionali.
Articolo 2
(Attribuzioni del Consiglio regionale)
1. Spetta al Consiglio regionale l'esercizio delle funzioni
normative di competenza della Regione e delle altre funzioni che
gli sono attribuite dalla Costituzione, dallo Statuto speciale e
dalle leggi, fermo restando quanto disposto dal regolamento interno
per il funzionamento del Consiglio.
Articolo 3
(Organi interni del Consiglio regionale)
1. Sono organi interni del Consiglio regionale:
a) il Presidente del Consiglio;
b) l'Ufficio di presidenza;
c) la Conferenza dei Capigruppo;
d) le Commissioni consiliari.
2. Gli organi interni del Consiglio regionale esercitano le
attribuzioni stabilite dal regolamento interno per il funzionamento
del Consiglio regionale.
3. Gli atti adottati dal Consiglio regionale e dai suoi
organi interni concernenti l'organizzazione amministrativa, la
gestione del personale, nonché l'acquisizione di beni, servizi e
supporti funzionali all'esercizio delle attività consiliari,
costituiscono esercizio del potere di autoorganizzazione del
Consiglio regionale.
Articolo 4
(Organismi autonomi istituiti presso il Consiglio
regionale)
1. Sono organismi autonomi istituiti presso il Consiglio
regionale:
a) il Difensore civico;
b) la Consulta regionale per le pari opportunità;
c) il Co.Re.Com.
2. Per garantire lo svolgimento delle proprie funzioni, gli
organismi di cui al comma 1 dispongono di particolari forme di
autonomia, secondo quanto stabilito dalle rispettive leggi
regionali istitutive, che ne disciplinano anche i rapporti con gli
organi di direzione politica e con la struttura organizzativa del
Consiglio regionale.
3. L'Ufficio di presidenza stabilisce i criteri e le modalità
per l'acquisizione di beni, servizi e supporti funzionali
all'esercizio delle attività degli organismi di cui al comma 1,
nonché per l'attivazione delle coperture assicurative, in misura
comunque non superiore a quanto previsto per i Consiglieri
regionali.
CAPO II
AUTONOMIA CONTABILE
Articolo 5
(Bilancio e rendiconto del Consiglio regionale)
1. L'autonomia contabile del Consiglio regionale è esercitata
nel rispetto delle disposizioni regionali e statali in materia e
sulla base della disciplina prevista con il regolamento di
contabilità approvato dall'Ufficio di presidenza.
2. L'ammontare dello stanziamento di cui all'articolo 60,
comma 2, della legge regionale 4 agosto 2009, n. 30 (Nuove
disposizioni in materia di bilancio e di contabilità generale della
Regione autonoma Valle d'Aosta/Vallée d'Aoste e principi in materia
di controllo strategico e di controllo di gestione), è quantificato
dall'Ufficio di presidenza e comunicato alla Giunta regionale ai
fini dell'iscrizione nel disegno di legge di bilancio della
Regione, in modo tale da garantire la completa autonomia funzionale
ed organizzativa del Consiglio regionale, dei propri organi interni
e degli organismi autonomi istituiti presso il Consiglio regionale,
di cui all'articolo 4.
3. Al fine della quantificazione di cui al comma 2, l'Ufficio
di presidenza stabilisce le misure da porre in essere per
concorrere agli obiettivi complessivi di finanza pubblica.
4. Il bilancio di previsione è approvato ogni anno dal
Consiglio regionale, sulla base del progetto deliberato
dall'Ufficio di presidenza.
5. L'approvazione del bilancio di previsione del Consiglio
regionale precede quella del bilancio di previsione della Regione,
in modo che quest'ultimo riporti le previsioni fissate nel bilancio
del Consiglio e il relativo ammontare.
6. I risultati della gestione contabile annuale del Consiglio
regionale sono riportati nel rendiconto, approvato dal Consiglio
regionale su proposta dell'Ufficio di presidenza.
Articolo 6
(Tesoreria)
1. Il Consiglio regionale dispone di un proprio servizio di
tesoreria che è affidato e gestito conformemente a quanto previsto
dal proprio regolamento di contabilità.
Articolo 7
(Patrimonio in uso al Consiglio regionale)
1. Per garantire l'esercizio delle proprie funzioni, al
Consiglio regionale è assegnato in uso un patrimonio immobiliare
che gestisce autonomamente.
2. I beni immobili regionali attribuiti in uso al Consiglio
regionale sono individuati sulla base di apposite intese tra
l'Ufficio di presidenza e la Giunta regionale, che definiscono
altresì le modalità di gestione del patrimonio stesso.
3. L'Ufficio di presidenza provvede alla destinazione dei
locali e degli altri beni immobili necessari all'espletamento delle
attività del Consiglio regionale, dei propri organi e degli
organismi autonomi di cui all'articolo 4.
Articolo 8
(Attività negoziale)
1. L'Ufficio di presidenza provvede autonomamente
all'acquisizione dei beni e servizi necessari allo svolgimento
delle proprie funzioni, sia in forma diretta che mediante
affidamento a terzi.
2. Ai fini di cui al comma 1, l'Ufficio di presidenza può
avvalersi anche degli uffici della Giunta regionale sulla base di
apposite intese tra l'Ufficio di presidenza e la Giunta
regionale.
3. Per la gestione dei sistemi informativi propri e degli
organismi di cui all'articolo 4 e per l'acquisizione di beni e
servizi, l'Ufficio di presidenza può avvalersi direttamente delle
società di capitali appositamente costituite dall'Amministrazione
regionale.
CAPO III
ORGANIZZAZIONE AMMINISTRATIVA
Articolo 9
(Principi fondamentali di organizzazione)
1. L'Ufficio di presidenza esercita le proprie autonome
competenze funzionali, organizzative e contabili ispirandosi al
modello delle assemblee parlamentari e sulla base dei seguenti
principi:
a) distinzione tra le funzioni di indirizzo politico e di
direzione amministrativa;
b) inquadramento del personale in un apposito organico, ferma
restando l'unicità del ruolo regionale;
c) unicità dello stato giuridico e del trattamento economico
del personale;
d) unicità della gestione del personale e dei relativi
istituti;
e) valorizzazione delle risorse umane e professionali,
promozione delle competenze e della formazione;
f) garanzia di pari opportunità per le lavoratrici ed i
lavoratori;
g) trasparenza, efficacia ed economicità della
gestione;
h) semplificazione amministrativa e flessibilità
organizzativa.
2. L'Ufficio di presidenza definisce la propria struttura
organizzativa anche al fine di assicurare il conseguimento dei
seguenti risultati:
a) la qualità della produzione normativa, con particolare
riferimento all'adozione di metodologie e tecniche finalizzate a
garantire l'efficacia e la fattibilità delle leggi;
b) il controllo sull'attuazione delle leggi e dei regolamenti
e la valutazione delle politiche regionali;
c) l'efficacia dell'informazione e della comunicazione
istituzionale sull'attività del Consiglio, interna ed esterna,
anche attraverso l'impiego e lo sviluppo di sistemi informatici e
telematici;
d) l'attivazione di percorsi formativi volti allo sviluppo ed
alla valorizzazione delle risorse umane e professionali;
e) la promozione dei rapporti di cooperazione internazionale,
con particolare riferimento ai paesi dell'area francofona;
f) il controllo su costi, rendimenti e risultati
dell'attività svolta dalla struttura organizzativa, anche
attraverso un apposito sistema di misurazione e valutazione della
performance.
Articolo 10
(Ufficio di presidenza)
1. Il Presidente del Consiglio e l'Ufficio di presidenza
esercitano, ciascuno secondo le proprie attribuzioni, le funzioni
di indirizzo politico.
2. Fermo restando quanto previsto dall'articolo 9, comma 1,
sono di competenza dell'Ufficio di presidenza e del Presidente del
Consiglio le attribuzioni che le leggi regionali in materia di
stato giuridico e trattamento economico del personale
attribuiscono, rispettivamente, alla Giunta regionale e al suo
Presidente.
3. L'Ufficio di presidenza sovraintende e coordina, anche
sulla base dei principi di partecipazione e responsabilizzazione
del personale, le strutture organizzative dirigenziali preordinate
all'esercizio delle funzioni del Consiglio.
4. In
particolare, sono di competenza dell'Ufficio di
presidenza le seguenti attribuzioni:
a) definizione delle competenze dell'Ufficio di presidenza e
della dirigenza, sulla base del principio di distinzione tra le
funzioni di indirizzo politico e di direzione amministrativa di cui
alla legge regionale 23 luglio 2010, n. 22 (Nuova disciplina
dell'organizzazione dell'Amministrazione regionale e degli enti del
comparto unico della Valle d'Aosta. Abrogazione della legge
regionale 23 ottobre 1995, n. 45, e di altre leggi in materia di
personale);
b) determinazione dell'articolazione, della graduazione e
delle funzioni delle strutture organizzative dirigenziali;
c) programmazione del fabbisogno di personale della dotazione
organica del Consiglio regionale ai fini della definizione, con la
legge finanziaria, della dotazione organica stessa;
d) assegnazione del personale alle singole strutture
organizzative dirigenziali;
e) conferimento degli incarichi dirigenziali di Segretario
generale e di secondo livello;
f) definizione delle modalità per la copertura dei posti
vacanti nella dotazione organica del Consiglio regionale;
g) definizione di specifiche modalità per la misurazione e la
valutazione della performance;
h) coinvolgimento nei diversi livelli in cui si articola la
contrattazione collettiva regionale di lavoro, secondo le modalità
di cui all'articolo 20;
i) nomine e designazioni, d'intesa con la Giunta regionale,
in comitati, commissioni ed organi che riguardino anche il
personale del Consiglio regionale.
Articolo 11
(Strutture organizzative dirigenziali)
1. Le strutture organizzative dirigenziali del Consiglio
regionale sono definite per aree di funzioni omogenee e sono
costituite da:
a) la Segreteria generale;
b) le strutture organizzative dirigenziali di secondo
livello.
2. L'Ufficio di presidenza, nel rispetto dei principi di cui
all'articolo 9, istituisce le strutture organizzative dirigenziali,
definendone contestualmente l'articolazione, la graduazione, le
competenze, le interrelazioni, le risorse e le
responsabilità.
3. Le strutture organizzative dirigenziali esercitano le
proprie funzioni in reciproco rapporto di collaborazione ed
integrazione e possono articolarsi in uffici, individuati sulla
base di criteri di omogeneità funzionale o in relazione a funzioni
specifiche.
4. Gli incarichi dirigenziali a soggetti esterni
all'Amministrazione regionale sono determinati, per il Consiglio
regionale, nel numero massimo di due.
Articolo 12
(Segreteria del Presidente del Consiglio)
1. Per l'espletamento delle proprie funzioni istituzionali,
il Presidente del Consiglio si avvale di una segreteria composta
dal segretario particolare, che ne è responsabile, e da un massimo
di tre dipendenti regionali appartenenti alle categorie e assegnati
all'organico del Consiglio regionale.
2. Il segretario particolare è posto alle dirette dipendenze
del Presidente del Consiglio. L'incarico e l'eventuale revoca sono
disposti dall'Ufficio di presidenza, su proposta del Presidente del
Consiglio. L'incarico è conferito a tempo determinato e ha durata
comunque non superiore alla durata in carica del Presidente del
Consiglio. I requisiti soggettivi, il rapporto di lavoro e il
trattamento economico del segretario particolare del Presidente del
Consiglio sono disciplinati dall'articolo 12 della l.r.
22/2010.
3. Al termine dell'assegnazione presso la segreteria del
Presidente, il personale appartenente alle categorie è ricollocato
presso la struttura di provenienza; sono fatti salvi eventuali
trasferimenti nel frattempo intervenuti in applicazione delle
disposizioni che disciplinano la mobilità interna. Il personale
regionale appartenente alle categorie assegnato alla segreteria del
Presidente del Consiglio può essere sostituito per l'intera durata
del periodo di assegnazione.
Articolo 13
(Ufficio stampa)
1. Il Consiglio regionale, al fine di assicurare ai cittadini
il diritto all'informazione ed alla partecipazione, cura l'attività
di comunicazione attraverso l'Ufficio stampa, istituito presso la
Presidenza del Consiglio.
2. L'attività dell'Ufficio stampa del Consiglio regionale è
indirizzata al perseguimento delle seguenti finalità:
a) cura dell'informazione giornalistica ai mezzi di
comunicazione di massa, mediante stampa, audiovisivi e strumenti
telematici;
b) diffusione delle informazioni sulle attività degli organi
interni del Consiglio regionale e degli organismi autonomi
istituiti presso il Consiglio regionale;
c) promozione di conoscenze allargate e diffuse su temi di
rilevante interesse generale;
d) promozione dell'immagine del Consiglio regionale;
e) redazione di servizi on-line.
3. L'Ufficio stampa del Consiglio regionale è diretto da un
addetto responsabile che assume la qualifica di Capo Ufficio
stampa, coadiuvato da un addetto Vice Capo Ufficio stampa, entrambi
in possesso di laurea o di iscrizione almeno decennale all'albo
nazionale dei giornalisti, e da un numero di addetti alle attività
giornalistiche e di informazione non superiore a due. Gli ulteriori
requisiti soggettivi degli addetti all'Ufficio stampa del Consiglio
regionale, il rapporto di lavoro, il trattamento economico e
giuridico dei medesimi, nonché le competenze e le attribuzioni
dell'Ufficio stampa sono disciplinati dall'articolo 15 della l.r.
22/2010.
4. Gli incarichi al personale addetto all'Ufficio stampa sono
conferiti con deliberazione dell'Ufficio di presidenza, su proposta
del Presidente del Consiglio. Gli incarichi di Capo e Vice Capo
Ufficio stampa sono revocabili in qualsiasi momento dall'Ufficio di
presidenza e hanno durata comunque non superiore alla durata in
carica di quest'ultimo.
Articolo 14
(Incarichi di diretta collaborazione)
1. Il Presidente del Consiglio può avvalersi, per lo
svolgimento delle proprie funzioni, del supporto di collaboratori
in numero non superiore a due, nominati sulla base di un rapporto
fiduciario.
2. Il rapporto di lavoro dei collaboratori di supporto è
regolato da contratti di lavoro subordinato di diritto privato a
tempo determinato o di collaborazione coordinata e continuativa. Il
contenuto degli incarichi, le modalità di determinazione del
trattamento economico e i rapporti con le strutture organizzative
dirigenziali sono disciplinati dall'Ufficio di presidenza. Gli
incarichi cessano, in ogni caso, alla scadenza dalla carica del
Presidente del Consiglio.
Articolo 15
(Sistema di misurazione e valutazione della
performance)
1. L'Ufficio di presidenza, in attuazione dei principi di
trasparenza, efficacia ed economicità della gestione di cui
all'articolo 9, al fine di promuovere l'efficienza dell'impiego
delle risorse e la valorizzazione delle competenze del personale,
garantisce l'introduzione di un idoneo sistema di misurazione e
valutazione della performance organizzativa ed individuale.
2. Il sistema di misurazione e valutazione della performance
è definito dall'Ufficio di presidenza, in conformità alle
disposizioni previste dal capo IV della l.r. 22/2010.
CAPO IV
PERSONALE E RAPPORTO DI LAVORO
Articolo 16
(Personale del Consiglio regionale)
1. Il personale del Consiglio regionale rappresenta la
risorsa essenziale per l'esercizio delle funzioni istituzionali che
sono svolte attraverso l'impiego delle specifiche competenze
richieste.
2. Fermi restando l'unicità del ruolo regionale, dello stato
giuridico e del trattamento economico del personale, i dipendenti
del Consiglio regionale sono inquadrati in un apposito
organico.
3. Il personale dirigente del Consiglio regionale appartiene
alla qualifica unica dirigenziale dell'Amministrazione
regionale.
4. Per la gestione amministrativa del personale e dei
relativi istituti, ivi compresa la gestione dei procedimenti
disciplinari, il Consiglio regionale si avvale dei competenti
uffici della Giunta regionale.
Articolo 17
(Dotazione organica e assegnazione del personale)
1. Il personale del Consiglio regionale è posto alle
dipendenze del Consiglio che esercita tale attribuzione attraverso
l'Ufficio di presidenza.
2. L'Ufficio di presidenza, nel rispetto dei principi di
organizzazione di cui all'articolo 9, definisce la ripartizione
della dotazione organica in categorie, posizioni e profili
professionali, suddivisa per ogni struttura organizzativa
dirigenziale.
3. In
conformità alle determinazioni di cui al comma
2, l'Ufficio di presidenza, sentiti i dirigenti delle strutture
organizzative dirigenziali, dispone l'assegnazione del personale
alle strutture medesime, in modo da valorizzare la professionalità
di ogni dipendente.
4. L'Ufficio di presidenza, in relazione ad ogni sopravvenuta
esigenza di adeguamento dell'organizzazione e nel rispetto delle
procedure previste ai commi 2 e 3, determina le conseguenti
modifiche alla dotazione organica delle strutture organizzative
dirigenziali e la relativa assegnazione del personale.
Articolo 18
(Reclutamento del personale)
1. I concorsi per l'accesso ai posti della dotazione organica
del Consiglio regionale sono indetti con deliberazione dell'Ufficio
di presidenza.
2. Per la copertura dei posti della dotazione organica del
Consiglio regionale, sono banditi appositi concorsi, fatta salva la
possibilità di utilizzare le graduatorie dei concorsi banditi per
la copertura dei posti dell'organico della Giunta regionale.
Analoga facoltà di utilizzo delle graduatorie dei concorsi indetti
dall'Ufficio di presidenza è data alla Giunta regionale per la
copertura dei posti del proprio organico.
Articolo 19
(Mobilità del personale)
1. Tra gli organici del Consiglio e della Giunta regionale la
mobilità del personale è attuata d'intesa tra la Giunta e l'Ufficio
di presidenza.
2. La mobilità del personale tra le strutture organizzative
dirigenziali del Consiglio regionale è disposta dall'Ufficio di
presidenza.
CAPO V
RELAZIONI SINDACALI
Articolo 20
(Relazioni sindacali)
1. L'Ufficio di presidenza partecipa al sistema delle
relazioni sindacali disciplinato dal Titolo III della l.r.
22/2010.
2. Ai fini di cui al comma 1, il Comitato regionale per le
politiche contrattuali di cui all'articolo 48 della l.r. 22/2010 è
integrato da un rappresentante del Consiglio regionale, individuato
dall'Ufficio di presidenza.
3. La delegazione trattante di parte pubblica è integrata da
un dirigente appartenente all'organico del Consiglio regionale
quando sussistano specifiche esigenze legate all'autonomia
funzionale e organizzativa del Consiglio regionale e
all'inquadramento del personale del Consiglio regionale in un
apposito organico.
4. Le decisioni risultanti dagli esiti delle relazioni
sindacali sono adottate dall'Ufficio di presidenza con atto
distinto da quello della Giunta regionale.
CAPO VI
DISPOSIZIONI FINALI
Articolo 21
(Rinvio)
1. Per quanto non disciplinato dalla presente legge, si
applicano la l.r. 22/2010, nonché le disposizioni normative e
contrattuali in materia di stato giuridico e trattamento economico
del personale del comparto unico regionale.
Articolo 22
(Abrogazioni)
1. Sono abrogati:
a) la legge regionale 30 luglio 1991, n. 26 (Ordinamento
amministrativo del Consiglio regionale);
b) il regolamento regionale 16 giugno 1993, n. 2 (Regolamento
di organizzazione dei servizi del Consiglio regionale);
c) i commi 2 e 3 dell'articolo 58 del regolamento regionale
11 dicembre 1996, n. 6 (Norme sull'accesso agli organici
dell'Amministrazione regionale, degli enti pubblici non economici
dipendenti dalla Regione e degli enti locali della Valle
d'Aosta).
CAPO VII
DISPOSIZIONI TRANSITORIE IN MATERIA DI RAZIONALIZZAZIONE
DELLA SPESA PER IL TRIENNIO 2011-2013
Articolo 23
(Riduzione dei costi di funzionamento)
1. In
applicazione della disposizione di cui
all'articolo 6 del decreto-legge 31 maggio 2010, n. 78 (Misure
urgenti in materia di stabilizzazione finanziaria e di
competitività economica), convertito in legge, con modificazioni,
dall'articolo 1, comma 1, della legge 30 luglio 2010, n. 122,
l'Ufficio di presidenza, sulla base delle spese risultanti dal
rendiconto per l'anno 2009, determina con proprio atto l'ammontare
complessivo della riduzione delle proprie spese di funzionamento
indicate dal citato articolo 6. Tale ammontare è assicurato
dall'Ufficio di presidenza anche mediante una modulazione delle
percentuali di risparmio in misura diversa rispetto a quanto
disposto dall'articolo 6 del d.l. 78/2010.
Articolo 24
(Disposizioni finanziarie)
1. Il trasferimento a carico del bilancio della Regione a
favore del bilancio del Consiglio è ridotto di euro 864.000 per
l'anno 2011 e di euro 555.760 per gli anni 2012 e 2013.
Articolo 25
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Président
- La parole au rapporteur, le Conseiller
Salzone.
Salzone (SA-UdC-VdA)
- Questa proposta di legge abroga la
legge n. 26/1991, "Ordinamento amministrativo del Consiglio
regionale", e si pone l'obiettivo di ridefinire il perimetro
dell'autonomia del Consiglio regionale, disciplinandone l'autonomia
funzionale e la struttura organizzativa ed amministrativa.
Il principio di autonomia del Consiglio regionale costituisce un
valore irrinunciabile per ogni moderna democrazia ed è peraltro
sancito e rimarcato nella nostra Costituzione in quanto fondamento
stesso del libero esercizio della sovranità popolare. La stessa
Corte costituzionale e gli Statuti delle Assemblee, infatti, sin
dall'istituzione delle Regioni stesse, avevano garantito il ruolo
di tale autonomia organizzativa ed amministrativa. Con lo stesso
indirizzo, la presente proposta di legge, al fine di garantire lo
svolgimento di tali funzioni, riconosce un'apposita copertura
immunitaria, riconducibile a quella attribuita al Parlamento
nazionale. Con questa norma quindi, in attuazione con quanto
previsto dalla Costituzione e dallo Statuto speciale ed in
particolar modo all'articolo 19, là dove si esplica il fondamento
dell'autonomia del nostro Consiglio regionale, si vuole ribadire la
piena autonomia funzionale, organizzativa, contabile e patrimoniale
al Consiglio regionale stesso. Lo scopo è quello di riconfermare e
migliorare nell'ambito della già sottolineata autonomia,
l'attribuzione di un'ampia facoltà di disporre le proprie modalità
di funzionamento dei propri organi e della propria struttura
organizzativa.
L'autonomia dell'Assemblea legislativa valdostana si concretizza
in un'ampia facoltà di decidere in merito alle modalità di
funzionamento dei propri organi e della propria struttura
organizzativa, provvedendo inoltre autonomamente all'utilizzo delle
risorse finanziarie e dei beni patrimoniali assegnati. In questo
ambito, la proposta di legge osserva le disposizioni dell'articolo
14 della legge regionale 23 luglio 2010, n. 22 - che ha introdotto
la nuova disciplina dell'organizzazione dell'Amministrazione
regionale e degli enti del comparto unico della Valle d'Aosta e che
ha abrogato la legge n. 45/1995 -, stabilisce quindi i principi
dell'organizzazione della struttura amministrativa e del personale
assegnato all'apposito organico del Consiglio regionale, e sancisce
la partecipazione del Consiglio stesso al sistema delle relazioni
sindacali, sottolineando le specifiche peculiarità rispetto alla
disciplina generale in materia.
L'autonomia del Consiglio regionale è peraltro esercitata
attraverso il Regolamento interno e i provvedimenti adottati dal
proprio Ufficio di Presidenza ed è articolata dagli organi interni
(Presidente del Consiglio, Ufficio di Presidenza, Conferenza dei
Capigruppo e Commissioni consiliari). Al suo interno il Consiglio
regionale individua gli organismi autonomi: il Difensore civico, la
Consulta regionale per le pari opportunità e il Comitato regionale
per le comunicazioni. Schematicamente, la proposta di legge tocca i
seguenti argomenti: l'autonomia contabile del Consiglio, la sua
organizzazione amministrativa, il personale e i conseguenti
rapporti di lavoro, le relazioni sindacali e le disposizioni
transitorie in materia di razionalizzazione della spesa per il
triennio 2011/2013.
Merita qualche precisazione ulteriore la parte riguardante le
disposizioni transitorie, finalizzate a garantire, nell'ambito
dell'autonomia consiliare, il rispetto delle disposizioni nazionali
in materia di contenimento della spesa pubblica. Infatti, il
decreto legge n. 78/2010, convertito nella legge n. 122/2010,
meglio conosciuto come "manovra Tremonti", ha previsto una vasta
serie di disposizioni per il contenimento della spesa degli enti
pubblici. Alcune di queste disposizioni trovano diretta
applicazione nelle Regioni senza la necessità di adottare apposite
leggi regionali di recepimento (ad esempio, il limite delle
assunzioni nell'impiego pubblico, il blocco dei rinnovi
contrattuali, eccetera); altre, invece - come la nostra -, sono
qualificate dal decreto n. 78/2010 come disposizioni di principio
ai fini del coordinamento della finanza pubblica e pertanto non si
applicano in via diretta alle Regioni, ma necessitano di
disposizioni regionali di attuazione.
Naturalmente, al fine di garantire il concorso del Consiglio
agli obiettivi complessivi di risanamento finanziario, la proposta
di legge individua una procedura che, senza eludere la manovra e
gli obiettivi di contenimento della spesa pubblica, rimane
rispettosa dell'autonomia regionale, ed in particolare del
Consiglio, e delle scelte di autoorganizzazione dell'Ufficio di
Presidenza. Infatti, sono stati calcolati i contenimenti di spesa
derivanti dall'applicazione matematica dell'articolo 6 della legge
n. 78/2010 e, ferma restando tale cifra, l'articolo demanda
all'Ufficio di Presidenza l'individuazione dei capitoli di bilancio
sui quali operare le riduzioni di spesa anche mediante una
modulazione delle percentuali di risparmio in misura diversa
rispetto a quanto previsto dall'articolo 6 stesso. Il totale delle
riduzioni ammonta a euro 1.179.408.
L'assegnazione a carico del bilancio della Regione a favore del
bilancio del Consiglio per l'anno 2011, inizialmente pari a euro
15.412.000, cifra già ridotta di euro 315.500 per concorrere al
rispetto del patto di stabilità, deve essere ulteriormente ridotta
di euro 864.00, al fine di assicurare il contenimento della spesa
imposto dall'articolo 6 del decreto legge n. 78 per il sopra
calcolato importo di euro 1.179.000 euro e "rotti". A tal fine, la
presente proposta di legge dispone un'ulteriore riduzione di euro
864.000 del trasferimento a favore del bilancio del Consiglio per
l'anno 2011, e di euro 555.760 per gli anni 2012 e 2013 (anni per i
quali lo stanziamento era già ulteriormente ridotto). In esito alle
operazioni sopraccitate lo stanziamento a favore del bilancio del
Consiglio per l'anno 2011 risulta ridotto del 7,50 percento
rispetto al bilancio 2010. Grazie.
Si dà atto che, dalle ore 15,54, assume la presidenza il
Vicepresidente André Lanièce.
Presidente
- Dichiaro aperta la discussione generale.
La parola alla Consigliera Patrizia Morelli.
Morelli (ALPE)
- Brièvement, juste pour expliciter le
positionnement de notre groupe.
En commission des collègues se sont engagés dans l'analyse de
cette proposition de loi; malheureusement aujourd'hui ils ne sont
pas présents, donc nous allons essayer d'expliciter tout de même
notre position là-dessus.
Nous entrevoyons dans ce dessein de loi des points de force et
des points de faiblesse: les points de force sont constitués
essentiellement dans le fait que l'autonomie complète,
fonctionnelle et organisationnelle du Conseil soit garantie, c'est
quelque chose que nous partageons, ainsi que nous partageons
également la volonté de réduire les frais de fonctionnement, cela
va dans le sens que nous avons déjà plusieurs fois explicité. Quant
aux points de faiblesse à notre avis - et cela se concrétise aussi
dans la présentation d'un amendement - on aurait pu faire davantage
pour garantir la transparence des actes du Conseil. Nous croyons
que la transparence soit une valeur à favoriser toujours, car les
citoyens doivent être mis dans la condition de connaître au mieux
et avec le plus de facilité et d'accessibilité ce qui est décidé
par les institutions, et donc nous irons maintenir un amendement
qui a déjà été présenté en commission et qui a reçu un avis
négatif; toutefois, nous estimons que ce soit important de le
garder pour une question de principe, car nous estimons que la
transparence soit une valeur à sauvegarder toujours.
Presidente
- La parola al Presidente Alberto Cerise.
Cerise A. (UV)
- Grazie Presidente.
Ho ascoltato con devota commozione l'intervento della collega
Morelli per questa sua difesa passionale, quasi eroica della
trasparenza...probabilmente è qualcosa che ha scoperto lei! Allora
mi permetto di fare qualche considerazione in merito alla
trasparenza, perché secondo me, prima di essere trasparenti,
bisogna essere coerenti, cosa che stranamente qui non funziona. A
me piacerebbe avere a che fare con delle persone che sono coerenti,
dopodiché riconosco loro anche della trasparenza.
Qui mi trovo in Ufficio di Presidenza, siamo rappresentanti
della maggioranza e rappresentanti della minoranza, tutti firmiamo
con dovizia di informazione questa proposta di legge...credevo che
fosse un fatto condiviso, mi sono anche stupito, perché là dove c'è
della minoranza sono contento se si comporta da minoranza, e invece
no! Mi trovo poi, anzi mi dicono che il gruppo ALPE in sede di
commissione presenta degli emendamenti per rendere più trasparente
questa legge che altrimenti è opaca, cioè presenta delle zone
d'ombra nelle quali i membri dell'Ufficio di Presidenza possono
sprofondare in peccati tipo quelli del settimo comandamento. Io non
c'ero in commissione, ma prendo atto delle dichiarazioni - devo
dire un po' alla "Caifa" - espresse dal collega Bertin che, tutto
inorridito, anche lui cavalca la tigre della trasparenza e dice:
come, ci avete bocciato questi emendamenti - dimenticando che il
suo compagno di partito aveva votato la legge - per cui voi siete
gente che non volete la trasparenza, la trasparenza è patrimonio
nostro e ve lo proponiamo, siamo qua a difenderlo in favore del
popolo che senza questa trasparenza vive nell'oscurità! Quindi
prendo atto di questa posizione con un po' di stupore, perché mi
sono chiesto se il collega Bertin parla con il collega Chatrian,
altrimenti mi rendo disponibile ad aprire un tavolo di confronto in
maniera che questi si parlino e si evitino questi numeri!
Oggi arriviamo in Consiglio e mi trovo degli emendamenti che,
ancora una volta, cambiano di firma...non sono più Bertin e Louvin,
ma sono Chatrian e Morelli...è quantomeno pittoresco questo modo di
confrontarsi! Mi sono chiesto: non sarà il caso che qui c'è della
gente che ha delle idee e vorrebbe avere dei comportamenti, o poi
invece c'è o potrebbe esserci un grande suggeritore che le idee e i
comportamenti glieli fa cambiare? Perché se così è, bisogna che in
Ufficio di Presidenza e nelle altre sedi venga lui, altrimenti
perdiamo solo del tempo. A questo riguardo vorrei ricordare al
cosiddetto "grande"... che io ipotizzo, facciamo finta che ci sia,
visto che non c'è, questo grande suggeritore...bene, questo "grande
suggeritore" potrebbe essere uno che ha fatto quattro campagne
elettorali per diventare candidato alle regionali e una campagna
per diventare candidato al Parlamento europeo; se andiamo a fare
l'inventario del suo buon dire, scopriamo che la parola
"trasparenza" lui non l'ha quasi mai usata e sicuramente non l'ha
mai usata per quanto riguarda questo tipo di argomento. Devo dire
che questo mi pare sia quasi un autogol! Vi dirò di più...mi
sbaglio Presidente?
(interruzione del Presidente Rollandin, fuori
microfono)
...infatti non sto facendo dei nomi, mi dispiace, sto parlando
per astratto...devo evitare? A me non sembra proprio il caso, visto
che qui mi trovo davanti ad un balletto di firme a cui non so a chi
dare la responsabilità! Voglio solo notare...allora facciamo
così...uno dei vostri membri, anzi, firmatario di questi
emendamenti, è stato per cinque anni al mio posto e, per una volta
che una signorina che lavorava qua dentro gli disse: se rendiamo
pubbliche le delibere dell'Ufficio di Presidenza, si beccò un
"cazzuolone"
tale per cui per gli altri quattro anni non
fece più una proposta di questo genere! Allora, attenzione a come
si usa il termine di trasparenza e anche come si diventa portavoce
di idee e di attitudini.
Volevo solo invitarvi ad essere prudenti con il termine di
"trasparenti", "non trasparenti", perché affermare che con questo
disegno di legge - siccome non sono stati accolti i vostri
emendamenti - si vive nel peccato della non trasparenza... Vi
voglio ricordare che sono vissuti in questo "peccato" dei signori
che si chiamavano Caveri Severino, Bréan Giuseppe, Pareyson Enrico,
Filliétroz Giuseppe, Marcoz Oreste, Montesano Giuseppe, Dolchi
Giulio per ben due volte, Cout Enzo, Stévenin François, Louvin
Roberto e Perron Ego...evidentemente tutti noti occultatori delle
verità segrete dell'Ufficio di Presidenza!
Allora mi viene da pensare, e qui lo dico con molta...per certi
versi anche con un po' di dispiacere, perché in realtà dietro
queste argomentazioni così nobili, tipo quelle di volere inserire
delle modifiche in un disegno di legge, delle affermazioni
apparentemente nobili come quelle della trasparenza, della
partecipazione, del controllo, nei fatti quello che si vuole
fare...e siccome sono qui da quindici anni e l'ho già visto fare da
qualcuno che non era seduto lì, ma era seduto un po' più in là...si
vuole sempre usare piano piano lo strumento del grimaldello, con il
quale entrare non con lo scopo di far conoscere e di far
partecipare, ma con lo scopo di diffamare, strumentalizzare,
inceppare, magari usare il ricattino politico: se non mi date
questo, dopo metto in piazza quest'altro... Illuminante, a questo
riguardo, è stato il comportamento del vostro gruppo ad inizio di
legislatura con quanto è successo con l'acquisto dei mezzi, dove
addirittura ci si è preoccupati di fare un grande scandalo su una
cosa che alla fine era ben dimostrabile, rappresentava un
risparmio, un'economia ed un'efficienza per l'Amministrazione!
Tornerò su questo argomento, perché presumo che voi qualcosa
abbiate da dire, magari riuscite anche a convincermi che se si
accettano quegli emendamenti, siamo tutti più trasparenti. In ogni
caso, per quello che mi riguarda, chiederò ai colleghi della
maggioranza di votare contro questi emendamenti.
Presidente
- La parola al Vice-presidente Chatrian.
Chatrian (ALPE)
- Grazie Presidente. Parlo a titolo
personale,
in primis
.
Penso che in questi due anni e mezzo non ho mai strumentalizzato
su nessun dossier, non ho mai aizzato o eventualmente creato delle
condizioni tanto per crearle; penso che il dibattito politico sia
sempre avvenuto in quest'aula mettendo nero su bianco atti
amministrativi, procedure...come abbiamo discusso questa mattina
serenamente e tranquillamente, ma soprattutto distinguendo
tecnicamente i ruoli: quelli, da una parte, della politica e,
dall'altra, quelli amministrativi. Faccio parte dell'Ufficio di
Presidenza come rappresentante della minoranza, sovente chiedo
spiegazioni in Ufficio di Presidenza, penso che altri colleghi ne
possano essere testimoni; non ho tutte le competenze su tutti i
dossier, cerco di capirne di più, soprattutto se legati ad appalti
e non solo.
Mi dispiace, Presidente, che oggi lei parli agli assenti, non
potevano firmare gli emendamenti gli assenti, dato che non sono in
aula...
(interruzione del Presidente del Consiglio, fuori
microfono)
...ma dato che qualcuno oggi non è presente, forse non poteva
firmare quegli emendamenti! Non penso di vivere nel peccato, sono
certo di essere coerente sulle mie posizioni e ho votato questa
proposta di legge in Ufficio di Presidenza soprattutto per due
motivi: uno che è ben esplicitato all'articolo 5...se si ricorda,
Presidente, sono arrivato in ritardo per motivi personali in
quell'Ufficio di Presidenza e ho apprezzato la chiarezza inserita
all'articolo 5, dove si garantisce la completa autonomia funzionale
e organizzativa del Consiglio regionale: questo, a mio avviso, è il
punto di forza di questa proposta di legge, forse l'unico. Ho
ribadito in Ufficio di Presidenza che ci eravamo posizionati in
maniera negativa sulla modifica della "45"...penso che il dibattito
politico sia stato fatto in aula, e l'ho fatto direttamente
portando, alla luce delle mie conoscenze e competenze, i punti di
forza e i punti di debolezza di quel disegno di legge, di quella
proposta e di quelle modifiche.
Ci parliamo all'interno del gruppo, stia tranquillo, Presidente,
non abbiamo dei suggeritori, abbiamo però dei colleghi che hanno
presentato gli stessi emendamenti, le stesse modifiche in altre
commissioni, vedi quella del Regolamento, che probabilmente va in
una direzione diversa, probabilmente...dato che mi ha citato più
volte, volevo fare un po' di chiarezza. Ecco perché la volontà è
stata quella di presentare ieri, in commissione, l'inserimento di
questo emendamento che va nella direzione da noi auspicata. Poi se
si vogliono fare delle dietrologie degli ultimi 30 o 40 anni, mi
tiro indietro e non ho assolutamente voglia di fare queste
affermazioni e aprire la discussione sul passato, penso che
dobbiamo guardare al presente e poi al futuro.
Ci tenevo a fare queste considerazioni e ribadire quali erano i
concetti espressi in Ufficio di Presidenza, che mi avevano portato
ad approvare questa proposta di legge, volevo essere trasparente e
chiaro come di solito cerco di essere su qualsiasi documento e
qualsiasi posizionamento nel momento in cui intervengo. Grazie.
Presidente
- Se nessun altro chiede la parola, dichiaro
chiusa la discussione generale.
La parola al Consigliere Donzel.
Donzel (PD)
- Per dichiarazione di voto. Come Partito
Democratico, non facendo parte dell'Ufficio di Presidenza, non
abbiamo partecipato alla prima stesura di questo provvedimento che
abbiamo poi conosciuto in sede di commissione e, in quella sede,
abbiamo potuto apprezzare, come riportato dal relatore,
l'importanza di questo provvedimento che ha visto un ampio consenso
intorno ad esso per l'importanza che esso ha e che va ribadita per
l'autonomia funzionale del Consiglio regionale. Spesso ci
appelliamo all'esigenza di valorizzare la parte consiliare,
legislativa rispetto a quella esecutiva, questa è una di quelle
occasioni e mi dispiace che la parte
destruens
polemica, che
comunque atteneva esclusivamente ad una piccola parte di questo
provvedimento, abbia occupato parte della discussione, quando
invece la discussione dovrebbe essere su come in ogni occasione noi
riusciamo a valorizzare i lavori di questo Consiglio ed a dargli
pienezza!
Da parte del nostro gruppo c'è un voto convinto a questo
provvedimento, nell'auspicio che si rafforzi ancora di più nella
nostra Regione il ruolo di questa Assemblea consiliare, perché -
come sta dimostrando tutto il mondo - difficile è il cammino della
democrazia e, quanto più riusciamo a valorizzare le istituzioni che
la rappresentano - e questa è la massima istituzione di
rappresentanza democratica della nostra Regione -, tanto più
riusciamo a costruire un mondo migliore per il domani.
Presidente
- La parola al Presidente Alberto Cerise.
Cerise A. (UV)
- Per qualche considerazione conclusiva.
Vorrei ricordare come con questo disegno di legge si vanno a
fare...non tanto e non solo perché la cosa è stabilita dalla
normativa nazionale, ma perché nella riarticolazione della spesa
disponibile...si vanno a fare dei tagli che sono molto
significativi ed anche educativi. Mi piacerebbe citarne qualcuno,
ad esempio le pubblicazioni a fini promozionali che diminuiscono
del 52 percento rispetto al 2010, le spese per la rappresentanza
che diminuiscono del 29 percento rispetto al 2010 e del 45 percento
rispetto al 2009; ancora: per iniziative istituzionali siamo ad una
riduzione del 21 percento, le consulenze vengono ancora ridotte al
16,67 percento. Ricordo che noi, per quanto riguarda le consulenze,
siamo in una situazione particolare, perché i nostri consulenti
sono quelli che lavorano nell'ufficio del Difensore civico e pochi
altri, non abbiamo consulenze di altro tipo.
Ma quello che vorrei sottolineare è come questo disegno di legge
abbia avuto un percorso nel quale c'è stato un dibattito sereno,
approfondito e costruttivo con la Giunta, quindi credo che questo
Consiglio, nell'approvare questo disegno di legge, compia un atto
che onora la Costituzione là dove questa, per rimediare alla
concentrazione di potere dell'Esecutivo, sollecita da parte delle
assemblee una presa di consapevolezza e di impegno. È un
rafforzamento anche nel quadro istituzionale. Rimarca, questa
legge, il ruolo del Consiglio in rapporto a quello dell'Esecutivo,
però senza percorrere la strada della competizione,
dell'antagonismo e peggio ancora della conflittualità; è invece la
strada della leale collaborazione e di una sinergica azione rivolta
al bene ed all'efficienza dell'azione politica: questi credo che
siano i punti di forza di questa normativa. Questo passo in avanti
è sicuramente prodromico per una crescita politica dell'Assemblea
che dia maggiore visibilità al Consiglio stesso, e quindi rende
questa Assemblea sempre più dialogante con la cittadinanza che
fuori di qui aspetta da noi delle azioni.
Ringrazio quindi il relatore per la sua puntuale e chiara
esposizione, ringrazio i membri dell'Ufficio di Presidenza, e
voglio ringraziare il Presidente della Regione per il lavoro fatto
assieme all'insegna di questa collaborazione efficace. Mi
dispiacerà se mancherà il voto del gruppo ALPE, perché è comunque
una mancanza o, se volete, un vuoto su una proposta di legge tutta
interna al Consiglio che, proprio in quanto tale, e tenuto conto
che delle motivazioni così impegnative non ci sono per dire di
no...ecco, il loro voto sarebbe stato ancora più qualificante per
questa Assemblea.
Presidente
- Procediamo all'esame dell'articolato.
Ricordo che sulla proposta di legge c'è stato il parere favorevole
a maggioranza della I e II Commissione in seduta congiunta e che è
stato presentato un emendamento firmato dai colleghi Chatrian e
Morelli.
Pongo in votazione l'articolo 1:
Consiglieri presenti: 30
Votanti e favorevoli: 28
Astenuti: 2 (Chatrian, Patrizia Morelli)
Il Consiglio approva.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato.
Pongo in votazione l'articolo 5:
Consiglieri presenti, votanti e favorevoli: 31
Il Consiglio approva all'unanimità.
Presidente
- Pongo in votazione l'articolo 6:
Consiglieri presenti: 31
Votanti e favorevoli: 29
Astenuti: 2 (Chatrian, Patrizia Morelli)
Il Consiglio approva.
Presidente
- Articolo 7: stesso risultato. Articolo 8:
stesso risultato. Articolo 9: stesso risultato.
All'articolo 10 vi è l'emendamento n° 1 presentato dal gruppo
ALPE.
La parola alla Consigliera Patrizia Morelli.
Morelli (ALPE)
- Très brièvement, car il est déjà clair
de quoi il s'agit.
Je n'ai pas la prétention d'avoir inventé la transparence, loin
de là, mais je ne pense pas non plus que, parce qu'une chose n'a
pas été faite pendant les 30 ans passés, on ne puisse pas
l'introduire pour aller dans le sens d'une amélioration et dans le
sens de ce que vous disiez tout à l'heure, Président Cerise: de
faire comprendre aux gens de l'extérieur ce qui se passe à
l'intérieur de cette salle!
Et donc nous proposons quand même notre amendement, qui va dans
le sens de rendre public dans le Bulletin officiel de la Région et
dans le site du Conseil les délibérations d'intérêt général.
Presidente
- Pongo in votazione l'emendamento n° 1
presentato dal gruppo ALPE, che recita:
Emendamento
Dopo il comma 4 dell'articolo 10 è inserito il
seguente:
"5. La pubblicità dei lavori dell'Ufficio di Presidenza è
assicurata mediante la pubblicazione, nel Bollettino ufficiale
della Regione e sul sito istituzionale del Consiglio regionale,
delle deliberazioni di interesse generale. Non sono resi pubblici i
provvedimenti aventi rilevanza meramente interna, individuati con
deliberazione dell'Ufficio di Presidenza.".
Consiglieri presenti: 30
Votanti: 26
Favorevoli: 2
Contrari: 24
Astenuti: 4 (Donzel, Carmela Fontana, Rigo, Tibaldi)
Il Consiglio non approva.
Presidente
- Pongo in votazione l'articolo 10:
Consiglieri presenti: 30
Votanti e favorevoli: 28
Astenuti: 2 (Chatrian, Patrizia Morelli)
Il Consiglio approva.
Presidente
- Articolo 11: stesso risultato. Articolo 12:
stesso risultato. Articolo 13: stesso risultato. Articolo 14:
stesso risultato. Articolo 15: stesso risultato. Articolo 16:
stesso risultato. Articolo 17: stesso risultato. Articolo 18:
stesso risultato. Articolo 19: stesso risultato. Articolo 20:
stesso risultato. Articolo 21: stesso risultato. Articolo 22:
stesso risultato.
Pongo in votazione l'articolo 23:
Consiglieri presenti, votanti e favorevoli: 29
Il Consiglio approva all'unanimità.
Presidente
- Articolo 24: stesso risultato. Articolo 25:
stesso risultato.
Pongo in votazione la legge nel suo complesso:
Consiglieri presenti: 30
Votanti e favorevoli: 28
Astenuti: 2 (Chatrian, Patrizia Morelli)
Il Consiglio approva.
