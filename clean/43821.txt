Classificazione
AMBIENTE



Oggetto del Consiglio n. 990 del 3 novembre 2021 - Resoconto
OGGETTO N. 990/XVI - Interpellanza: "Coinvolgimento del
tavolo permanente per il confronto partenariale nel percorso di
definizione del quadro strategico regionale di sviluppo sostenibile
2030".
Bertin (Presidente) -
Punto n. 40 all'ordine del giorno.
Per l'illustrazione la consigliera Minelli, ne ha facoltà.
Minelli (PCP) -
Con questa interpellanza ritorniamo sul
quadro strategico regionale di sviluppo sostenibile 2030 che
abbiamo approvato in quest'aula, nel Consiglio di inizio ottobre.
La Giunta regionale, all'inizio del 2021 con la delibera 98 dell'8
febbraio, ha costituito il tavolo permanente per il confronto
partenariale per la politica regionale di sviluppo 2021-2027 e ha
ampliato la platea dei soggetti coinvolti, decidendo di estenderla
anche ai rappresentanti del tessuto socioeconomico e ai referenti
in tema ambientale. Successivamente è stato diramato un invito a
tutti i componenti del tavolo, che sono stati chiamati a
contribuire in modo attivo alla definizione dei documenti
programmatici, in particolare al quadro strategico che ho citato e
ai programmi operativi regionali. In particolare, è stato inviato
un questionario a cui vari componenti del tavolo hanno risposto tra
il 2 e il 19 aprile 2021, ma sono stati anche inviati, oltre al
questionario, dei contributi, dei documenti più articolati. Ne cito
uno soltanto per fare un esempio, un documento che ho avuto modo di
vedere, quello della
Pastorale sociale del lavoro, giustizia,
pace e salvaguardia del creato
della nostra diocesi. Lo cito
perché mi è sembrato un documento molto interessante, visto che
propone anche delle soluzioni operative, concrete e
significative.
Abbiamo poi appreso il 7 ottobre, cioè il giorno successivo
all'approvazione del quadro strategico, di cui è stata data
comunicazione sugli organi di stampa e di informazione, che il
tavolo permanente tra aprile e ottobre, cioè da quando ha
partecipato alla compilazione del questionario all'approvazione poi
del quadro stesso, non è stato contattato in maniera diretta,
nonostante ci fossero state anche delle richieste, da parte di
alcuni componenti, per conoscere l'esito di quel questionario e dei
contributi che erano stati inviati, anche semplicemente attraverso
una sintesi delle risultanze di quella consultazione. Questo anche
perché nel protocollo di intesa con il tavolo del partenariato
istituzionale sono chiaramente specificati i compiti di tale
tavolo, ma anche gli impegni, sia del tavolo sia della Regione.
All'articolo 5.1, infatti, si dice che "il partenariato si impegna
a garantire una partecipazione continua, qualificata e capace di
individuare i più idonei rappresentanti per ciascun ambito di
discussione, deve contribuire all'elaborazione di documenti,
presentare anche in forma scritta proposte e note esplicative circa
la propria posizione, diffondere tra i propri rappresentanti le
opportunità e i risultati provenienti dalla politica di sviluppo";
semplicemente per citare alcuni degli impegni. E la Regione in
questo protocollo si impegna "a prendere in attenta considerazione
le proposte e le indicazioni ricevute, a fornire al partenariato le
informazioni inerenti l'agenda e l'oggetto delle attività
partenariali, in tempo utile per permettere l'espressione di pareri
e suggerimenti motivati. Si impegna inoltre a fornire al
partenariato un'informazione esauriente sull'avanzamento degli
interventi e sui risultati progressivamente raggiunti e a garantire
l'informazione pubblica delle relazioni partenariali".
Questo protocollo d'intesa prevede quindi tutta questa serie di
impegni che però, allo stato dei fatti, non hanno avuto un adeguato
rispetto, visto che non c'è stata nessuna convocazione del tavolo
prima dell'approvazione del quadro strategico, nemmeno  una
restituzione scritta, una comunicazione su questi contributi. Siamo
arrivati così all'approvazione del Consiglio del 6 ottobre scorso.
Abbiamo poi appreso recentemente che venerdì, dopodomani,
nell'ambito dell'evento #VdA2030, in cui verrà lanciato il patto
per una Valle d'Aosta sostenibile al 2030, si presenterà al tavolo
proprio il quadro strategico regionale, un mese dopo però
l'approvazione in Consiglio.
Alla luce di queste valutazioni e di queste considerazioni,
vogliamo sapere per quale motivo non ci sia stata alcuna forma di
restituzione del lavoro svolto, né attraverso un incontro al
termine del percorso di redazione del quadro strategico, né
semplicemente attraverso l'invio di un documento di sintesi, non
tanto dei contributi che poteva essere più complesso perché erano
articolati, ma anche solo sul questionario,  una cosa che
normalmente si fa almeno per quello che riguarda i dati di quanti
hanno partecipato, in che percentuale, che tipo di risposte sono
state date ecc.
In seconda battuta, se l'istituzione di questo tavolo sia
avvenuta semplicemente perché prevista dalle norme europee, quindi
sia considerata una formalità, o se invece si ritengano utili la
partecipazione e i contributi dei soggetti operanti nel territorio
valdostano che sono parte di questo tavolo.
Presidente -
Risponde l'assessore Caveri.
Caveri (VdA Unie) -
Va detto in premessa che il principio
di partenariato è un principio cardine, non stucchevole ma
obbligatorio, dell'attuazione di fondi europei che, come ribadito
nel considerando 14 del regolamento 1060/2021 del Parlamento
europeo e quello del Consiglio del 24 giugno 2021, recante le
disposizioni che sono applicabili a tutti i fondi comunitari, si
basa - cito fra virgolette - "su un approccio di
governance
a più livelli e assicura il coinvolgimento delle autorità
regionali, locali cittadine e di altre autorità pubbliche della
società civile, delle parti economiche e, se del caso, delle
organizzazioni di ricerca e delle università". Lo stesso
regolamento precisa che il codice europeo di condotta in materia di
partenariato, cioè un codice che risale al 2014, si applica anche
nel nuovo periodo di programmazione. Esiste una logica quasi
ossessiva e abbastanza diversa dalla concezione democratica che si
può vivere talvolta in Italia, quindi chi deve occuparsi di fondi
comunitari deve sapere che questo è un obbligo.
Come avevo già detto in occasione dell'approvazione del quadro
strategico, questo cammino è cominciato nel marzo del 2019, ci sono
stati cinque tavoli regionali di confronto partenariale articolari
per obiettivi di
policy
europea, che sono: una Europa più
intelligente, più verde, più connessa, più sociale, più vicina ai
cittadini. A seguito dei profondi mutamenti dello scenario
economico e sociale causati dall'emergenza Covid, a decorrere dalla
seconda metà del 2020, si è dovuti tornare indietro con una nuova
rilevazione e con un'analisi nuova dei fabbisogni del territorio,
in considerazione del fatto che il motore primo del processo di
definizione della programmazione per il nuovo periodo finanziario
è, come dicevo, da individuarsi nell'ascolto e che conseguentemente
la consultazione e il coinvolgimento delle parti interessate è
imprescindibile per l'adozione di una strategia efficace. La Giunta
regionale l'8 febbraio 2021 ha istituito - lei lo sa bene perché
era in Giunta - il tavolo permanente per il confronto partenariale
sulla politica regionale di sviluppo 2021-2027. La medesima
deliberazione ha tracciato il percorso entro il quale si è
sviluppata la definizione del quadro strategico regionale di
sviluppo sostenibile 2030.
Proprio nel rispetto delle diverse tappe tracciate, ci sono
state tre consultazioni,
on-line
visto il periodo, che lei
ha in parte ricordato. Una è la richiesta ai componenti del tavolo
permanente di compilare una o più schede di rilevazione, per capire
i fabbisogni emergenti nel territorio. Si è poi aperto un
questionario partecipato a tutti i cittadini e cittadine che
volessero farlo, sempre on-line, e infine uno spazio che ha avuto
successo, cioè "Scrivi con noi la strategia regionale 2030", con i
giovani in collaborazione con l'università. Proprio la
consultazione della società civile, l'ho detto parecchie volte, ha
consentito di registrare un'ottima risposta del territorio: abbiamo
avuto 1220 contributi, quindi era interessante avere questa
restituzione. Nel maggio abbiamo incontrato i presidenti, i sindaci
di ciascuna Unité des Communes e anche il Sindaco di Aosta, per
capire bene come mettere assieme i pezzi.
Mi stupisce che chi lei rappresenta, non so bene chi, non abbia
ricevuto in data 2 aprile 2021 un testo che è la prima bozza del
documento strategico quale restituzione del risultato dei lavori
preparatori; ripeto, il 2 aprile è stato inviato questo documento a
tutti quelli che hanno partecipato. La restituzione conclusiva, che
è frutto di un lavoro serio e complesso con un
panel
di
esperti che ci supportano, è sempre stata fissata nel periodo
autunnale. Sarei lieto che lei potesse partecipare venerdì a questo
evento pubblico, per condividere i contributi pervenuti dalle
consultazioni di cui è stata fatta una sintesi in vista
dell'elaborazione definitiva del quadro strategico, che in realtà
non si poteva fare prima per la semplice ragione che in questi mesi
noi abbiamo avuto finalmente e definitivamente da parte della
Commissione europea tutti quegli elementi di indirizzo necessari,
non solo dal punto di vista tecnico, ma anche dal punto di vista
politico, che ci consentono oggi una redistribuzione dei fondi a
seconda dei
desiderata
che vengono dalla società.
Venerdì ci saranno tutti i componenti del tavolo permanente e la
società civile, essendo ancora in un periodo nel quale non possiamo
muoverci liberamente, potrà seguire i lavori in
streaming
.
Questo evento darà conto, da una parte, dello stato di avanzamento
verso la conclusione del periodo di programmazione precedente, poi
naturalmente vedremo l'esito delle consultazioni, con un'analisi
statistica puntuale dei dati raccolti a cura del capo
dell'osservatorio economico sociale regionale, e anche con la
trattazione degli esperti, in particolare gli esperti del Nuval,
vedremo quali sono gli elementi che sono emersi.
Questa logica della strategia regionale di sviluppo sostenibile
è evidentemente un punto di arrivo, ma anche di partenza, nella
quale i cosiddetti
stakeholder
e i decisori, verranno
coinvolti. Questa che discuteremo è la strategia Valle d'Aosta
sostenibile, che in qualche maniera mette assieme in un unico
documento tutti quegli elementi che tengono conto degli obiettivi
che l'Unione europea si è fissata; non a caso proporremo questo
patto per una Valle d'Aosta sostenibile 2030, che serve in qualche
maniera come elemento di collante.
Nella seconda domanda c'è una parte che suona un po' acida, ma
questo non mi stupisce: lei in qualche maniera dice che questa è
stata una mera formalità. Questo è un po' offensivo nei confronti
di tutti coloro che hanno lavorato attorno a questo documento, non
solo l'intero dipartimento che si è dato da fare moltissimo, ma
anche tutti quegli esperti che, tra l'altro, sono veramente
espressione pluralista di diversi modi di vedere le cose. Questo
coinvolgimento del partenariato - mi sento di ripeterlo, non vale
solo per il periodo di programmazione 2014-2020, ma anche negli
anni in cui io me ne occupai - è un fatto vero, è un fatto di cui
ho perfetta consapevolezza dell'importanza e della valenza del
metodo di condivisione, con questo partenariato socioeconomico,
ambientale, istituzionale, perché è del tutto evidente che in un
periodo di vacche magre, come quello che noi stiamo vivendo,
l'insieme di centinaia di milioni di euro cui forse si sommeranno,
quando avremo degli elementi più chiari, anche i denari di fonte
comunitaria del piano di resilienza, ebbene io credo che questi
soldi mai come in questo momento debbano essere preziosi.
Non a caso, nel corso della discussione di venerdì, non solo ci
sarà un esame del lavoro che si è svolto fino a oggi, ma si darà
anche contezza delle delicatezze di fronte alle quali ci troviamo,
cioè noi dovremo avere e dimostrare anche la famosa capacità di
spesa, dovremo essere capaci a proporre nelle linee direttrici
offerte dall'Unione europea dei progetti che siano validi e che in
qualche maniera incidano in profondità nei bisogni della nostra
comunità. Naturalmente questo non si potrebbe fare se non in una
logica di attento ascolto di tutta la società valdostana e, ripeto,
in particolare, avendo vissuto personalmente l'incontro con i
sindaci e l'incontro con i presidenti delle Unité des Communes, è
stato un momento molto stimolante, una sorta di carta geografica
dei bisogni, che non sempre sono in corrispondenza con
l'ottenimento di risposte da parte dei fondi comunitari, ma in
larga parte questo ci ha consentito di poter avere una visione più
chiara e più netta di tutte le necessità che sono state elencate,
molte delle quali - come ho detto, non tutte - potranno essere
soddisfatte nel nuovo periodo di programmazione 2021-2027.
Presidente -
Per la replica la consigliera Minelli, ne ha
facoltà.
Minelli (PCP) -
Grazie, Assessore, per la risposta. Lei
ha citato la data del 2 aprile della prima restituzione del
documento strategico con la bozza. È ovvio che questa
documentazione è stata recepita, è stata ricevuta, ma in buona
sostanza i contributi che sono arrivati, a parte il questionario
sul quale non c'è stata nessuna restituzione, - ed è qualche cosa
di immediato, per un questionario di quel tipo, dare contezza
almeno della partecipazione e su alcune domande, a mio avviso, era
semplice farlo, lo fanno tutti i sondaggi
on-line
, non è una
cosa complicata - ma sono arrivati dei contributi anche nel periodo
successivo. Su questo, per quello che riguarda le amministrazioni,
sappiamo che al mese di maggio c'è stato questo incontro con i
sindaci, però appunto si è privilegiato, diciamo così, o si è
deciso di avviare l'interlocuzione solo con le amministrazioni. Io
mi riferivo in modo particolare a quelle che sono le risposte e i
contributi sia di singoli cittadini, che è difficile raggiungere,
ma soprattutto delle associazioni, che avevano anche chiesto di
poter avere un riscontro benevolo di quelli che erano stati i loro
contributi.
In ogni caso, leggendo la bozza del quadro che era stata
allegata alla delibera di febbraio, e poi leggendo il quadro
strategico definitivo che invece abbiamo approvato, le differenze
sono queste: rispetto alla bozza di febbraio, nella prima parte c'è
un'analisi del nucleo di valutazione più approfondita e con dei
riferimenti più precisi alla strategia europea. Nella seconda
parte, però, in sostanza si riprende quel documento dell'8 febbraio
senza particolari aggiunte e soprattutto non si dice mai, non
emerge che in questa seconda versione si sia tenuto conto delle
consultazioni di cui abbiamo parlato, cioè i questionari per il
tavolo e per i cittadini.
Lei ci ha detto che nell'incontro di venerdì verrà fatta questa
restituzione, è importante che ci sia, anche se la ritengo tardiva,
perché sarebbe normale che una restituzione si facesse prima
dell'approvazione di un documento definitivo.
Lei ha letto poi una acidità nella seconda domanda. Più che una
acidità è una preoccupazione, relativa al fatto che ci sia spesso
la richiesta di partecipazione attiva, e la risposta dei cittadini
c'è, ma rimane lettera morta: lei ci ha parlato di 1220 contributi,
quindi vuol dire che la popolazione è interessata a partecipare ai
processi, anche ai processi di costruzione delle strategie e ai
processi decisionali. Però quello che più interessa a chi partecipa
a questi organismi, come quello del tavolo, è avere dei riscontri
sulle ricadute delle azioni. L'impressione è che tutto ciò che è
stato messo in piedi abbia avuto come obiettivo di rivolgersi di
più alle amministrazioni locali per invogliarle a fare meglio,
piuttosto che ad avere dei riscontri sulla ricaduta delle
azioni.
Di conseguenza, considerato che questo non è l'unico tavolo o
comunque l'unico documento per cui si richiede la partecipazione
dei cittadini e l'invio di osservazioni, di considerazioni,
l'auspicio è che ci sia in maniera più precisa e più attenta una
valutazione e una valorizzazione dei contributi che vengono dalla
popolazione, che può farlo in forma associata o in forma singola,
ma che deve essere messa anche al corrente di ciò che tutti inviano
come loro contributo.
