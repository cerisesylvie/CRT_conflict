Classificazione
INDUSTRIA


Resoconto integrale del dibattito dell'aula
Oggetto del Consiglio n. 96 del 1° ottobre 2003 - Resoconto
OGGETTO N. 96/XII - Valorizzazione dell'attività produttiva
presso lo stabilimento Heineken di Pollein. (Interrogazione)
Interrogazione
Premesso:
- che Heineken Italia, in esecuzione di un accordo di
partnership stipulato con il gruppo Anheuser Busch Europe,
produrrà, distribuirà e commercializzerà le birre contraddistinte
dai marchi "Bud" e "Budweiser";
- che nell'insediamento di Pollein si sono verificati nel
recente passato segnali di rallentamento produttivo, oltre a una
diminuzione delle maestranze impiegate, a causa della politica
aziendale di Heineken Italia che ha progressivamente ridotto il
ruolo dello stabilimento valdostano a vantaggio delle altre filiali
del gruppo;
tutto ciò premesso, i sottoscritti Consiglieri
regionali
Interrogano
l'Assessore delegato per sapere:
1. se la produzione di cui in Premessa interesserà anche lo
stabilimento di Pollein: in caso affermativo, in quale misura e per
quale durata;
2. se sono previsti incrementi occupazionali.
F.to: Tibaldi - Lattanzi - Frassy
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Per quanto riguarda la prima questione,
quella relativa alla produzione derivante dall'accordo fra il
gruppo "Anheuser Busch Europe Ltd" e "Heineken", se esiste questo
accordo e quali sono le conseguenze sullo stabilimento di Pollein,
la situazione è la seguente. Tra "Heineken" e il gruppo "Anheuser
Busch Europe" è stato raggiunto un accordo di licenza che
permetterà "all'Heineken" di produrre, commercializzare e
distribuire il prodotto più importante del gruppo "Anheuser Busch
Europe": i marchi "Bud" e "Budweiser". Si prevede che l'accordo
diventi operativo l'11 novembre 2003 e "l'Heineken", coerentemente
con le specifiche tecniche di produzione previste dall'accordo di
licenza con la società summenzionata, sia con le caratteristiche
tecniche produttive dello stabilimento sito in Pollein, prevede di
allocare a Pollein l'attività di confezionamento e produzione
relativa alle lattine. I volumi di lattine "Budweiser", che è un
marchio di nicchia, sono stimati in circa 15.000
ettolitri/anno.
Per quanto concerne la seconda questione, il volume di
produzione - i 15.000 ettolitri anno di lattine "Budweiser" -
comporta la produzione di 4,5 milioni di lattine e si tratta di
volumi non particolarmente elevati, di conseguenza non sono
previsti incrementi occupazionali.
Per quanto riguarda la produzione dello stabilimento di Pollein,
nel corso del 2002 sono stati confezionati circa 700.000 ettolitri
di birra, quindi il volume aggiuntivo previsto è pari circa al 2%
della produzione attuale. Vi è da dire che i volumi dello
stabilimento di Pollein si sono incrementati successivamente al
1997 grazie anche all'accordo che è stato raggiunto con la Regione,
precedentemente al 1997 la produzione media dello stabilimento era
di circa 600.000 ettolitri/anno.
Per quanto concerne la situazione dello stabilimento,
"l'Heineken" mantiene gli impegni previsti dall'accordo in vigore.
Nell'ultimo triennio sono stati fatti degli investimenti nello
stabilimento di Pollein per una media di circa 1 milione di euro
l'anno e sono stati effettuati prevalentemente su impianti e
macchinari. Lo stabilimento mantiene una propria caratteristica,
quella di produrre i formati speciali, il PET e le lattine e direi
che nell'ultimo periodo non è stato ridotto il ruolo dello
stabilimento, che si è specializzato invece in un particolare tipo
di produzione.
Per quanto riguarda infine gli organici, nel primo semestre del
2003 l'organico risulta essere di 99 dipendenti: 77 operai e 22 fra
impiegati e dirigenti. Il dato è praticamente pari a quello del
primo semestre 2002, quando l'organico era di 98 addetti, quindi un
organico che è rimasto stabile.
Ci stiamo attivando per quanto riguarda la ridefinizione degli
accordi con "l'Heineken" perché, come stabilito nel testo
dell'accordo stesso, nel 2004 vanno ridefiniti gli accordi, sapendo
che l'accordo ha scadenza decennale e quindi la scadenza naturale
sarà nel 2007.
Ovviamente nessuno si dimentica dell'importanza dello
stabilimento "Heineken" nell'economia regionale, sia per il tipo di
produzione che per altri aspetti, collegati al fatto che la sede
della società è in Valle d'Aosta.
Président - La parole au Conseiller Tibaldi.
Tibaldi (CdL) - Per quanto riguarda la produzione aggiuntiva, di
cui ha fatto cenno l'Assessore, ci sarebbe piaciuto sapere anche
qual è la produzione aggiuntiva negli altri insediamenti facenti
parte del "gruppo Heineken", perché in questi ultimi anni abbiamo
rilevato la delocalizzazione di certe produzioni più verso altri
stabilimenti italiani del "gruppo Heineken", che verso quello di
Pollein. Il dato "4,5 milioni di lattine "Budweiser"" - pari a
15.000 ettolitri/anno -, quindi è un dato relativo, che comporta un
volume aggiuntivo nell'ambito della produzione locale di Pollein,
ma magari potrebbe essere stato decisamente di più in termini sia
percentuali che numerici.
Per quanto riguarda la situazione della "Heineken", a cui ha
fatto riferimento l'Assessore in coda alla risposta, aggiungendo
anche alcuni elementi non richiesti rispetto alle domande formulate
dagli interpellanti, vi è da dire che il livello occupazionale
rimane a 99 addetti, ma nel 1997 esisteva un livello occupazionale
decisamente superiore: 120 dipendenti fissi e 27 stagionali, quando
la "Heineken" venne salvata da una convenzione, quella del 30
ottobre 1997 in particolare, tra la "Heineken Italia" e la
"Finaosta" attraverso la creazione di una società ad hoc, la
"SIMA", alla quale la "Finaosta" ha conferito un'iniezione di
liquidità di tutto rispetto: circa 40 miliardi di vecchie lire.
Auspichiamo che nella revisione della convenzione, prevista per il
prossimo anno, vi sia una particolare attenzione anche a livello
occupazionale, clausola che è stata praticamente tralasciata nella
convenzione del 1997, e, riservandoci di verificare quali sono i
volumi produttivi aggiuntivi per gli altri insediamenti italiani
del "gruppo Heineken", prendiamo atto di quanto riferito oggi
dall'Assessore e non escludiamo di tornare sull'argomento nel corso
di alcune delle prossime sedute.
