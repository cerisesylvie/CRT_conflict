Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 1600 del 8 giugno 2022 - Resoconto
OGGETTO N. 1600/XVI - Interrogazione: "Notizie relative
all'indennità d'attrattività per il personale medico e
infermieristico dell'Azienda USL della Valle d'Aosta".
Bertin (Presidente) -
Punto n. 22. Risponde l'assessore
Barmasse.
Barmasse (UV) -
Le domande sono le seguenti: quanti
dirigenti medici e quanti infermieri hanno ricevuto l'indennità;
quanti sono gli operatori sanitari che lavorano per la USL della
Valle d'Aosta; se ritiene che questa scelta possa assumere il
significato di vera attrattività per il personale che lavora in
ambito sanitario.
Con riferimento all'oggetto della presente interrogazione,
all'Azienda USL abbiamo chiesto ovviamente i dati. Quanti dirigenti
medici e quanti infermieri hanno ricevuto l'indennità: in totale
sono 906, che corrisponde ad oltre il 57 percento del totale degli
operatori sanitari alle dipendenze dell'Azienda USL della Valle
d'Aosta. I medici sono 309, gli infermieri sono 569, i
collaboratori professionali sanitari senior infermieri 14, i
collaboratori professionali sanitari infermieri pediatrici 8, gli
infermieri generici senior 6.
La seconda domanda, quanti sono gli operatori sanitari che
lavorano per la USL della Valle d'Aosta: in totale sono 1579. Gli
operatori appartenenti al ruolo sanitario comparto sanità sono 973,
gli operatori sociosanitari e OSS appartenenti al ruolo tecnico,
comparto sanità, sono 219, i dirigenti medici sono 309, i dirigenti
sanitari non medici e dirigenti professioni sanitarie 52, i
dirigenti veterinari 26.
L'ultima domanda è se ritengo che questa scelta possa assumere
un significato di vera attrattività per il personale che lavora in
ambito sanitario. In merito all'indennità in esame, come ho già
avuto modo di riferire in diversi contesti, ritengo anzitutto
importante precisare ancora una volta come la medesima sia nata
dall'esigenza di fornire una prima urgente e immediata risposta
alla grave carenza di dirigenti medici e di infermieri. L'indennità
pertanto, per come è stata pensata, non va intesa come un
riconoscimento per l'importante impegno profuso nelle attività
Covid, per cui già si è provveduto con misure remunerative diverse
rivolte a tutto il personale direttamente coinvolto nell'ambito
dell'emergenza sanitaria, ma va interpretata come misura di
attrattività finalizzata a riconoscere alle figure professionali di
cui maggiormente in questo momento è carente l'Azienda USL della
Valle d'Aosta, tanto da mettere a rischio la regolare erogazione
dei LEA, medici e infermieri appunto, un compenso che, integrando
quello ordinario, si allinea a quello di altre Regioni e Province
autonome le quali, anche in ragione di una maggiore autonomia nella
contrattazione, vi hanno potuto provvedere già da tempo.
Quanto all'attrattività del nostro sistema sanitario, ritengo
che la scelta di istituire una specifica indennità sia una delle
tante azioni che è necessario porre in essere. L'elemento
remunerativo, come ho già avuto modo di spiegare, non è infatti
l'unico aspetto importante per attrarre i professionisti sanitari,
ragione per cui in parallelo l'Assessorato, in collaborazione con
l'Azienda USL della Valle d'Aosta, sta portando avanti una serie di
azioni che riguardano diversi ambiti: economico, indennità di
attrattività, posizione di alta specializzazione, sviluppo della
LPI eccetera, carriera, rivisitazione dell'atto aziendale,
logistico, sistemazioni residenziali agevolate, di qualificazione
professionale, cioè sviluppo di rapporti con università e reti con
centri di eccellenza, ricerca e modelli innovativi, di
miglioramento del clima interno, miglioramento del
welfare
aziendale, e di miglioramento della capacità di
recruitment
,
attivazione di un ufficio aziendale dedicato.
Presidente -
Replica il consigliere Baccega.
Baccega (FI) -
Grazie Assessore. Nel mese di maggio 309
dirigenti medici e 569 infermieri hanno ricevuto l'indennità di
attrattività, 800 euro lordi per i medici, 350 euro lordi per gli
infermieri; questo mese hanno anche ricevuto gli arretrati a
partire dal mese di gennaio. Nonostante tutto, abbiamo detto che
stamattina, l'articolo della legge è stato impugnato dal Consiglio
dei Ministri, ma lei ha affermato che ha trovato con la ministra
Gelmini di Forza Italia un punto di equilibrio semplicemente
aggiornando il quadro normativo della legge. Questa mattina il
Presidente ci ha detto che si sarebbe ritornati sulla legge, però
comunque si è deciso di erogare queste somme. Va anche detto che
nelle buste paga è riportata la dicitura "salvo recupero", quindi
si parla di accordi verbali non scritti. Noi faremo in modo che
vadano a buon fine e, come abbiamo fatto in passato anche per altre
pratiche, le tesi della Valle d'Aosta saranno portate in grande
attenzione al Governo nazionale.
Ma, come le ho già detto in altri passaggi su questo tema,
quello che non ci piace e che ci disturba enormemente è che sono
esclusi da questo bonus circa 1600 dipendenti della sanità. Tutti
quelli che hanno un contratto a tempo determinato, che lavorano
come gli altri ma a tempo determinato, dirigenti non medici circa
100, dipendenti non infermieri del comparto 150. Ipotizzando un
compenso forfettario di 200 euro lordi cadauno, si potrebbero
stanziare 3 milioni di euro per dare correttamente a tutto il
comparto della sanità un
bonus
in questa direzione per
coloro che stanno lavorando, perché le carenze non ci sono solo
negli infermieri, non ci sono solo nei medici, ma abbiamo visto che
anche le OSS sono fortemente in difficoltà.
Il tema dell'attrattività è richiamato negli interventi di
tutti, ma anche nell'ambito dell'audizione di ieri sulla
presentazione del Piano salute e benessere sociale, è uno sguardo
più attento a tutto il personale che opera in sanità. Pare che si
sia creata una spaccatura e anche le stesse infermiere dicono: "Ma
come, noi lavoriamo in
team
, con noi ci sono le OSS, ci sono
altri operatori che non hanno ricevuto il bonus, mentre altri lo
hanno ricevuto"; è una disparità che non va bene. Io vi invito
attentamente a fare ancora una valutazione su questo. Il bonus va
dato a tutti gli operatori sanitari.
Un'altra cosa di questi giorni, sempre nell'ambito
dell'attrattività: vedo una nota del dottor Uberti che comunica che
a partire dal primo giugno viene ripristinato il regolamento
aziendale del 15 novembre 2010. Quel regolamento è datato ed è quel
regolamento che toglie i ticket, che non consente di mangiare al
personale secondo quanto è avvenuto finora; vi invito ad andare
alla mensa del Parini, oppure al presidio ospedaliero del
Beauregard. Con quindici minuti di tempo si creano le code e non
riescono a mangiare. Vi invito a far fare una valutazione attenta
su questo regolamento e a modificarlo, affinché anche da questo
punto di vista, è una banalità, però anche questo vuol dire
attrattività e attenzione verso il comparto di chi lavora in
sanità.
