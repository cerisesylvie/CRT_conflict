Classificazione
LAVORO
Politica del lavoro



Oggetto del Consiglio n. 727 del 23 settembre 2009 - Resoconto
OGGETTO N. 727/XIII - Interpellanza: "Iniziative per
fronteggiare la crisi occupazionale in atto nella regione".
Interpellanza
Ricordato che la crisi dell'Eurotravel è solo l'ultimo anello
di una lunga catena di realtà economiche valdostane in difficoltà e
che tutto ciò si ripercuote pesantemente sui livelli occupazionali
della nostra regione;
Tenuto conto che preoccupazioni provengono anche da realtà
dinamiche come la Meridian o Air Vallée e che a livello
macroeconomico i segnali di ripresa appaiono ancora molto modesti e
incerti;
Preso atto che lo stabilimento di Tecdis è ancora quasi del
tutto inutilizzato, pur presentando alcune infrastrutture di pregio
come le camere bianche;
i sottoscritti Consiglieri regionali
Interpellano
la Giunta regionale per conoscere se intenda:
1) sviluppare iniziative straordinarie per fronteggiare la
crisi occupazionale nella nostra regione, ed in particolare
prevedere l'introduzione di misure di sostegno al reddito (reddito
minimo di cittadinanza o di garanzia), al duplice scopo di
alleviare gli effetti della congiuntura negativa e di sostenere i
consumi;
2) impegnarsi per trovare nel più breve tempo possibile degli
imprenditori interessati ad insediarsi nell'ex stabilimento Tecdis
di Châtillon, con attività rilevanti dal punto di vista
occupazionale;
3) predisporre dei piani di riqualificazione professionale
per le persone disoccupate, in cassa integrazione o in mobilità, in
modo da consentire loro di avere più possibilità e prospettive di
trovare una nuova occupazione.
F.to: Carmela Fontana - Donzel
Presidente
- La parola alla Consigliera Carmela
Fontana.
Fontana (PD)
- Grazie, Presidente. Il 2009 vedrà il
nostro Paese confrontarsi con una riduzione del PIL del 5 percento,
segno di una crisi economica importante incominciata più di un anno
fa. Il risultato della nostra Regione non sarà molto diverso da
questi dati, la nostra economia ha patito e patisce ancora in modo
rilevante la crisi mondiale e questo non può che ripercuotersi
pesantemente sui livelli occupazionali. La crisi dell'Eurotravel
con un centinaio di posti di lavoro persi è solo l'ultimo anello di
una lunga catena di realtà economiche valdostane scomparse, cui si
aggiungono le difficoltà di aziende importanti come la Cogne, la
Meridian o l'Air Vallée obbligate a chiedere la cassa integrazione
o in difficoltà a pagare gli stipendi. In questa situazione di
difficoltà il vedere lo stabilimento della Tecdis a Châtillon
abbandonato, un insediamento industriale così importante, ricco di
infrastrutture di pregio come le camere bianche, deve poter essere
motore di sviluppo e di occupazione per il suo territorio, mentre
invece oggi è senza attività con le erbacce che nascono qua e là
nei suoi cortili.
Ci chiediamo pertanto cosa si può fare per risollevare la crisi
occupazionale della nostra Regione e per aiutare le persone che
oggi si trovano in difficoltà economicamente per mancanza di
lavoro. In primo luogo occorre prevedere già a partire dalla
prossima finanziaria l'introduzione di misure di sostegno al
reddito, in qualche modo un reddito minimo di cittadinanza per i
disoccupati e per i lavoratori licenziati. Contemporaneamente
occorre affiancare le grandi realtà industriali della nostra
regione, come la Cogne, la Meridian, supportandole con ogni mezzo
affinché mantengano una forte competitività economica, premessa al
mantenimento ed anche all'aumento dei livelli occupazionali. In
secondo luogo è importante incrementare notevolmente i piani di
riqualificazione professionale, al fine di offrire alle persone
disoccupate e a quelle in cassa integrazione o in mobilità di poter
acquistare delle competenze spendibili sul mercato del lavoro,
perché più corrispondenti alle competenze richieste dalle imprese.
In terzo luogo serve un intervento della Regione per la
riattivazione dello stabilimento ex Tecdis di Châtillon con
un'attività industriale rilevante dal punto di vista occupazionale.
Non credo che ciò sia difficile tenuto conto che le camere bianche
sono un tipo di installazione molto ricercata non solo nel settore
delle tecnologie elettroniche, ma anche in quello farmaceutico.
L'area territoriale di Châtillon e dei Paesi vicini come Pontey,
Saint-Vincent, Verrayes, Saint-Denis ne ha un grande ed urgente
bisogno. Grazie.
Presidente
- La parola all'Assessore alle attività
produttive, Pastoret.
Pastoret (UV)
- Grazie, Presidente. Annuncio alla
Consigliera Fontana che risponderò io solo al punto n. 2 della sua
iniziativa e il Presidente della Regione risponderà agli altri
punti, ma per questioni pratiche io intervengo sulla questione
Tecdis sulla quale lei ha posto l'accento. Come è stato peraltro
detto più volte in quest'aula da me e anche dallo stesso Presidente
della Regione quando ha presentato il programma di maggioranza,
abbiamo una grande attenzione e un grande interesse relativamente
alla Tecdis, uno stabilimento importante posto in un'area
strategica del territorio regionale. Ad oggi questo stabilimento
non risulta impiegato per ragioni che sono note, però mi
consentirete di ripercorrerle sinteticamente. Avevo già detto che
nella seconda metà del 2008 è stato cercato un accordo con la
curatela fallimentare per poter giungere ad una soluzione per avere
la disponibilità dello stabile. Dopo un lungo tergiversare non è
stato possibile giungere ad una soluzione condivisa. La conseguenza
di ciò è stata l'adozione di una linea diversa, che ho già avuto
modo di esplicitare nel luglio scorso in quest'aula rispondendo ad
un'interpellanza del gruppo Vallée d'Aoste Vive-Renouveau che
chiedeva delle informazioni sullo stabilimento della Tecdis, ne
approfitto per fare un aggiornamento visto che alcuni mesi sono
trascorsi. Io allora dissi: lo stabilimento è ancora occupato dalla
curatela fallimentare che non lo ha ancora reso libero da impianti,
attrezzature e arredi e pertanto Vallée d'Aoste Structure ha
avviato un'azione legale per ottenerne la piena disponibilità. Ad
oggi la situazione si è modificata e qualche passo avanti è stato
fatto, infatti dopo le iniziative legali nel corso di un recente
incontro nel quale Vallée d'Aoste Structure ha rappresentato alla
curatela fallimentare i danni economici conseguenti al mancato
utilizzo dell'immobile, questa volta la curatela ha manifestato la
propria disponibilità a depositare presso il Tribunale fallimentare
un'istanza che l'autorizzi a rinunciare ai beni immobili,
considerata la difficoltà di collocarli sul mercato nonostante i
numerosi tentativi operati in tal senso, le aste pubbliche sono
andate deserte essendo questi verosimilmente privi di interessi e
quindi di valore economico. Nelle prossime settimane dovrà quindi
essere depositata questa istanza e il magistrato dovrà decidere se
autorizzare tale procedura. Non è mia abitudine esprimermi prima
che i fatti si compiano, ma spero che tutto giunga ad una rapida
soluzione e credo però che questa volta si possa coltivare un certo
ottimismo, pur rimanendo guardinghi.
Questa premessa, Consigliera Fontana, è il presupposto
essenziale per poter prevedere l'insediamento di nuove aziende
nell'area, è ovvio che la raccomandazione che lei ci rivolge è,
oltre che opportuna, anche condivisa e si sta cercando di
sviluppare contatti con soggetti ed aziende che possono essere
interessate ad insediarsi in quest'area. Certamente, per poter
giungere ad installare nuove attività, è necessario disporre dello
stabile nella sua interezza e nella sua totale disponibilità. Nel
frattempo continuiamo a mantenere rapporti con aziende che hanno
già manifestato interesse per l'area nel recente passato e in
quello più datato rispetto alla durata di tutta la vicenda.
Lascio al Presidente l'elencazione degli altri punti.
Presidente
- La parola al Presidente della Regione,
Rollandin.
Rollandin (UV)
- Grazie, Presidente. Per completare
rispetto alla prima e alla terza domanda le risposte. Rispetto al
primo quesito, riteniamo che in Valle si sia fatto il possibile per
mettere in campo un sistema organico di strumenti anticrisi
adeguati ad affrontare la nostra situazione che giustamente veniva
ricordata, perché in effetti ha questi connotati difficili, che
risentono della situazione: da un lato, attraverso gli accordi con
il Governo e con le organizzazioni sindacali regionali, che hanno
permesso l'estensione degli ammortizzatori sociali (cassa
integrazione guadagni ordinaria e straordinaria e mobilità in
deroga) a tutti i settori produttivi, ad eccezione del lavoro
domestico, andando così a dare copertura ai lavoratori di quelle
imprese, nei settori del turismo, del commercio e dell'artigianato,
che costituiscono l'asse portante del tessuto economico valdostano
- questo è stato un passo molto importante, perché ha permesso di
aiutare tali settori, le piccole aziende, le piccole imprese che
erano finora scoperte e non avevano dei punti di riferimento, con
questo dato hanno preso tempo -; dall'altro, attraverso gli
interventi contemplati dalla legge regionale 23 gennaio 2009, n. 1,
che reca una serie di interventi di natura economica a sostegno
della famiglia e delle imprese, per i consorzi garanzia fidi e per
la sospensione dei mutui agevolati, per il sostegno alla previdenza
complementare, per il sostegno alle famiglie meno abbienti, per il
contenimento dei costi dell'energia sempre per le famiglie; infine
attraverso il Piano triennale di politica del lavoro, approvato da
questa Assemblea nella seduta del 15 luglio scorso, che ha
individuato precise strategie per affrontare la crisi e previsto
misure specifiche finalizzate, in particolare, al sostegno della
formazione, però formazione finalizzata all'assolvimento del
diritto/dovere di istruzione e formazione, al consolidamento del
sistema dell'apprendistato e al sostegno dell'avvio di attività
libero-professionali e dell'attività di innovazione e ricerca. La
situazione è costantemente monitorata per evitare di avere delle
sorprese, soprattutto per intervenire tempestivamente, al fine di
verificare l'impatto delle misure stesse e, se del caso, prendere
in considerazione altre iniziative valutandone le implicazioni
finanziarie.
Per quanto riguarda invece l'ultima domanda:
"predisporre dei
piani di riqualificazione professionale..."
, vorrei in più dire
che, per quanto riguarda l'elenco delle procedure di cassa
integrazione guadagni straordinari, l'elenco delle procedure di
mobilità e per quanto concerne il verbale dell'esame congiunto per
ammortizzatori in deroga... non sto a leggerli tutti, darò poi
copia in modo che vi sia coscienza dell'entità del fenomeno.
Dicevo, per quanto riguarda la terza risposta:
"predisporre dei
piani di riqualificazione professionale per le persone disoccupate,
in cassa integrazione o in mobilità, in modo da consentire loro di
avere più possibilità e prospettive di trovare una nuova
occupazione"
, le strutture del Dipartimento politiche del
lavoro e formazione si sono già attivate per predisporre i piani di
riqualificazione.
Nel dettaglio le iniziative in corso sono: gli uffici
dell'Agenzia regionale del lavoro hanno predisposto una presa in
carico orientativa e formativa dei lavoratori disoccupati, in cassa
integrazione e in mobilità, al fine di favorirne la
riqualificazione e la ricollocazione professionale. Al lavoratore
viene offerta, infatti, l'opportunità di partecipare ad uno o più
colloqui con gli operatori del Centro orientamento, al fine di
definire un progetto di sviluppo di competenze coerente con le
richieste del mercato del lavoro, i propri fabbisogni formativi, i
propri obiettivi professionali e di concordare la sua
partecipazione alle iniziative di politica attiva del lavoro
immediatamente disponibili, e più dettagliatamente, sono quelle di
cui darò copia, su come avvengono; l'altro tema è il percorso
orientativo individualizzato, integrabile con delle sessioni di
gruppo per l'elaborazione del progetto formativo e professionale
del lavoratore e per l'apprendimento delle tecniche di ricerca
attiva del lavoro; tirocini orientativi e formativi da realizzarsi
in azienda della durata minima di 200 ore e massima di 960 ore,
integrati con una formazione specifica di 60 ore medie finalizzati
a favorire l'orientamento, lo sviluppo di competenze professionali
e il reinserimento nel mondo del lavoro, è il Centro orientamento
che invia il lavoratore all'ente di formazione con l'indicazione
degli ambiti di tirocinio più funzionali al suo progetto
professionale, quindi è un
mix
fra quella di prima e questi
orientativi. Percorsi formativi di gruppo e individualizzati: si
tratta di moduli formativi della durata questa volta di 40 ore,
anche capitalizzabili fra loro, rivolti a gruppi fra 5 e 15
partecipanti, o individualizzati (piccoli gruppi da 3 a 4
partecipanti), è sempre il Centro orientamento che invita i gruppi
lavoratori dell'ente di formazione, con l'indicazione degli ambiti
più funzionali al progetto.
In secondo luogo esiste un catalogo dell'offerta formativa che
consente ai lavoratori interessati l'immediato inserimento nei
percorsi formativi ed è il frutto di un confronto con aziende e
associazioni di categoria e può essere comunque ampliato ed
integrato in tempi brevi al verificarsi di nuove esigenze
formative, si tratta di:
front office
,
receptionist
-
queste le figure -, segretario studio medico, italiano per
stranieri, promozione e vendita di beni e servizi, piccole
manutenzioni, pizzaiolo, panettiere, pasticcere,
autocad
,
trattamento documenti contabili, elementi di saldatura, assistente
alla poltrona, addetto alle pulizie, percorso di orientamento di
gruppo, queste sono alcune delle situazioni che vengono
proposte.
Infine vi è una decina di corsi di formazione già attivi in
ambito del Fondo sociale europeo, che concernono la qualificazione
e specializzazione per estetiste, la mediazione interculturale, la
creazione di impresa, la neo-imprenditorialità, l'alfabetizzazione
informatica, la ricerca e sviluppo e l'orientamento
professionale.
Se poi ci sono altri chiarimenti, sono disponibile, credo che si
stia facendo, in attuazione ad un piano che è stato condiviso, un
lavoro adesso di adeguamento molto importante che sta cominciando a
dare dei risultati e che penso possa in effetti incontrare il modo
di dare le risposte anche individualizzate o collettive, in maniera
tale da risolvere, per quello che ci è possibile, il problema che -
condividiamo - è molto importante. Grazie.
Presidente
- La parola alla Consigliera Carmela
Fontana.
Fontana (PD)
- Volevo ringraziare intanto l'Assessore
Pastoret, perché mi ha dato una bella notizia, speriamo che vada a
buon fine e questo ci dà la tranquillità che si può ricominciare,
specialmente ai lavoratori della Bassa Valle, perché in questo
periodo sono "messi in ginocchio" sulla questione del lavoro. Mi
sento di spingere forse troppo su questo argomento, perché ho tante
telefonate di lavoratori. La mia proposta era quella di proporre
questo reddito di cittadinanza non perché la Regione non ha fatto
niente per tali persone, io lo so che si è data da fare e ci sono
tanti servizi, ma era proprio per quei lavoratori quando finisce la
cassa integrazione e la disoccupazione... ci sono tanti lavoratori
che non è così automatico... perché ci sono questi corsi di
formazione, c'è questa legge che abbiamo messo in atto, siamo
appena partiti... Mi sembrava allora un'idea buona, visto che c'è
il prossimo bilancio... perché, se glielo dicessi a dicembre, mi
sentirei dire: "non si possono variare i capitoli", sempre se è
fattibile fare un capitolo dove si mettono dei soldi per questi
casi particolari che non hanno diritto alla cassa integrazione o
alla disoccupazione, nel frattempo che trovano lavoro gli davamo...
andiamo verso l'inverno, ci sono i figli da mandare a scuola, il
riscaldamento, le spese di condominio, senza lavoro... la mia
preoccupazione è questa, perché veramente ce ne sono tanti in
questa situazione. Direi se si può fare una riflessione... ben
venga poi se riuscissimo a sistemarli tutti, sarei veramente
contenta che non ci fossero problemi! Mi sembra però che i problemi
ce li abbiamo e sono anche tanti. Grazie comunque.
