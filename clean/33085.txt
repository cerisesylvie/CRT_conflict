Classificazione
INFORMAZIONE
Sistema informativo



Oggetto del Consiglio n. 1559 del 12 gennaio 2011 - Resoconto
OGGETTO N. 1559/XIII - Interpellanza: "Iniziative per la
realizzazione del progetto "Reti amiche"".
Interpellanza
Il Ministero per la Pubblica Amministrazione e l'Innovazione
ha avviato due anni fa il progetto "Reti Amiche" per agevolare il
rapporto fra il cittadino e gli enti pubblici e per consentire a
fasce marginali della popolazione di usufruire dei vantaggi offerti
da Internet e dalle nuove tecnologie dell'informazione.
Il progetto, già attivo in diverse province e regioni
italiane, si è avvalso sin da subito di due reti già pronte al
servizio: Poste Italiane e i Tabaccai. La prima è un'azienda dello
Stato, i secondi sono imprenditori privati legati allo Stato da un
rapporto di concessione in esclusiva per la vendita dei tabacchi e
dei valori bollati.
Le "Reti Amiche" consentono un risparmio per le casse
pubbliche, ampliando i punti di contatto per far sì che il
cittadino non debba fare lunghe code e perdere troppo tempo per
svolgere i vari adempimenti burocratici (multe, bolli auto, canone
Rai, contributi previdenziali per colf e badanti, ritiro della
pensione, ecc.).
Ciò premesso, il sottoscritto Consigliere regionale
Interpella
il Presidente della Regione per sapere:
1) quali contatti ha attivato con Poste Italiane e con la FIT
per dare applicazione al progetto "Reti Amiche" anche in Valle
d'Aosta;
2) quali considerazioni sono emerse dagli eventuali contatti
intervenuti;
3) se intende porre in essere iniziative utili alla
realizzazione del progetto medesimo.
F.to: Tibaldi
Presidente
- La parola al Consigliere Segretario
Tibaldi.
Tibaldi (PdL)
- "Reti amiche" è un progetto che è stato
lanciato due anni fa dal Ministro per la pubblica amministrazione,
Renato Brunetta, con lo scopo di agevolare il rapporto fra il
cittadino e gli enti pubblici e per consentire soprattutto a fasce
marginali della popolazione di usufruire dei vantaggi offerti da
internet e dalle nuove tecnologie dell'informazione. Con questa
interpellanza ci inseriamo nel capitolo che abbiamo affrontato
stamani dell'informatizzazione della pubblica amministrazione e del
beneficio che ne può trarre l'utenza, in particolare "Reti amiche"
si propone, oltre a portare un risparmio nelle casse pubbliche
ampliando i punti di contatto, di evitare al cittadini di fare
lunghe code e perdere troppo tempo per svolgere i più fondamentali
adempimenti burocratici, quali i pagamenti di multe, bolli auto,
canone Rai, contributi previdenziali per colf e badanti, ritiro
della pensione, eccetera. Per realizzare questo progetto, sono
stati coinvolti intorno alla pubblica amministrazione una serie di
enti, fra cui i carabinieri, le banche, i consolati, la grande
distribuzione, le ferrovie, le farmacie, ma in particolare il
Ministro ha voluto partire da due entità già diffuse capillarmente
sul territorio: le Poste italiane e le rivendite dei tabacchi, che
sono agglomerate nell'Associazione FIT (Federazione italiana
tabaccai). Sappiamo che il Ministro Brunetta ha incontrato
recentemente il Presidente Rollandin a Roma, è stato firmato un
protocollo di intesa il 27 ottobre scorso fra le due autorità per
la realizzazione di un programma di interventi innovativi
finalizzati ad incrementare l'accessibilità dei sistemi di
e-government
, fra questi anche "Reti amiche".
Con tale interpellanza, Presidente, le chiediamo se lei ha già
attivato dei contatti con questi due enti: Poste italiane - sulla
cui efficienza proprio in questo periodo non possiamo spendere
grandi parole, perché vediamo che anche gli sportelli valdostani...
in particolare alcuni sono deficitari nella consegna della
corrispondenza - e con la FIT per dare avvio a tale progetto anche
in Valle d'Aosta. La seconda domanda è: qualora siano stati avviati
contatti, quali considerazioni sono emerse dai medesimi; la terza
domanda:
"se intende porre in essere iniziative utili alla
realizzazione del progetto medesimo"
.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Le osservazioni del collega Tibaldi hanno inquadrato il progetto
"Reti amiche", che è un'iniziativa del Ministero per la pubblica
amministrazione e in sostanza intende aumentare i modi di contatto
fra i cittadini e la pubblica amministrazione, al fine di
moltiplicare i canali attraverso i quali i cittadini, grazie
all'interconnessione con reti tecnologiche, pubbliche e private,
possono accedere ai servizi pubblici. Sotto questo profilo,
ricordava il collega che anche noi ci siamo inseriti in un discorso
di collegamento ottimale con il rapporto Ministero/Regioni e tutto
quello che può servire alla pubblica amministrazione. Il progetto è
attivo su tutto il territorio italiano e, come segnalato dalla
documentazione disponibile sul sito internet del Ministero, è
partito con il coinvolgimento dei soggetti che hanno rapporti
particolari di concessione o di diretta colleganza con lo Stato,
utilizzando in particolare Poste italiane e i tabaccai. Il
Ministero della pubblica amministrazione ha quindi sottoscritto
direttamente dei protocolli di intesa con i due enti
soprarichiamati per l'erogazione di alcuni servizi a pagamento a
favore dei cittadini, fra questi la presentazione delle domande di
rilascio e rinnovo di passaporto, dei permessi di soggiorno per i
cittadini extracomunitari presso gli uffici postali italiani, il
pagamento di alcuni contributi INPS come quelli relativi a colf e
badanti, ai riscatti e ricongiungimenti dei periodi contributivi
presso gli uffici postali e i tabaccai, il pagamento all'INAIL
relativo all'assicurazione per gli infortuni domestici presso gli
uffici postali e tabaccai. Questo per ricordare solo alcuni dei
principali servizi resi disponibili nell'ambito dell'iniziativa
"Reti amiche" anche in Valle d'Aosta e che sono in continua
evoluzione sia come copertura del territorio, perché sono
rapportati alle reti esistenti, sia come tipologia di servizi. Per
fare questo, noi non abbiamo dovuto attivare alcuna iniziativa con
Poste o con FIT per l'applicazione in Valle d'Aosta del progetto
"Reti amiche", che ad oggi ha i servizi che ho richiamato e che è
stato avviato anche sul nostro territorio sulla base dei protocolli
d'intesa sottoscritti direttamente fra questi soggetti e il
Ministero.
Per quanto riguarda la terza domanda:
"se intende porre in
essere iniziative utili alla realizzazione del progetto
medesimo"
, è opportuno ricordare che con l'avvio operativo nel
2010 della gestione regionale della competenza del tributo della
tassa automobilistica, trasferito dallo Stato alla Regione con
decreto n. 13/2008, l'Amministrazione regionale ha mantenuto quali
punti di riscossione gli sportelli delle Poste e della FIT già
esistenti sul territorio, confermando anche sul servizio regionale
capillarità di accesso, competizione fra le reti e percorso di
innovazione promosso dallo Stato, quindi ci siamo mantenuti sullo
stesso filone già introdotto nell'ambito del raccordo esistente. La
Giunta regionale condivide le finalità generali dell'iniziativa
"Reti amiche" con una particolare attenzione alla semplificazione
dei rapporti fra i cittadini e la pubblica amministrazione anche
regionale, all'accesso di tutte le fasce della popolazione ai
vantaggi delle nuove tecnologie e alla riduzione della mobilità
fisica a vantaggio di quella virtuale, tant'è vero che lo scorso
ottobre abbiamo sottoscritto il protocollo d'intesa con il Ministro
Brunetta finalizzato a sviluppare la collaborazione con il
Ministero competente in una serie di ambiti riferibili anche al
miglioramento e alla semplificazione dei servizi ai cittadini. Fra
gli ambiti oggetto del protocollo la collaborazione finalizzata
all'attuazione e all'implementazione delle migliori pratiche
tecnologiche e organizzative riguarderà anche l'iniziativa "Reti
amiche", anche al fine di valutare ed eventualmente mettere in atto
delle iniziative di interesse regionale che rispondano alle
finalità del progetto.
Noi quindi raccogliamo il suggerimento che il collega ha voluto
dare, dicendo che delle novità a livello di impostazione non sono
necessarie in quanto automaticamente siamo collegati anche grazie
al protocollo di intesa. Seguiremo ulteriori eventuali novità a cui
abbiamo già aderito, quindi siamo perfettamente coscienti della
bontà dell'iniziativa che è stata introdotta e a cui avevamo già
partecipato firmando il protocollo che ci inserisce a pieno titolo
in questo nuovo canale.
Presidente
- La parola al Consigliere Segretario
Tibaldi.
Tibaldi (PdL)
- Aggiungo due considerazioni, Presidente,
nel ringraziarla per la risposta. È vero che i protocolli sono
stati siglati fra il Ministero e gli enti anzidetti, quindi le
Poste italiane e la FIT - che sono i più capillarmente diffusi sul
territorio nazionale e anche su quello regionale -, per cui è vero
che l'input parte da questo accordo e la Regione teoricamente può
stare anche a guardare che ciò venga effettuato nel migliore dei
modi; però è altrettanto vero che voi avete siglato un protocollo
di intesa con il Ministro Brunetta per far sì che si incrementi
l'accessibilità ai sistemi di
e-government
. Io, leggendo
quello che avete siglato nel protocollo, vedo che questo documento
è rafforzativo di un impegno che la Regione si assume per agevolare
il rapporto fra pubblica amministrazione, cittadini e imprese, al
fine di migliorare l'offerta dei servizi regionali. In particolare
leggo che la Regione Valle d'Aosta adotterà ogni strumento idoneo
per prevenire il rischio di corruzione e di illeciti a danno della
pubblica amministrazione, fra questi, lei si ricorderà meglio di
me, si segnalano - leggo -
"i patti di integrità in materia di
evidenza pubblica e l'adesione al decimo principio del Global
Compact promosso dalle Nazioni Unite"
. Inoltre la corretta e
tempestiva attuazione degli interventi di innovazione sarà
garantita da un apposito comitato tecnico nominato pariteticamente
dalle parti: Stato, Ministero, Regione. Non so se questo comitato
sia stato nominato, non le ho posto la domanda pensando che magari
lei me lo avrebbe detto...
(interruzione del Presidente della Regione, fuori
microfono)
...non è ancora stato fatto... il protocollo poi sappiamo che ha
una durata di tre anni e può essere rimodulato con cadenza
semestrale. I protocolli sono carte importanti, carte che si fanno
scrivere, carte che contengono principi importanti, principi la cui
applicazione, effettuazione e concretizzazione è auspicabile, ma mi
risulta che, da un lato, le Poste italiane in Valle d'Aosta siano
piuttosto claudicanti sotto il profilo del servizio - qui non c'è
una responsabilità diretta della Regione, ma gli sportelli postali
valdostani hanno dato segni di abbandono del territorio e del
servizio in una maniera progressiva anche piuttosto rapida in
questi ultimi 5 anni, qui poi abbiamo anche colleghi che hanno
lavorato nel settore postale e lo possono testimoniare direttamente
- e, d'altro canto, so che l'adesione a questo sistema del progetto
"Reti amiche" non è stata fatta dai tabaccai in massa, anche perché
quel progetto comporta l'acquisizione di strumentazioni particolari
che hanno un costo. È quindi un'adesione ancora limitata e, di
fatto, il progetto "Reti amiche", nonostante le buone intenzioni
manifestate dal Presidente, in cui riponiamo la massima fiducia,
nonostante le buone intenzioni contenute nel protocollo siglato,
rimane ancora una rete ricca di buchi e carica di incognite, perché
il cittadino non può recarsi direttamente da un tabaccaio, o presso
un ufficio postale e vedere soddisfatta immediatamente la sua
richiesta di adempimento burocratico.
Concludo dicendo questo, Presidente: facciamo tesoro delle
vostre buone intenzioni, ma suggeriamo che, poiché si tratta di un
protocollo rafforzativo, questa forza in più sia dedicata ad
un'accelerazione e ad un miglioramento di un servizio che risulterà
più efficace per il cittadino con un minimo impegno anche da parte
della Regione.
