Classificazione
ENERGIA



Oggetto del Consiglio n. 1423 del 24 marzo 2022 - Resoconto
OGGETTO N. 1423/XVI - Approvazione di mozione: "Impegno a
sostenere ogni iniziativa promossa a tutti i livelli istituzionali
finalizzata alla definizione di interventi di riduzione dei costi
dell'energia e dei carburanti".
Bertin (Presidente) -
Passiamo al punto n. 47. Per
l'illustrazione della mozione, il Consigliere Aggravi.
Aggravi (LEGA VDA) -
Quando parliamo di carburanti, penso
che a tutti noi venga in mente la fine del regime dei buoni benzina
a decorrere dal gennaio 2010 e, in un momento in cui il prezzo del
carburante ha raggiunto livelli alti, è qualcosa che ci fa pensare
a un tempo passato che qualcuno ha vissuto in modo pieno e qualcun
altro ricorda soltanto nella sua forma materiale, proprio del buono
che veniva staccato alla pompa di benzina.
A fronte di questo possiamo dire che se andiamo a vedere quello
che oggi è stato fatto a livello nazionale, siamo di fronte al
sesto intervento, l'ultimo è il Decreto Legge "Tagliaprezzi" che
prima con un Decreto del Ministero dell'economia e finanze, poi
invece con il Decreto legge del 21 marzo n. 21, appunto il
"Tagliaprezzi" si è dato corso in questo caso a un intervento che,
a vario titolo, ha una copertura di circa 3 miliardi di euro.
Riduzione dell'accisa su benzina e gasolio, credito d'imposta a
favore d'imprese per l'acquisto di energia elettrica e gas
naturale, estensione del valore Isee per l'accesso al bonus sociale
dell'elettricità, rateizzazione delle bollette di elettricità e gas
per le imprese, credito d'imposta per l'acquisto di carburanti per
l'esercizio delle attività agricole e della pesca sono tutta una
serie d'interventi di cui poi in particolare quello più visivo che
tutti noi possiamo vedere nei prezziari delle pompe di benzina è
quello relativo, che ha una riduzione, limitata a trenta giorni, di
25 centesimi per litro sull'accisa della benzina e sul gasolio e di
8,5 centesimi invece per kg di GPL ed è un intervento che su questi
3 miliardi pesa circa per 900 milioni di euro.
Sono interventi tampone possiamo dire e probabilmente non
saranno gli unici.
L'impennata dei prezzi continua, la difficoltà di comprendere
anche alcune dinamiche resta e quindi questa mozione - sottoscritta
dal gruppo Lega Vallée d'Aoste, dal gruppo di Pour l'Autonomie e
dal collega Baccega - vuole impegnare il Governo regionale a
sostenere ogni iniziativa promossa nell'ambito di ogni sede
istituzionale utile, finalizzata alla definizione d'interventi
volti alla riduzione dei costi dell'energia e dei carburanti e in
particolare a chiedere ai nostri rappresentanti in seno al
Parlamento italiano di sostenere parimenti ogni iniziativa
utile.
Lo abbiamo detto in realtà anche in questo Consiglio e anche
negli altri Consigli che qualcosa si potrà fare, ma costa molto e,
soprattutto a livello regionale, abbiamo le armi spuntate, ed è per
questo che la mozione rimanda a un intervento che deve avvenire
altrove, lo strumento che abbiamo sono i nostri rappresentanti in
seno al Parlamento italiano, la volontà è quella, seppur presentata
da una parte, di cercare il consenso dell'intera Aula consiliare
perché penso che questo, al di là di come la si pensi e al di là
delle posizioni, è un obiettivo che tutti noi dovremmo portare
avanti.
Sicuramente potremmo dire che, rispetto agli interventi che ho
in sintesi rappresentato precedentemente, pesa poco, perché è un
impegno, ma possiamo dire che è comunque un messaggio, e sarebbe
bello avere un messaggio di unità da parte di tutta l'Aula, per un
impegno concreto laddove ce ne sia la possibilità, vuoi con il
voto, vuoi anche con una sorta di
moral suasion
che ognuno
di noi può fare, laddove è possibile, cercare di dar corso a
interventi di riduzione dei costi dell'energia e dei carburanti,
seppur limitati nel tempo, seppur adeguati anche al momento, perché
ricordiamo che sicuramente il Decreto legge - che tra l'altro
adesso è in fase di conversione - ha una durata limitata, però in
una situazione di questo genere è anche complicato e genera
ulteriori distorsioni andare a identificare degli interventi che
non sono purtroppo strutturali, pensiamo ad esempio a chi ha il
rischio d'impresa nell'ambito della vendita dell'energia o comunque
di prodotti di natura energetica, che magari ha fatto degli
acquisti in determinati momenti con determinati costi e poi
successivamente si trova a dover agire di conseguenza.
In questa situazione le distorsioni chiamiamole dei prezzi sono
notevoli e a vario titolo coprono tutti gli attori coinvolti.
Oggi abbiamo presentato un'iniziativa, ricordando che anche
l'Amministrazione regionale è un utente delle forniture, così come
le sue partecipate; diciamo che questa è una crisi ed è un costo
che colpisce tutti quanti perché comunque energia e carburanti -
cioè riscaldamento e qualsiasi altro minimo elettrodomestico - pesa
sul costo, diremmo sul conto economico di ognuno di noi e in
particolare delle famiglie valdostane.
Poniamo quindi all'attenzione del Consiglio questo impegno e
chiediamo a tutti i gruppi di sostenerlo, affinché questa mozione
non sia di parte ma sia di tutto il Consiglio regionale.
Presidente -
La mozione è stata presentata. Apriamo la
discussione generale. Chi intende intervenire in discussione
generale si prenoti. Non vedo richieste, nel caso in cui non ci
siano richieste, chiudo la discussione generale. La discussione
generale è chiusa. Per il Governo l'Assessore Bertschy ne ha
facoltà.
Bertschy (AV-VdA Unie) -
A nome del Governo e della
maggioranza, per dichiarare che siamo a favore della mozione che
ovviamente impegna tutti noi nei differenti ruoli politici a
sostenere in ogni sede la necessità di raggiungere l'obiettivo di
mettere in campo dei provvedimenti che possano in questo momento
essere utili a calmierare una situazione che non abbiamo ancora
compreso fino a che punto si svilupperà, quindi il presidio
politico da parte di tutti i gruppi consiliari - in ogni momento di
confronto, a partire da quelli interni ai gruppi, arrivando, per
chi ha la possibilità di farlo, fino al Governo nazionale, per noi
come Governo all'interno delle nostre Commissioni, per il
Presidente in conferenza Regioni - è necessario per cercare di
tutelare al meglio il lavoro che stiamo facendo.
Dicevo ieri che, come Regione Valle d'Aosta all'interno della
nostra Commissione per esempio abbiamo chiesto di emendare la parte
di articolo dove si prevede di portare anche al 5% l'aliquota
I.V.A. che riguarda il teleriscaldamento, che oggi è esclusa
rispetto alle altre energie, poi ci sono altre iniziative in
corso.
Noi siamo a favore e ovviamente faremo la nostra parte con
l'attenzione che abbiamo manifestata ieri, in occasione di una
delle iniziative da parte di Pour l'Autonomie. Da parte nostra c'è
la volontà di fare oltre a quello che già stiamo facendo, come
tutta una serie di incontri con le associazioni di categoria, con
le associazioni di consumatori con le quali abbiamo incontrato le
società che commercializzano energia per cercare di trovare le
migliori soluzioni per sostenere anche un'operazione relativa alla
rateizzazione che oggi con l'ultimo Decreto è stata estesa a
ventiquattro mesi.
Ci sono delle azioni in questo momento che sono a sostegno
dell'economia delle famiglie e altre che dovremo mettere in campo
cercando di realizzarle con la stessa serietà che abbiamo avuto
negli ultimi due anni. Ieri il consigliere Carrel ha concluso il
suo intervento dicendo che bisogna aspettare fino a giugno: è così
perché all'interno del nostro bilancio oggi non ci sono
disponibilità così importanti per fare un intervento; quello che
possiamo fare è quello che abbiamo fatto nel 2020 e nel 2021:
cercare di accelerare i lavori dell'assestamento per avere in
disponibilità risorse che vediamo che devono essere sempre più
cospicue, perché pochi minuti fa una parte dei gruppi del Consiglio
si è espressa per acquistare il Castello. Ci sono una serie di
leggi che stanno arrivando che prevedono gli impegni finanziari,
quindi speriamo di avere risorse per dare risposta a tutti gli
obiettivi che i gruppi politici vogliono portare a casa.
Per quanto ci riguarda, il lavoro che si sta facendo è il lavoro
fatto nell'ultimo periodo: stiamo aspettando che la Chambre
concluda le sue iniziative e ora che è posizionata, anche in
riferimento a livello nazionale, sulle fasce Isee per le famiglie,
dovremo capire se rendere come in passato complementari i nostri
interventi o se colmare le iniziative per quello che oggi i vari
Decreti non hanno sviluppato.
Quindi massimo sostegno all'iniziativa, lavoro in corso per
realizzare dei provvedimenti a sostegno delle famiglie e delle
imprese in attesa di avere le disponibilità finanziarie per fare
degli interventi che possano essere utili a dare continuità al
lavoro che si è fatto in questi due anni con la stessa attenzione e
con la stessa concretezza.
Presidente -
Vi sono altri interventi? Non vedo
prenotazioni. Possiamo mettere in votazione la mozione. La
votazione è aperta. La votazione è chiusa.
Presenti, votanti e favorevoli: 34
La mozione è approvata all'unanimità.
