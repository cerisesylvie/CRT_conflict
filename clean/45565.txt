Classificazione
ENERGIA
Risparmio energetico e fonti alternative
TRASPORTI E VIABILITÀ
Viabilità



Oggetto del Consiglio n. 2233 del 4 aprile 2023 - Resoconto
OGGETTO N. 2233/XVI - Interpellanze: "Proroga dell'esenzione
della tassa di circolazione per i veicoli a motorizzazione ibrida o
ad idrogeno immatricolati dal 1° gennaio 2023" e "Reintroduzione
dell'esenzione della tassa di circolazione per i veicoli con doppia
alimentazione termico/elettrica o ad idrogeno immatricolati da
gennaio 2023".
Bertin (Presidente) -
I punti n. 7 e 8 dell'ordine del
giorno sono affrontati congiuntamente. Consigliere Marquis per
l'illustrazione.
Marquis (FI) -
Abbiamo presentato questa iniziativa in
ambito della tassa di proprietà, perché abbiamo preso atto che
nella legge di stabilità del 2020 è stata estesa l'esenzione che
era stata introdotta nella legge n. 24 del 2016 per i veicoli con
doppia alimentazione termico elettrica o a idrogeno, e questo per i
mezzi appartenenti alla categoria M1 e N1, trasporto persone e
trasporto merci, che erano stati immatricolati dal primo gennaio
2020 al 31 dicembre 2022. Si trattava di un'esenzione quinquennale,
quindi significa che per tutti questi mezzi ci sarebbe un'esenzione
fino al 2027.
Stride il fatto che dal primo gennaio 2023, per tutti i mezzi
che vengono immatricolati, non viene più riconosciuta l'esenzione,
e questo va un po' in controtendenza rispetto a quelli che sono gli
obiettivi di perseguire una regione
fossil fuel free
, così
come previsto anche dal quadro strategico regionale. Si poteva
probabilmente fare un intervento in
decalage
per arrivare al
2027 anche per tutti coloro che immatricolavano i mezzi dal 2023,
2024 e 2025, così come hanno fatto anche delle altre Regioni.
Con quest'iniziativa si chiede qual è il ragionamento che è
stato fatto per ridurre o cessare quest'iniziativa dal primo
gennaio 2023 e se c'è la volontà di poter recuperare questa
situazione nei prossimi mesi, perché potrebbe essere un'iniziativa
positiva per incentivare l'acquisto di mezzi che tendenzialmente
portano a ridurre le emissioni in atmosfera e quindi a migliorare
la qualità dell'aria.
Presidente -
Consigliere Distort, a lei la parola.
Distort (LEGA VDA) -
Repetita iuvant
. Mi unisco a
quanto ha appena esposto il collega Marquis, ribadendo il fatto
che, con la legge di stabilità per il 2020, si era estesa
l'esenzione, introdotta dalla legge regionale n. 24 del 2016 per i
veicoli con doppia alimentazione termico elettrica o a idrogeno, ai
mezzi appartenenti alla categoria M1 e N1 immatricolati dal primo
gennaio 2020 al 31 dicembre 2022. È ovviamente noto che questa
disposizione legislativa della legge di stabilità, con la proroga
contenuta, è scaduta il 31 dicembre 2022 e dal primo gennaio 2023
questi tipi di veicoli non beneficiano più dell'esenzione.
Considerando che, come ha già anticipato il collega Marquis,
l'esenzione della tassa automobilistica, per i veicoli a basso
impatto ambientale, costituisce un'incentivazione all'orientamento
delle scelte verso questa tecnologia, nell'obiettivo di ridurre le
emissioni e quindi in coerenza con i principi sia
fossil fuel
free
che direttamente così anche come richiamati nella
strategia di sviluppo sostenibile della Valle d'Aosta 2030,
integrata con il quadro strategico regionale, approvata in una
delle sedute precedenti del Consiglio.
A nome quindi del gruppo Lega Valle d'Aosta interpelliamo il
Governo regionale per sapere in base a quale visione strategica si
è scelto di non prorogare l'esenzione della tassa di circolazione
per i veicoli a motorizzazione ibrida o a idrogeno immatricolati
dopo il gennaio 2023 e quali sono gli intendimenti in merito
all'eventualità di considerare la proroga di esenzione, da
estendere anche per i veicoli di tale tecnologia e di tale
tipologia immatricolati dopo il primo gennaio 2023.
Presidente -
Risponde il Presidente della Regione, ne ha
facoltà.
Testolin (UV) -
Penso che queste due interrogazioni diano
modo di sviluppare la tematica in merito alla proroga
dell'esenzione delle tasse automobilistiche per i veicoli ibridi.
La Regione Valle d'Aosta, con l'articolo 28 della legge regionale
n. 24 del 2016, aveva concesso l'esenzione dal pagamento delle
tasse automobilistiche, in relazione ai veicoli nuovi di categoria
M1 autovetture, N1 autocarri leggeri, immatricolati dal primo
gennaio 2017 al 31 dicembre del 2019. Nel corso del 2019 era stato
ritenuto che il periodo di agevolazione, definito in un triennio,
potesse essere troppo breve ai fini dell'obiettivo
dell'incentivazione alla sostituzione di parte del parco veicoli
circolanti meno inquinanti, ragione per cui l'esenzione è stata
estesa per un ulteriore triennio, ovvero fino al 31 dicembre del
2022, così come spiegato anche dai colleghi.
Fin dalla sua creazione, era stata concepita quale misura
temporanea di stimolo per la sostituzione dei veicoli più datati
con veicoli recenti, rispondenti alle nuove normative delle
emissioni di CO2. Non è mai stato considerato che l'esenzione
potesse diventare una misura a regime, pertanto al termine del
periodo di incentivazione, come doveroso, sono state effettuate le
valutazioni sull'impatto della misura di agevolazione in
questione.
In relazione al segmento delle autovetture, stando ai dati
pubblicati dall'Automobile Club d'Italia, si rileva che nel 2017 le
autovetture immatricolate in Valle d'Aosta risultavano essere un
totale di 6253. Tra queste, la categoria maggiormente rappresentata
era costituita dalle vetture a benzina, con 3058 nuovi veicoli,
mentre i nuovi veicoli ad alimentazione ibrido benzina erano 242. A
distanza di cinque anni, nel 2021, ultimo anno disponibile a oggi,
si registra che il numero di nuovi veicoli iscritti al PRA è di
8020, di cui 2822 alimentati a benzina, 3196 ad alimentazione
ibrido benzina e 56 ad alimentazione ibrido gasolio. I dati
definitivi relativi al 2022 non sono ancora pubblicati, ma mostrano
un andamento simile al 2021, annoverando circa 3200 nuove
immatricolazioni di autovetture ad alimentazione ibrido benzina e
67 nuove auto ad alimentazione ibrido gasolio.
Se si considera soltanto il numero di immatricolazioni
riconosciute come ibride, la disposizione agevolativa introdotta
nel 2017 ha pienamente esplicitato la sua funzione di stimolo sulle
scelte di acquisto dei veicoli. Di conseguenza, la valutazione
dell'agevolazione porta a ritenere raggiunto l'obiettivo prefissato
nel 2017 e, in considerazione anche delle evoluzioni nel frattempo
intervenute sul mercato automobilistico, non più reiterabile.
Inoltre, in relazione alla diffusione delle autovetture, è stata
registrata nel periodo considerato un'evoluzione, determinata
essenzialmente da ragioni commerciali, riguardo alle specifiche
tecniche dei veicoli per poterli considerare ibridi. Sono state
introdotte diversificazioni nel significato di ibrido, creando una
graduazione della capacità di interazione tra motore elettrico ed
endotermico. A oggi esistono sul mercato veicoli definiti
mild
hybrid, full hybrid
e
hybrid plug in
.
Le autovetture mild hybrid hanno una batteria piccola di circa
mezzo kilowatt/ora che si ricarica in frenata e decelerazione; il
motore elettrico aiuta il termico nelle operazioni più dispendiose,
ma non possono ricaricare in solo elettrico. Sono ormai le più
diffuse, sono quelle che costano meno, ma anche quelle con impatto
minore in termini di beneficio sui consumi ed emissioni, proprio
quello che si vorrebbe ottenere invece come obiettivo ambientale.
La tecnologia mild hybrid è introdotta sempre più spesso come
complemento per i motori di utilitarie e compatte, come ad esempio
la Fiat 500, per citarne una, o l'intera gamma Suzuki e anche molte
altre.
Le vetture con sistema full hybrid hanno una batteria un pochino
più importante, in media 1,5 kilowatt/ora, si ricaricano in
frenata, in decelerazione e in marcia nei momenti di massima
efficienza del motore termico e possono percorrere alcuni
chilometri in solo elettrico. Hanno un buon impatto in fatto di
riduzione di consumi ed emissioni, ma il prezzo è sicuramente più
alto delle mild hybrid.
Infine le ibride plug in hanno batterie ancora più grandi, fino
a 18 kilowatt/ora, si ricaricano in parte con lo stesso sistema
delle full hybrid, ma anche e soprattutto collegandosi alla rete
elettrica. Possono percorrere fino a circa 50 chilometri in
elettrico e, se usate nella maniera corretta, permettono di
ottenere consumi ed emissioni molto vicine a quelli delle auto
elettriche. Di contro, il peso è molto elevato e quando usate in
modalità termica, consumano di più delle alternative non
elettrificate. Rispetto a queste ultime, hanno anche un prezzo
molto più elevato.
Tale sviluppo del mercato ha comportato una distorsione
nell'utilizzo delle agevolazioni fiscali legate ai veicoli ibridi,
in ragione del fatto che a oggi esistono marche automobilistiche
che propongono modelli omologati in tutte le loro varianti come
ibridi pur trattandosi di mild hybrid, quindi apparentemente
conformi all'obiettivo di riduzione delle emissioni inquinanti.
Si specifica che, con riferimento alle immatricolazioni di
autovetture ibride in Valle d'Aosta, dai dati forniti
dall'Automobile Club d'Italia, si è registrato che nel 2021 i
modelli maggiormente acquistati sono stati delle mild hybrid ad
alimentazione ibrido benzina, e più precisamente Fiat Panda 1000
con 1543 unità, Lancia Y 1000 con 366 veicoli, Fiat 500 1215 unità,
mentre nel 2022 i modelli con alimentazione ibrida maggiormente
acquistati sono stati la Panda 1000 con 1579 unità, Fiat 500 con
321 unità e Lancia Y con 90 unità.
Stando ai dati disponibili, parrebbe che la norma di
agevolazione esistente nella regione abbia comportato di fatto la
concessione di un beneficio fiscale per lo più a veicoli che non
risultano essere effettivamente meno inquinanti rispetto alle loro
omologhe con alimentazione non ibrida, provocando una disparità di
trattamento tra i contribuenti non giustificata dalle ragioni
ambientali che l'avevano originariamente motivata. D'altra parte,
va altresì considerato che, essendo il sistema fiscale italiano
improntato sulla progressività della tassazione in relazione alla
capacità contributiva dei cittadini, in considerazione del fatto
che le autovetture ricomprese nella categoria full hybrid e plug in
hanno costi di acquisto generalmente più elevati rispetto alle
altre autovetture, l'eventuale introduzione di un'agevolazione solo
per tali categorie si porrebbe quale intervento a favore di
categorie di contribuenti con capacità contributiva più elevata,
quindi meno giustificabile sul piano dell'equità fiscale.
Infine, per quanto riguarda le categorie degli autocarri
leggeri, in base ai dati disponibili dell'Automobile Club d'Italia,
emerge che nel 2017 non è stato immatricolato alcun autocarro ad
alimentazione ibrida e a distanza di cinque anni, ovvero nel 2021,
i veicoli ibridi immatricolati sono soltanto 23 su un totale di 783
nuovi autocarri leggeri iscritti al PRA.
Di fatto parrebbe che l'incidenza delle immatricolazioni di
veicoli ibridi sia determinata dall'offerta del mercato e non dalla
presenza di agevolazioni sulle tasse automobilistiche. Si deve
prendere atto quindi che la misura agevolativa concessa per tale
categoria di veicoli è risultata sostanzialmente inefficiente e che
pertanto non pare ragionevole una sua reiterazione.
In sintesi, la logica con cui l'agevolazione in esame non è
stata riproposta è l'elevata diffusione raggiunta dai veicoli
ibridi e la necessità di incentivare veicoli ancora meno
inquinanti, quali appunto quelli elettrici, per i quali la nostra
Regione ha disposto ulteriori tre anni supplementari di esenzione
dal pagamento del bollo rispetto ai cinque anni concessi dalla
normativa statale.
Io direi, per concludere, che quest'aspetto delle varie
tipologie di ibrido era già stata oggetto di attenzione, nel
momento in cui si era deciso di sostenere l'acquisto da parte di
privati solo per le plug in, che sono quelle che effettivamente
hanno un impatto più importante; questa decisione va un po' in
quella stessa linea di comportamento.
Presidente -
Per la replica consigliere Marquis.
Marquis (FI) -
La ringraziamo per la lunga e articolata
risposta che ci ha letto e che hanno preparato gli uffici, molto
tecnica direi. Adesso vorrei provare a ricondurre la questione a un
profilo politico.
Credo che quando si parli di inquinamento dell'aria, non si
possano considerare raggiunti gli obiettivi: si è fatto un pezzo di
strada, c'è ancora tanto da fare e quindi tutto quello che si
riesce a fare a livello incrementale è una cosa positiva rispetto
allo
status quo
, per arrivare a una situazione migliore di
quella che stiamo vivendo.
Credo che i comportamenti dei cittadini possano essere ritenuti
analoghi in tutte le regioni, perché non penso che in Valle d'Aosta
ci sia un orientamento diverso all'acquisto dei veicoli di quello
che possa essere riscontrato nelle altre regioni; viviamo
sostanzialmente le stesse situazioni a livello di approccio. Quello
che fa specie è che a questo riguardo, nonostante lei ha detto che
qui si tende sostanzialmente a cercare di privilegiare l'acquisto
di mezzi ancora meno inquinanti, le altre Regioni mantengono la
contribuzione o il sostegno alle iniziative sia nel settore
dell'ibrido, sia nel settore dei veicoli elettrici. Solo per fare
alcuni esempi, il Piemonte, la Liguria, il Trentino-Alto Adige, il
Friuli-Venezia-Giulia, la Sicilia, continuano ad applicare i tre
anni di esenzione della tassa di proprietà. Credo che anche loro
abbiano fatto le loro valutazioni e se hanno mantenuto
l'applicazione significa che ci sono dei benefici che vengono
perseguiti attraverso l'incentivazione di determinati
comportamenti, diversamente non l'avrebbero fatto.
Credo che da parte nostra ci sia un approccio insufficiente e
che denota anche una scarsa sensibilità verso l'argomento, perché
se da una parte cerchiamo di perseguire degli obiettivi, dall'altra
lanciamo la palla, ma poi diciamo no, per adesso basta, forse
abbiamo raggiunto l'obiettivo, possiamo anche accontentarci, perché
pensavamo peggio, invece abbiamo ottenuto dei buoni risultati e la
gente adesso dovrebbe camminare con le proprie gambe. Noi riteniamo
che questo non sia così condivisibile e ci rincresce che non ci sia
la volontà da parte del Governo di prendere in esame la
reintroduzione dell'esenzione per chi acquista questi veicoli.
Presidente -
Consigliere Distort, a lei la parola.
Distort (LEGA VDA) -
Grazie presidente Testolin per la
risposta dettagliata: una vera e propria indagine di mercato.
Questa interrogazione da parte nostra non voleva essere
minimamente un manifesto ambientalista, perché non siamo
particolarmente sedotti da una battaglia per l'ambiente che si
fonda sul dogmatismo della tecnologia elettrica, che premia tra
l'altro l'industria cinese e contribuisce all'incremento del
consumo di risorse non rinnovabili per la filiera di questa
produzione industriale. Quello che era importante per noi invece
era mettere in atto e portare l'attenzione a un problema di
coerenza.
Il fatto che il Governo regionale faccia delle riflessioni sulla
sostenibilità di una scelta indirizzata proprio all'incentivazione
dell'elettrico e con tutto quanto ne consegue a livello di filiera
mondiale, è assolutamente lecito e doveroso. Il problema è che a
questo punto voi dovete mettervi d'accordo come Giunta su come
procedere, perché nel documento di strategie e sviluppo sostenibile
della Valle d'Aosta 2030, integrato con il quadro strategico
regionale, proposto dalla Giunta e approvato dalla maggioranza in
Consiglio, a pagina 61 al punto 2.1.4. si dice (voi avete detto):
"Il raggiungimento degli ambiziosi obiettivi regionali in campo
energetico ambientale non può prescindere da un intervento
importante sul settore della mobilità e dei trasporti, responsabili
di una parte importante delle emissioni inquinanti, e con un
rapporto tra il numero di autoveicoli e popolazione tra i più alti
in tutta Italia. Un complesso di azioni coerenti con l'obiettivo
fossil fuel free
e internamente con la direttrice strategica
5.1, la cui priorità va a incidere sulla domanda di mobilità e
sull'adozione di tecnologie in grado di abbattere in maniera
importante i consumi e le emissioni del trasporto pubblico e
privato. In quest'ottica si collocano le azioni previste su vari
ambiti, in particolare sia di attenzione - avete scritto voi - di
incentivazioni di veicoli a basse emissioni di carbonio, nel
pubblico come nel privato". Questo l'avete scritto voi!
Oggi venite a riferirci delle considerazioni che possono essere
anche condivisibili ma, a questo punto, che cosa è successo? Un
piccolo corto circuito a distanza di pochi mesi? Voi avete avviato
una linea, scritto nero su bianco una linea e ve la siete
approvata, ma oggi venite a dire che in base a questo punto, che è
esattamente contenuto all'interno di questo documento da voi
prodotto, voi prendete una direzione diversa. Forse è il caso che
insieme alle indagini di mercato, facciate anche un'indagine di
coerenza nell'ambito del programma di Governo.
