Classificazione
SPORT E TEMPO LIBERO
Infrastrutture ricreativo-sportive


Resoconto integrale del dibattito dell'aula
Oggetto del Consiglio n. 840 del 23 settembre 1999 - Resoconto
OGGETTO N. 840/XI Stato dei lavori di realizzazione del
Palazzetto dello sport in Comune di Gressoney-Saint-Jean.
(Interpellanza)
Interpellanza Richiamate le precedenti iniziative consiliari
presentate in merito alla realizzazione del Palazzetto dello Sport
nel comune di Gressoney Saint Jean, dal costo di 10 miliardi e 370
milioni di lire;
Ribadita la necessità di concludere la struttura sportiva nel
più breve lasso di tempo, visto e considerato
l’aggiudicazione dell’appalto per i
lavori risale all’anno 1991;
Presa visione della deliberazione di Giunta regionale n. 2831
del 23 agosto 1999, dove si evidenzia l’ulteriore
necessità, da parte della Direzione lavori, di eseguire alcune
varianti al piano lavori, che richiedono una proroga di ulteriori
novanta giorni all’ultimazione dei lavori, proroga
concessa dalla Giunta regionale;
Richiamata la risposta fornita il 17 gennaio scorso
dell’Assessore regionale alle Opere pubbliche in
base alla quale i lavori avrebbero dovuto concludersi entro il
corrente mese;
Tenuto conto dell’importanza della struttura dal
punto di vista turistico – sportivo per
l’intero comprensorio Walser;
Considerati gli alti costi sostenuti finora
dall’Amministrazione regionale per il raggiungimento
dell’obiettivo sopracitato;
i sottoscritti Consiglieri regionali
Interpellano
la Giunta regionale per conoscere:
1. se ritiene ammissibile il fatto che, dopo quasi nove anni di
lavori, la Direzione lavori si accorga solamente ora, quasi
all’ultimazione, della necessità di apportare
ulteriori varianti;
2. lo stato attuale dei lavori di edificazione di detto
Palazzetto dello Sport;
3. quale sarà il nuovo termine di conclusione dei lavori.
F.to: Lanièce - Collé
Presidente
La parola al Consigliere Lanièce.
Lanièce (Aut)
In diverse occasioni abbiamo già discusso in
quest'aula il problema della costruzione del Palazzetto dello sport
di Gressoney a causa degli annosi ritardi per la conclusione della
costruzione, che ormai tutti stiamo aspettando da tempo.
Il costo della struttura sportiva, importantissima dal punto di
vista turistico-sportivo per l'intero comprensorio Walser e più in
generale per la Valle del Lys, si aggira sugli 8-9 miliardi e mi
sembra evidente la necessità di concludere la costruzione della
struttura sportiva nel più breve lasso di tempo visto che
l'aggiudicazione dell'appalto dei lavori risale al 1991. Prima si
parlava di 10 anni passati per un progetto per far partire i
lavori, qui invece sono passati nove anni da quando è partito il
progetto e siamo ancora in attesa di vedere la costruzione e si
tratta di un importo di 8 miliardi.
Se si pensa che per realizzare la sala che si trova sotto di
noi, che è costata 5 miliardi, si sono impiegati solo 8 mesi, viene
da riflettere.
Purtroppo lo scorso 23 agosto la Giunta regionale ha approvato
una delibera con la quale concede 90 giorni di proroga per la
necessità, da parte della direzione dei lavori, di eseguire alcune
varianti al piano lavori. La proroga è stata concessa senza nessun
problema anche se lo scorso 17 gennaio, a seguito di una mia
interpellanza, l'Assessore regionale alle opere pubbliche aveva
assicurato che i lavori si sarebbero conclusi entro il mese di
settembre; invece adesso andremo a finire nel 2000, sempre che
tutto vada bene, perché con la proroga ci vogliono ancora tre mesi
da settembre e se si tiene conto che comunque le condizioni
meteorologiche a Gressoney sono un po' diverse di quelle ad Aosta,
probabilmente si finiranno i lavori a primavera inoltrata, sempre
che non ci siano ulteriori perizie suppletive, e poi ci saranno da
chiedere autorizzazioni varie, gli arredi e noi avremo a
disposizione un Palazzetto dello sport probabilmente verso la fine
dell'estate 2000. Purtroppo perderemo un'ulteriore occasione di
poter offrire ai nostri turisti, che speriamo il prossimo anno
siano numerosi, una struttura per svolgere sport e attività
differenziate.
Quindi chiediamo se sia ammissibile il fatto che dopo quasi 9
anni che si sta seguendo questa vicenda, tenuto conto dei problemi
avuti dalle società affidatarie, si arrivi all'ultimo mese quasi
per scoprire che bisogna ancora fare un'ulteriore perizia
suppletiva e quindi chiedere un ulteriore rinvio di alcuni mesi.
Non è una colpa che faccio all'Assessore, ma sta di fatto che
quest'ulteriore perizia ci ha un po' sorpresi e quindi vorremmo
sapere in quale stato sono attualmente i lavori di edificazione del
Palazzetto dello sport e quando potremo considerarli conclusi.
Presidente
La parola all'Assessore al territorio, ambiente
e opere pubbliche, Vallet.
Vallet (UV)
Risponderò puntualmente alle domande poste
rispetto a quest'opera che è una di quelle incompiute che rischia
di diventare una storia infinita, ma in relazione, non a deficienze
dell'Amministrazione, ma a fallimenti e problemi vari legati alle
imprese costruttrici.
Il secondo lotto di completamento del Centro sportivo di
Gressoney, per un importo di circa 8 miliardi, fu consegnato il 13
maggio 1992. Dopo un primo periodo di lavori svolti in maniera
sufficientemente normale, ci fu poi il fallimento di ditte
subappaltatrici e la procedura di amministrazione controllata
dell'impresa principale, della Comin. L'Amministrazione si attivò
allora per rescindere il contratto, cosa che non fu possibile
perché l'impresa associata alla Comin chiese di subentrare; il
subentro c'è stato e i lavori sono stati riconsegnati il 3
settembre 1998. Il termine attualmente fissato contrattualmente per
l'ultimazione dei lavori è il 27 novembre 1999.
Allo stato attuale i lavori sono ad uno stadio avanzato: è stato
completato l'impianto idrosanitario, l'impianto termotecnologico è
completo salvo la termoregolazione e una parte dei canali i cui
lavori sono previsti nei prossimi giorni. Per quanto concerne
l'impianto elettrico, è completata l'illuminazione, la forza
motrice, l'impianto di terra e i quadri, sono in ultimazione gli
impianti speciali e i quadri relativi alla termoregolazione. Sono
in corso le opere di sistemazione esterna quali gli allacciamenti
alla fognatura, all'acquedotto, alla pavimentazione del piazzale
con autobloccanti e il giardinaggio.
I lavori si stanno però protraendo con una certa lentezza e
difficilmente verrà rispettato il termine del 27 novembre,
l'obiettivo è comunque quello di concludere i lavori nei primissimi
mesi del 1992, gennaio-febbraio.
Ho risposto alla seconda e alla terza domanda. Per quanto
riguarda la prima, se ritiene ammissibile il fatto che dopo quasi 9
anni di lavoro la direzione lavori si accorga solamente ora della
necessità di portare varianti, ho fatto prima la cronistoria per
dire che un progetto iniziato a realizzare nel 1992, dopo quasi 10
anni, inevitabilmente ha presentato qualche punto debole, non fosse
altro che per l'evolversi della tecnologia e quindi è invecchiato
fisiologicamente, da qui è comprensibile la necessità di apportare
delle varianti.
Presidente
La parola al Consigliere Lanièce.
Lanièce (Aut)
Prendo atto della risposta dell'Assessore,
ci auguriamo che finalmente entro i primi mesi del prossimo anno
questo palazzetto possa vedere ultimati i propri lavori anche
perché è una struttura importante sia dal punto di vista sportivo
che turistico, quindi è giusto cercare di realizzare al più presto
delle strutture che possano essere utili soprattutto in una regione
a vocazione turistica come la nostra.
Ribadisco comunque la mia perplessità sul fatto che dopo tanti
anni si sia aspettato proprio la conclusione dei lavori per
verificare la necessità di fare un'ulteriore perizia. Non è una
colpa che addebito all'Assessore, ma probabilmente al direttore dei
lavori qualcosa bisogna addebitargli anche perché il controllo
avrebbe dovuto effettuarlo un po' più sovente per evitare di
scoprire, quando manca un mese alla conclusione, che bisognava fare
ulteriori lavori e protrarre così di altri mesi l'ultimazione della
struttura, che poi saranno più dei tre mesi indicati, saranno
almeno 6-7 mesi, perché nel periodo invernale è impossibile
lavorare.
Ci auguriamo che il prossimo anno questo progetto sia finalmente
realizzato e speriamo anche di non vedere da qui al febbraio 2000
un'altra perizia suppletiva riguardante il Palazzetto di
Gressoney.
