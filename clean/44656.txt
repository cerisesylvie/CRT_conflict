Classificazione
AMMINISTRAZIONE REGIONALE



Oggetto del Consiglio n. 1610 del 8 giugno 2022 - Resoconto
OGGETTO N. 1610/XVI - Interpellanza: "Avvio di un servizio di
avviso automatico e preventivo di scadenza della tassa
automobilistica".
Bertin (Presidente) -
Siamo al punto n. 32 dell'ordine
del giorno. Per l'illustrazione il consigliere Distort, ne ha
facoltà.
Distort (LEGA VDA) -
Se si mescolano alcuni ingredienti,
quali una diffusa crisi economica, un aumento generalizzato dei
costi e l'attività di riscossione dell'ente pubblico, questi tre
ingredienti si mescolano ed emerge una miscela esplosiva che ha il
potere di trasformare le difficoltà dei cittadini in rabbia, la
quale nella migliore delle ipotesi genera semplicemente
l'allontanamento dei cittadini dal mondo politico, dalle
istituzioni.
Come sempre, io uso ogni mia risorsa intellettuale per
controllare e suggerire al governo quelle iniziative che possono
migliorare il livello di attività dei decisori politici e la
percezione di quest'attività politica da parte dei cittadini,
cosciente del fatto che mai come in questo periodo assistiamo a un
allontanamento dei cittadini rispetto alla classe politica,
all'istituzione. È proprio di fronte a questo scollamento che al
Governo è richiesto, oltre che di porre in atto tutte le misure
necessarie al buon funzionamento dell'apparato pubblico, oltre ad
avviare le iniziative in grado di generare ripresa economica,
parallelamente di dare anche sostegno alle categorie deboli, di
saper operare quelle strategie che comunicano la sensibilità e la
vicinanza dell'istituzione, dell'attività della pubblica
amministrazione ai cittadini.
Con questa premessa, è in questa linea che si colloca il modo di
operare di alcune regioni del territorio nazionale, dove è in atto
un servizio di avviso automatico a tutti i possessori di automezzi
immatricolati di avvicinamento della data di scadenza della tassa
automobilistica. A fronte di questo fatto, una sana attività di
governo a tutti i livelli, anche il governo della propria
esistenza, raccoglie la sollecitazione del vedere che cosa succede
ad altri, come fanno altri; il saper copiare è uno dei meccanismi
che portano a crescere. Tra l'altro, è anche un meccanismo dal
punto di vista della crescita di ogni soggetto animato, sia nel
mondo animale che nel mondo umano: è attraverso l'esempio, il
vedere come si comporta qualcun altro che diventa esempio, in
questo caso i genitori, che si accende e si attua quel percorso di
conoscenza, di apprendimento e di miglioramento delle proprie
facoltà.
Semplicemente con l'umiltà che è fatta di sincerità con sé
stessi, non certo di abbassarci di livello, però si tratta di
capire un attimino se noi possiamo andare a copiare certi
meccanismi virtuosi in altre realtà. Perché dico copiare? Con
questo, ribadisco, parlo di umiltà sotto il profilo di sincerità
con sé stessi, non con il concetto di dover diminuire il valore
della nostra realtà. Tutt'altro, anzi, ne parlo proprio con
orgoglio e con la volontà di poter essere orgogliosi oggi e domani
della nostra attività.
A livello dell'attività amministrativa in atto, per quanto
riguarda il rapporto tra l'utente che deve la tassa automobilistica
e la Regione che ne gestisce l'acquisizione, succede che l'ufficio
regionale tributi e tasse automobilistiche provveda, decorso il
termine della scadenza per il pagamento dovuto, a notificare agli
utenti l'accertamento per il recupero della tassa. Essendo decorsa
la data di scadenza, è ovvio che ai sensi dell'articolo 13 del
decreto legislativo 471 1997 è applicata una sanzione pari al 30
percento dell'ammontare del tributo, oltre gli interessi moratori,
le spese di notifica, vedendo l'importo di tassa dovuto aumentare
di oltre il 35 percento. Ora, è sacrosanto che chi sbaglia paghi,
non c'è nessun dubbio. Così come sono a conoscenza del fatto che
esiste, presso l'ufficio regionale tributi e tasse
automobilistiche, la possibilità di registrarsi per un servizio
gratuito attivato dall'ufficio in questione, in modo da ottenere un
avviso nell'approssimarsi della scadenza del pagamento in
questione.
Il fatto però è questo, mi chiedo: in quanti lo sanno? Seconda
domanda: in quale modo è pubblicizzato? Terza domanda: non è
possibile provvedere a un servizio automatico a tutti i possessori
di veicoli immatricolati in Valle d'Aosta, a prescindere dalla
registrazione al servizio di avviso? Quarta domanda: non sarebbe il
caso che - chiaramente non sono le domande dell'interpellanza, ma
ne specificano l'introduzione - dell'attuale servizio con
registrazione si facesse evidenza almeno in occasione della
notifica dell'accertamento? Questa è una valutazione assolutamente
costruttiva e voglio sgombrare il campo da un equivoco: ci tengo a
riconoscere il lavoro di ogni persona e non voglio minimamente che
quest'interpellanza e quest'iniziativa venga fraintesa come una
critica al personale che lavora, il quale rispetto, non per senso
di retorica ma con tutta sincerità. Rispetto l'operato del
personale, rivolgo però quest'iniziativa al Governo regionale,
perché è chiaro che il personale fa quello che gli viene detto, ma
è compito del Governo regionale, in questo caso dell'Assessore
competente, indirizzare gli obiettivi in modo tale da migliorare
quanto più possibile il servizio per ottenere: a) la soddisfazione
di chi svolge il servizio; b) la soddisfazione del cittadino nei
confronti della pubblica amministrazione.
Alla luce di queste riflessioni, le esplicito i quesiti
dell'interpellanza. Il primo: per quali motivi non si sia attuato a
tutt'oggi un servizio di avviso automatico e preventivo di scadenza
dei termini per il pagamento della tassa automobilistica a tutti
gli utenti con automezzi immatricolati in Valle d'Aosta, anziché
provvedere solo all'avviso di accertamento
ex post
, con
irrogazione immediata delle sanzioni. Secondo quesito: quali siano
le intenzioni attuali e future tese all'ipotesi di modificare
l'attuale prassi di corrispondenza a posteriori, con un servizio di
avviso preventivo di scadenza dei termini per il pagamento della
tassa automobilistica, chiaramente a tutti gli utenti con automezzi
immatricolati in Valle d'Aosta, così come avviene in altre regioni.
Grazie per l'attenzione, ascolto con piacere la risposta del
collega assessore Marzi, che ormai è vessato dai miei
interventi.
Presidente -
Per la risposta, l'assessore Marzi.
Marzi (SA) -
Come richiamato dal collega Distort, nel suo
caso come nel mio, non c'è assolutamente nessuna sensazione di
vessazione o di altro, essendo codesta un'interpellanza,
indipendentemente da come essa è stata rappresentata, risulta
essere necessario rispondere alle domande previste all'interno
dell'interpellanza stessa, che però ho colto in maniera
assolutamente positiva.
Rispetto alle due domande e rispetto alla presenza di un
servizio preventivo che avvisi della scadenza del bollo, iniziamo
dicendo che dal 2017 è attivo un servizio di avviso preventivo di
scadenza a uso dei contribuenti chiamato
MemoBollo
. Tutti i
cittadini possono aderirvi utilizzando un indirizzo di posta
elettronica, in modo da riceverne un promemoria di scadenza nel
termine di pagamento per ciascun veicolo di proprietà. Il personale
dell'ufficio tributi regionale informa costantemente sull'esistenza
del servizio in tutte le occasioni di rapporto diretto con gli
utenti. L'occasione della sua iniziativa mi permette inoltre di
rammentare che di tale servizio è stata data informazione anche a
tutti i consiglieri regionali possessori di veicoli, nella
comunicazione inviata loro dall'ufficio tributi nel mese di marzo
del 2021. Ad oggi solo un quinto dei consiglieri ha attivato il
servizio. Per incentivare quindi l'utilizzo del servizio e nel
ringraziare di nuovo per l'iniziativa, lamentiamo che: uno, bisogna
accedere al portale regionale sezione tributi regionali tassa auto;
due, collegarsi a
MemoBollo
; tre, inserire nome, cognome,
codice fiscale, la targa del veicolo o dei veicoli di proprietà e
l'indirizzo
e-mail
al quale si desidera ricevere il
promemoria.
La gestione della tassa automobilistica è affidata dal 2010 alla
Regione, nonostante il bollo auto sia un tributo da versare in
autoliquidazione, cioè senza che sia previsto alcun avviso
preventivo da parte dell'ente. Gli uffici regionali hanno attuato
negli anni diverse iniziative rivolte ai contribuenti valdostani.
Uno: inizialmente si è reso necessario un aggiornamento della banca
dati ereditata dal precedente gestore, interpellando i contribuenti
per verificare i dati riportati. Due: si è potuta predisporre una
procedura volta alle richieste di revisione in autotutela di
correzione dei dati nei casi di avvisi di accertamento non
corretti. Tre: a supporto di tale procedura è stato garantito un
servizio di assistenza coordinato dalla Regione presso tutte le
agenzie di pratiche automobilistiche e le delegazioni dell'ACI.
Quattro: per agevolare il versamento spontaneo delle tasse
automobilistiche, sono state via via rese fruibili maggiori e
diversificate modalità di pagamento. Cinque: per andare
ulteriormente incontro ai contribuenti destinatari di un avviso di
accertamento, è stata prevista la possibilità di rateizzare i
pagamenti attraverso la semplice richiesta.
Nel primo triennio di gestione regionale si sono sperimentati,
prima dell'invio degli avvisi di accertamento ai contribuenti
risultanti non in regola, i cosiddetti avvisi bonari con sanzioni
ridotte; tuttavia quest'iniziativa non ha portato i risultati
auspicati, non avendo riscontrato sensibili riduzioni degli
inadempienti. Il servizio richiamato da quest'iniziativa è
un'attività di cortesia verso gli utenti, rispetto ai compiti
istituzionali assegnati all'Amministrazione regionale dalla norma,
in relazione all'accertamento e al recupero delle tasse non versate
spontaneamente.
Allo stato attuale il servizio è disponibile solo per la
categoria delle autovetture che, nella nostra regione, rappresenta
il 70,6 percento del parco veicoli circolanti. A seguito
dell'entrata in vigore dal primo gennaio 2022 della previsione di
pagamento annuale anziché quadrimestrale per gli autocarri leggeri,
è programmata l'inclusione nel servizio anche di tale categoria che
comprende tutti gli autocarri con portata fino a 6 tonnellate e
rappresenta il 16,6 percento del totale del parco veicoli
regionale. A seguito di tale implementazione, l'avviso della
scadenza del bollo avrà raggiunto una percentuale di veicoli
circolanti di oltre l'80 percento.
Veniamo a qualche dato rispetto a un tema comunque importante,
che sono le entrate regionale proprie. Il parco veicoli circolanti
in Valle d'Aosta, nell'anno 2020, è stato pari a circa 204 mila
unità. I veicoli i cui proprietari sono risultati non aver
provveduto al pagamento delle tasse auto sono stati circa 28 mila e
hanno rappresentato quindi circa il 14 percento del totale; dato,
questo, che evidenzia come la larga parte dei contribuenti
valdostana ottemperi al suo dovere in piena autonomia.
Nel 2021 sono state intraprese due ulteriori iniziative,
entrambe riferite al mancato pagamento delle tasse
automobilistiche, per sollecitare i contribuenti a porre maggiore
attenzione all'adempimento dei doveri tributari nei confronti della
Regione. Uno, rendere noti i mancati pagamenti anche alla dirigenza
regionale, come già avveniva per i consiglieri regionali; due,
estendere a carattere sperimentale per un numero contenuto di
contribuenti la compensazione legale dei debiti da tasse
automobilistiche su somme erogate dalla Regione. Come evidenziato
tra l'altro durante la discussione del rendiconto 2021 nel mese di
maggio, l'incremento delle attività di verifiche e di recupero dei
mancati pagamenti della tassa automobilistica ha concorso
principalmente, nell'ultimo rendiconto, all'aumento di 9 milioni di
euro sulla previsione delle entrate di natura tributaria.
Presidente -
Per la replica il consigliere Distort.
Distort (LEGA VDA) -
Grazie Assessore per la risposta. Le
posso assicurare che in modo irrituale non ho nessuna intenzione di
porre in atto qualunque tipo di atteggiamento di polemica,
assolutamente. Ma quest'interpellanza entra esattamente in quella
dinamica dei meccanismi tra opposizione e maggioranza in cui si
suggerisce. È vero che il suggerimento è proprio di una mozione o
di una risoluzione. In questo caso regalo una mozione velata, nel
senso che regalo un consiglio. È proprio un consiglio per far
valere il ruolo intanto del consigliere, perché se non consiglia,
che consigliere è?!
Ma ribadisco: è vero, parliamo di un'attività di cortesia, però
l'obiettivo è di arrivare a un'attività di cortesia che permetta lo
svolgimento di un'attività di uffici pubblici, con un livello che
possa generare soddisfazione per il personale stesso e soprattutto
la soddisfazione e una dinamica di accettazione da parte del
contribuente che può trasformarsi, anche nel caso di erogazione di
una sanzione, in un atteggiamento più sereno e più ben disposto nei
confronti della pubblica amministrazione.
Come si attua questo? Vi do un consiglio: questa è la copia di
un avviso di accertamento che ho ricevuto. Vi confesso, non è
indirizzato a me, quindi non è un
Cicero pro domo sua
.
Prendo atto di questa copia di avviso di accertamento e vi dico
che, leggendo tutto quanto è scritto con precisione e con dovizia,
se ci fosse una parte in questo avviso di accertamento dove il
lavoro è stato svolto, le spese postali sono state impegnate, tutta
l'attività tesa al contatto, alla comunicazione nei confronti del
contribuente è stata svolta, aggiungere - sicuramente con carattere
anche grassettato - questo: "Gentile contribuente le ricordiamo che
esiste un servizio che si chiama MemoBollo che le permette la
registrazione. Lo attivi...". Io sono sicuro che questo discorso,
che questa proposta, verrà sicuramente accolta dagli uffici e sarà
sicuramente apprezzata dai cittadini. Questa è una proposta che le
regalo, Assessore.
Presidente -
Con quest'interpellanza concludiamo i lavori
della giornata di oggi. I lavori riprenderanno domani mattina alle
ore 09:00.
---
La seduta termina alle ore 19:50.
