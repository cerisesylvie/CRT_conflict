Classificazione
TRASPORTI E VIABILITÀ
Viabilità



Oggetto del Consiglio n. 1390 del 6 ottobre 2010 - Resoconto
OGGETTO N. 1390/XIII - Interpellanza: "Interventi mirati allo
sviluppo della pratica quotidiana della mobilità dei
ciclisti".
Interpellanza
Vista la legge regionale n. 7 del 2 marzo 2010 "Disposizioni
in materia di motorizzazione civile, di sicurezza stradale e di
mobilità";
Visto l'articolo 3 che istituisce e disciplina il Piano
regionale della sicurezza stradale al fine di perseguire una
mobilità sicura e sostenibile;
Visto in particolare il comma e) del suddetto articolo
"promuove il miglioramento dell'organizzazione del traffico e della
rete infrastrutturale e l'incentivazione di progetti volti ad
assicurare la sicurezza dei pedoni e dei ciclisti, nonché una
vivibilità migliore delle aree urbane";
Ricordato che l'Azienda USL della Valle d'Aosta ha attivato
un progetto per monitorare questo tipo di incidenti
stradali;
Evidenziati i dati preoccupanti, censiti dal pronto soccorso
dell'ospedale "U. Parini", degli incidenti occorsi a
ciclisti;
Evidenziato che il programma europeo 2010 Mobility Week ha
l'obiettivo, tra gli altri, di favorire misure permanenti di
sostegno al trasporto su due ruote e alla viabilità
pedonale;
Considerato che in Italia manca la cultura della mobilità
sulle due ruote e una concreta politica a favore della bicicletta
come mezzo di trasporto utile per la salute e per alleviare i
problemi del traffico;
Considerato che nei paesi nordici neanche la stagione fredda
costituisce un ostacolo al viavai su due ruote (a Berlino vanno
tutti in bicicletta);
i sottoscritti Consiglieri regionali
Interpellano
l'Assessore competente per sapere se intende inserire nel
Piano regionale della sicurezza stradale interventi mirati allo
sviluppo della pratica quotidiana della mobilità dei ciclisti,
favorendo misure capaci di incrementare la percentuale di
spostamenti urbani in bicicletta.
F.to: Rigo - Donzel
Presidente
- La parola al Consigliere Rigo.
Rigo (PD)
- Grazie, Presidente. Con questa interpellanza
vogliamo dare un piccolo contributo, per quanto ci è possibile,
all'Assessore Marguerettaz, competente per la predisposizione del
piano regionale della sicurezza stradale. Un contributo perché,
come ha detto l'Assessore in Consiglio regionale durante la
discussione della legge n. 7/2010, cito:
"essendo il piano da
fare per la prima volta, è una pagina bianca tutta da
scrivere"
... suggeriamo un capitolo: quello della mobilità
ciclo-pedonale che per noi rappresenta un elemento importante nelle
politiche della mobilità sostenibile. Andare in bici è infatti un
tipo di spostamento direttamente correlato con l'inquinamento
ambientale, la sicurezza dei trasporti e il miglioramento della
qualità della vita. Tutti noi sappiamo che la presenza dominante
delle automobili sulle strade è incompatibile con la salubrità
dell'ambiente e dell'abitare, mortifica la fruizione delle piazze,
degli spazi pubblici, del vivere la bellezza dei monumenti,
penalizza la mobilità dei pedoni, in particolare anziani, mamme e
papà con bimbi piccoli. Andare a piedi o in bicicletta può essere
il sistema più efficiente e salutare, oltre che economico, per una
gran parte degli spostamenti ,non solo urbani e sulle brevi
distanze. Tuttavia la scelta individuale di questi sistemi
"naturali" di movimento è tutt'altro che scontata. Vi si oppongono
radicati modelli culturali e comportamentali, tanto quanto gli
ostacoli, i disagi, i pericoli che accompagnano gran parte del
percorso di chi tale scelta vorrebbe pur compiere. L'obiettivo di
una mobilità più sostenibile necessita quindi di una politica ad
ampio spettro supportata da uno specifico ed aggiornato sapere
tecnico, capace di rispondere alle attese di una maggiore sicurezza
e soddisfazione degli utenti, che adottano i sistemi di mobilità in
assoluto più economici ed ecologici. Legambiente ha presentato
sabato 15 settembre 2010, alla vigilia dell'apertura
dell'
ExpoBici
, la fiera internazionale dedicata al mondo
della bicicletta, uno specifico studio che mette in evidenza come,
al di là di qualche segnale positivo e alcune eccellenze - e io mi
permetto di segnalare la pista ciclabile dell'Envers -, la mobilità
sostenibile in Italia non sia ancora una realtà diffusa. Nonostante
ciò, la bicicletta sta conquistando piccoli spazi di vita, in
particolare gli adulti di mezzo, chiamiamoli così, 35-50 anni.
Qualificati studi, anche quelli commissionati dal Comune di Aosta,
certificano che gli spostamenti in macchina nel raggio di 2
chilometri, sono quasi il 40 percento del totale e che nella città
si impiega più tempo a trovare un parcheggio che non a spostarsi da
un punto all'altro della città e che una percentuale elevata delle
famiglie abita a non più di un quarto d'ora a piedi da scuole
materne, elementari, medie e superiori. Su queste distanze la
bicicletta, come anche i piedi, sono assolutamente concorrenziali.
Un uso costante della bicicletta porterebbe poi indubbi vantaggi
come l'abbassamento della spesa familiare per l'automobile, la
riduzione del tempo perso negli ingorghi, la diminuzione del
rischio sanitario grazie ad un'attività fisica regolare e ancora
una minore occupazione del suolo, una maggiore attrattiva del
centro città, meno rumore, meno smog, meno immissioni di CO2, una
minore aggressione delle sostanze inquinanti al patrimonio
monumentale, una riduzione diretta della congestione
automobilistica e un indiretto aumento dell'efficienza dei
trasporti pubblici. Due parole allora su alcuni ambiti su cui, a
nostro parere, concentrare l'attenzione per favorire l'uso della
bicicletta.
Infrastrutture e sicurezza: sulle principali vie di scorrimento
progettare una rete che assicuri la continuità negli spostamenti in
zone diverse, collegando fra loro le aree centrali e quelle
periferiche. Le strade strette di Aosta con i continui
restringimenti saranno a norma, certamente, ma pericolose per i
ciclisti. I dati monitorati dall'Azienda USL della Valle d'Aosta
sono in tale senso emblematici; questa è per me, non il freddo, una
delle ragioni dello scarso
appeal
della bici.
Ho letto con piacere in questi giorni su
La Stampa
che
qualche ripensamento è in atto, i professionisti che curano il
piano del traffico della città di Aosta hanno parlato di
rivalutazione dello spostamento ciclabile e pedonale soprattutto
sulle vie ad alta percorrenza. Mi auguro non siano solo parole e
che il piano regionale sia collegato strettamente con i lavori che
sta portando avanti il Comune di Aosta. Dicevamo prima
infrastrutture e sicurezza, adesso veniamo ai parcheggi. Non credo
proprio che riusciremo a breve a seguire l'esempio delle città del
nord Europa o anche delle città del centro Italia, dove gli edifici
pubblici hanno regole precise per privilegiare l'ospitalità delle
biciclette rispetto a qualsiasi altro mezzo di locomozione, ma non
credo sia impossibile creare parcheggi accessibili e possibilmente
coperti. Sarebbe bello se altri edifici pubblici seguissero
l'esempio dato dal Palazzo regionale con il parcheggio coperto.
Voglio far notare all'Assessore che alla Cittadella dei giovani di
Aosta non c'è neanche una rastrelliera, un parcheggio dedicato alle
bici e le rastrelliere che sono collocate in città sono spesso
posizionate non a norma, quindi si può utilizzare la metà di quello
che potrebbe invece essere consentito. Ci vogliono quindi politiche
incentivanti - questa è una terza indicazione - e campagne
educative di informazione per adulti e bambini non solo sull'uso
della bici, ma su un suo corretto utilizzo.
Detto questo, sono altresì convinto che non sia facile mettere
in campo politiche capaci di incentivare la mobilità ciclabile, ma
anche quelle che mettiamo in campo, significative e interessanti
come quella di giovedì 30 settembre, la pedalata lungo le rive
della Dora, sembra che facciamo di tutto per non pubblicizzarle
efficacemente. Io ciclista ne sono venuto a conoscenza leggendo
La Stampa
dello stesso giorno e poi non credo che il giovedì
alle ore 11,00 sia il giorno più indicato: penso che a quell'ora la
gente lavora o studia. Non è facile innestare su un contesto urbano
già saturo interventi dedicati alla mobilità della bicicletta,
forse è ancora più difficile l'obiettivo della sensibilizzazione. È
questo però un percorso da compiere comunque, coordinandolo con i
Comuni, le associazioni, la collettività, perché la cultura della
ciclabilità è un modo di vivere capace di creare - uno dei pochi -
quella inversione di tendenza sulle scelte individuali di mobilità
indispensabile per il futuro del nostro Paese, della nostra società
e della nostra Regione.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie, Presidente.
Sicuramente il tema che pone all'attenzione del Consiglio il
collega Rigo è un tema assai importante, abbiamo già avuto modo di
confrontarci su di esso anche con altre chiavi di lettura: le
relazioni fra questi percorsi ciclistici, le infrastrutture, le
ferrovie; il collega Cerise aveva già posto alcuni temi, lei
stesso, avevamo fatto dei ragionamenti e quindi è un tema alla
nostra attenzione. Nello specifico questa volta si fa un
ragionamento di prospettiva, collegandolo al piano regionale della
sicurezza stradale, tema che sicuramente è stato oggetto di un
provvedimento: quello ai sensi della legge n. 144/1999, rispetto al
quale, come Regione, intenderemmo cofinanziare con dei fondi
statali che ammontano a circa 2.000.000 di euro, per ottenere i
quali occorre seguire le indicazioni fissate dai relativi 3°, 4° e
5° punto dei programmi di attuazione. Le finalità di questi
programmi sono stabilite dal Ministero infrastrutture e trasporti
sulla base dei risultati ottenuti con il primo e il secondo
programma del Libro Bianco. Questo bilancio generale predisposto
dalla Segreteria tecnica della Consulta nazionale della sicurezza
stradale e sulla base delle indicazioni emerse da incontri fra il
Ministero e i rappresentanti della Regione, può essere così
riassunto: creare nuovi strumenti, nuove abilità e costruire le
condizioni per raggiungere più elevati livelli di efficacia, per
ridurre gli enormi divari di sicurezza e soprattutto per modificare
la bassa capacità di miglioramento; migliorare le capacità di
governo della sicurezza stradale a livello nazionale, regionale e
locale per dimezzare il numero delle vittime e tenere il passo con
i Paesi che già ce l'hanno. Lei allora mi dirà: tutto questo per
arrivare dove? I campi di intervento - faccio questa premessa per
arrivare ad una cosa che è specificatamente in linea con quanto lei
ci dice - ammessi a finanziamento vengono così definiti:
rafforzamento della capacità di governo della sicurezza stradale e
strumenti di coordinamento, formazione di una nuova cultura della
sicurezza stradale e, nello specifico, interventi su componenti di
incidentalità prioritarie, strade extraurbane ad alta
incidentalità, miglioramento sicurezza in area urbana della
sicurezza ciclo-pedonale con priorità alla creazione di aree
protette riservate solo ai pedoni e ai ciclisti. Il piano che
vorremmo cofinanziare quindi ha specificatamente, per poter
utilizzare quei 2.000.000, questo punto, che ovviamente comporterà
per noi un lavoro - lo ricorderò - insieme alle amministrazioni
comunali. La convenzione fra la Regione e il Ministero
infrastrutture quindi è stata firmata e resa esecutiva con decreto
del 21 giugno 2010, registrata alla Corte dei Conti il 24 agosto
2010, pervenuta alla Regione il 21 settembre 2010; quindi si
prevede di avviare il piano regionale della sicurezza stradale nei
prossimi mesi, al massimo ai primi del 2011. Come vede, abbiamo
sottoscritto questa convenzione con il Ministero specificando tale
punto in particolare.
Ovviamente, per quanto riguarda il caso specifico dell'area
urbana del capoluogo regionale, dobbiamo avviare un tavolo di
concertazione con il Comune di Aosta, in modo da creare le
condizioni per coordinare gli interventi in sintonia con questo
piano. Discorso analogo lo dobbiamo fare con altri Comuni, non solo
Aosta, sedi dei principali centri urbani di fondo Valle, nei quali
lo spostamento in bicicletta possa essere significativo per lo
sviluppo di un progetto urbanistico che alleggerisca il traffico di
auto in ambito urbano. Adesso lo dico, perché anche altri Comuni ci
hanno fatto delle proposte, ma bisogna anche evitare di fare dei
piani laddove non c'è esigenza di un significativo
decongestionamento, ossia l'investimento deve essere proporzionale,
non possiamo fare degli investimenti laddove ci sono degli
interessi sì, ma non sono degli interventi che modificano il
traffico, ossia per 4 o 5 biciclette rischia di essere un
intervento interessante, magari ad altri fini, ma che non hanno una
rilevanza per il decongestionamento, quindi ci deve essere un
rapporto costi-benefici; allora Aosta, piuttosto che i centri della
plaine
, possono avere effettivamente un rapporto
interessante, su altri casi bisogna valutare attentamente. Grazie
per la sollecitazione.
Presidente
- La parola al Consigliere Rigo.
Rigo (PD)
- Vede, Assessore, non abbiamo chiesto
nell'interpellanza - e non l'ho detto nella presentazione - i tempi
per la presentazione del piano previsto dalla legge regionale. A
mio modo di vedere, non sono importanti i tempi, sono importanti le
finalità e le azioni conseguenti, per questo non le abbiamo chiesto
quando arriverà il piano. Abbiamo voluto ricordare con questa
interpellanza uno dei problemi della sicurezza stradale, ci
rendiamo conto che la cultura della bici ha una dimensione
minimale, ristretta rispetto al tema più generale del piano
regionale per la sicurezza stradale. Siamo però molto convinti - e
ci fa piacere che lei abbia colto questa osservazione - che è una
delle parti importanti del piano generale. Le cose che ci ha detto,
il collegamento anche con i finanziamenti nazionali, il poter
aderire a convenzioni nazionali per accedere a questi finanziamenti
mi sembrano cose legittime e corrette, così come quella - che
auspico sia una via che porterà buoni frutti - del coinvolgimento e
del confronto con le Amministrazioni comunali di Aosta e del
Conseil de la Plaine
. Grazie.
