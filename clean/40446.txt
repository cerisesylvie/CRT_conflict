Classificazione
MINORANZE ETNICHE E MOVIMENTI MIGRATORI
Movimenti migratori



Oggetto del Consiglio n. 3236 del 20 febbraio 2018 - Resoconto
OGGETTO N. 3236/XIV - Interrogazione: "Risultanze del tavolo
di lavoro per concordare le modalità di una proficua accoglienza
dei migranti".
Farcoz (Président)
- Point n° 4 à l'ordre du jour.
Collega Borrello, per cosa chiede la parola? Prego.
Borrello (AC-SA-PNV) -
Chiedo scusa all'aula e a lei,
Presidente, se l'ho interrotta. Vogliamo solo chiedere una
sospensione, perché volevamo avere un confronto con i colleghi di
minoranza rispetto all'evolversi delle comunicazioni del Presidente
e delle non comunicazioni.
Presidente -
Sospensione concessa.
La seduta è sospesa alle ore 10:46 e riprende alle ore
11:02.
Presidente -
Colleghi, riprendiamo i lavori. La parola al
collega Borrello.
Borrello (AC-SA-PNV) -
Grazie Presidente per la
concessione della sospensione che ci ha permesso di fare il punto
come gruppi di opposizione. Approfitto di questo piccolo momento di
attenzione dell'aula per annunciare una conferenza stampa che verrà
fatta alle ore 13:00 nella sala Commissioni qui adiacente, in virtù
dell'evoluzione del dibattito mattutino e delle considerazioni
sviluppatesi all'interno dell'aula.
Presidente -
Procediamo con il punto all'ordine del
giorno.
Pour la réponse, la parole au Président de la Région.
Viérin (UVP) -
Non avevamo dubbi, collega Borrello, ed è
uno dei motivi per cui non abbiamo voluto innescare un dibattito,
perché sarebbe stato semplicemente mediatico, non avrebbe avuto
nessun fine di dibattito consiliare. Prova ne è che qui all'interno
non si cerca una sintesi o un dibattito su certi temi, ma
semplicemente la volontà è di mediatizzare il periodo.
Ringrazio il collega Norbiato per avere posto una questione
molto importante e delicata. Lo ringrazio per l'attenzione su un
tema che peraltro è oggetto di dibattito non solo regionale, ma
nazionale; merita alcuni approfondimenti e renderò conto di alcune
evoluzioni.
Per venire alle domande, il collega Norbiato ci chiede
giustamente quali sono stati, a un anno circa dall'istituzione, i
risultati del tavolo permanente tra la Prefettura, il CELVA e i
Comuni interessati. Si citava una mozione del 10 febbraio che
impegnava ad aprire un dibattito per valutare i sistemi di
accoglienza, che sono due. Ho cercato di ricostruire la vicenda e
chi ha gestito questi passaggi. La Presidenza della Regione,
nell'esercizio delle sue attribuzioni prefettizie, ha partecipato
nel 2017 a diversi incontri tenutisi presso il CPEL, in particolare
per analizzare questo piano ANCI sulla ripartizione dei migranti
nei comuni e per fornire una corretta informazione sulle diverse
tipologie di accoglienza: quella straordinaria gestita dalla
Prefettura e quella invece, che lei cita, riferibile allo SPRAR,
che è un sistema di protezione per richiedenti asilo e protezione
gestita dai Comuni. Come noto, a seguito di quell'incontro, alcuni
Comuni hanno optato per lo SPRAR, in particolare sono i Comuni di
Saint-Vincent, Saint-Rhémy-en-Bosses e Champorcher, che si sono
convenzionati tra di loro per la presentazione di uno specifico
progetto di accoglienza, approvato dal Ministero dell'Interno.
Oltre a questo, si era anche concordato sull'opportunità di
definire dei meccanismi finalizzati all'equa ripartizione sul
territorio della quota dei migranti assegnati in accoglienza
straordinaria alla Valle d'Aosta. Il tavolo di lavoro, costituito a
tal fine, ha elaborato una bozza di protocollo d'intesa che deve
essere approvato dall'Assemblea degli Enti locali.
Per quanto riguarda la seconda domanda: "quanti sono i progetti
di integrazione realmente avviati", il sistema di accoglienza
straordinario approntato dall'Amministrazione regionale nell'ambito
delle funzioni prefettizie è finalizzato principalmente a fornire
un'immediata risposta di accoglienza ai cittadini stranieri
richiedenti protezione internazionale al momento del loro arrivo in
Valle. Pertanto le convenzioni stipulate con gli enti gestori
prevedono tutta una serie di servizi che mirano a gestire
l'accoglienza fino al momento del pronunciamento della Commissione
territoriale per il riconoscimento della protezione internazionale,
oppure fino alla fine della procedura giurisdizionale, nei casi di
esito negativo, della domanda di protezione. Quando si arriva viene
valutato: se è una domanda di protezione internazionale ha un certo
iter
, altrimenti c'è un altro iter di cui vi parlerò. Per
venire ai percorsi di integrazione, quando viene riconosciuta una
qualche forma di protezione internazionale, i migranti ospiti nei
centri di accoglienza straordinari vengono indirizzati agli
sportelli sociali per l'elaborazione di progetti personalizzati di
integrazione nell'ambito delle politiche sociali regionali, in
collaborazione con gli enti che gestiscono l'accoglienza di primo
livello. A questo riguardo, per rispondere al numero, è in fase di
aggiudicazione il bando per la pianificazione e la realizzazione di
un sistema di azioni mirate all'integrazione - che lei evoca - di
persone titolari di protezione internazionale e titolari di
protezione umanitaria tramite una rete pubblico/privata di servizi
e interventi volta alla costruzione di una progettazione
ad
personam
. Sempre per venire ai numeri, il servizio dovrà
assicurare la realizzazione di almeno venticinque progetti. Nel
caso dello SPRAR, invece, l'integrazione nel territorio ospitante è
già parte integrante del progetto che riguarda prioritariamente,
proprio per questo motivo, persone che hanno già ottenuto la
protezione internazionale o che comunque stanno per ottenerla.
La terza domanda chiede: "quanti soldi sono stati spesi e in che
modo per il mantenimento ed il funzionamento dell'assistenza e se
viene fatta una valutazione sui costi/benefici". Qui è bene
ricordare che l'accoglienza straordinaria dei migranti è gestita
con risorse dello Stato direttamente e quindi coprono loro i
servizi previsti dalle convenzioni stipulate con gli enti gestori.
Quindi, anche per quanto riguarda la valutazione dei
costi/benefici, tale valutazione è di competenza dello Stato e meno
dell'Amministrazione regionale - in questo caso come Prefettura,
non tanto come ente territoriale, perché come ente territoriale
possiamo giustamente fare valutazioni anche politiche - ma come
Prefettura noi siamo chiamati a gestire a livello territoriale i
migranti assegnati. Non è in questo ruolo la competenza di dire
quali sono i costi/benefici, mentre come ente territoriale
giustamente sì. Per quanto riguarda invece lo SPRAR, la competenza
è dei tre Comuni e chiederemo loro di valutare tale questione dato
che sono comunque enti territoriali.
Sulla quarta domanda: "se si è a conoscenza che siano stati
negati dei riconoscimenti per la protezione internazionale", per
coloro che non ottengono la protezione internazionale la normativa
non consente di mettere in atto processi di integrazione, la
normativa è chiara. Terminate le fasi giurisdizionali, in caso di
rigetto della domanda protezionale internazionale, ai migranti
viene revocato il permesso di soggiorno e viene notificato un
decreto di espulsione dal territorio italiano. Ci sono possibilità
di rimpatrio volontario assistito, ma questa è la procedura. Se si
supera la valutazione per protezione internazionale c'è un iter, ma
nel caso specifico c'è un decreto di espulsione dal territorio
italiano.
Président -
La parole au collègue Norbiato pour la
réplique.
Norbiato (AC-SA-PNV) -
Grazie al Presidente della Giunta,
che anche come Prefetto ha fatto una disamina precisa e puntuale
nei vari punti da me posti all'attenzione.
Volevo però fare ancora alcune riflessioni in merito a questo
argomento, perché è molto importante in questo momento, sia a
livello nazionale che a livello regionale, l'accoglienza dei
richiedenti protezione internazionale. È importante perché abbiamo
messo in piedi varie valutazioni. Lei ha ripreso la mozione votata
il 10 febbraio 2017 e approvata all'unanimità, si era impegnato ad
aiutare i Comuni a sviluppare il sistema di seconda accoglienza
(SPRAR) e non quello di prima accoglienza (CAS) destinato
all'integrazione sociale ed economica dei migranti, o perlomeno a
dare maggiore impulso ai programmi di integrazione sui territori
che dovrebbero prendersi in carico questi problemi e che non
dovrebbero essere solo destinatari passivi di richieste di
accoglienza. Per questi motivi abbiamo voluto sapere che risultati
ha ottenuto il tavolo permanente di concertazione tra la
Prefettura, la Regione, il CELVA e i Comuni interessati, perché
questo strumento potrebbe risultare particolarmente utile ad
avviare i necessari progetti di integrazione. Siamo convinti che,
se si riuscirà a fare una buona accoglienza come sono i progetti
simili allo SPRAR, ci guadagniamo tutti: lo Stato che investe, il
territorio valdostano, i cittadini residenti e poi naturalmente i
richiedenti asilo.
Secondo noi rimane comunque opportuno continuare a fare
regolarmente una valutazione riguardo ai costi sostenuti e ai
benefici avuti. Altresì ci pare opportuno non trascurare, rispetto
a tutti coloro che hanno ottenuto il permesso di soggiorno oppure
no, delle iniziative che possono continuare ad aiutare i percorsi
di integrazione o a impedire l'inevitabile caduta nella
clandestinità, come si diceva prima. Questo per un evidente bisogno
di avere sicurezza del territorio, come viene richiesto da tutti, e
anche per non sprecare le risorse economiche impegnate fino ad
oggi.
Dalle ore 11:12 assume la presidenza il Vicepresidente
Grosjean.
