Classificazione
EDILIZIA



Oggetto del Consiglio n. 1206 del 6 maggio 2015 - Resoconto
OGGETTO N. 1206/XIV - Interpellanza: "Mancato abbattimento di
un edificio di proprietà dell'ARER situato nel Quartiere Cogne di
Aosta".
Presidente
- Per l'illustrazione chiede la parola la
Consigliera Fontana; ne ha facoltà.
Fontana (PD-SIN.VDA) -
Grazie Presidente.
Appreso dagli organi di stampa che non sarà abbattuto il secondo
grattacielo situato nel Quartiere Cogne di Aosta, di proprietà
dell'ARER, e che, a detta dell'Assessore regionale alle opere
pubbliche, tale grattacielo non presenta problematiche di
manutenzione; considerato che nel contratto di quartiere con il
Ministero delle infrastrutture (Programmi per la riqualificazione
degli insediamenti urbani degradati) è scritto che il processo di
recupero urbanistico del quartiere si attuerà
"partendo dalle
demolizioni di quegli edifici ormai considerati anomali, noti come
"grattacieli", testimoni di residui di un progetto superato. Tali
edifici (...) hanno presentato nei due decenni di vita notevoli
inconvenienti di abitabilità"
, e che
"I residenti dei
grattacieli verranno quindi trasferiti nelle nuove abitazioni (...)
e si darà corso all'abbattimento di questi edifici e alla
riqualificazione dell'area"
; appreso che il Ministero delle
infrastrutture ha risposto alla richiesta avanzata dalla Regione e
dal Comune di Aosta relativamente alla possibilità di evitare la
demolizione del grattacielo di proprietà dell'ARER, alla luce del
bisogno di case popolari presenti nella città di Aosta, volevamo
sapere dall'Assessore se intende riconsiderare la decisione
relativa al mancato abbattimento del grattacielo di proprietà
dell'ARER alla luce delle problematiche di abitabilità evidenziate
nel contratto di quartiere di cui in premessa e, in caso contrario,
come intenda risolvere tali problematiche.
Presidente -
Per la risposta chiede la parola l'Assessore
Baccega; ne ha facoltà.
Baccega (SA) -
Grazie Presidente. Ringrazio la
Consigliera Fontana per questa interpellanza, perché mi permette di
fare chiarezza su una vicenda annosa. Lei sa benissimo che per tre
anni ho fatto parte della "Giunta Giordano" come Assessore
all'edilizia residenziale pubblica e questa materia, in qualche
modo, l'ho sviscerata.
Siamo di fronte al Contratto di quartiere 1, che è il Contratto
di quartiere del 2002, che ha avuto tutta una serie di intoppi (i
reperti archeologici, la problematica legata alla centralina della
DEVAL) e questo ha ritardato notevolmente il percorso. Titolare del
Contratto di quartiere non è la Regione, ma è il Comune di Aosta, e
dopo 13 anni la Regione è stata coinvolta a seguito di
"richieste di azioni di accompagnamento tecnico"
- le dico
le parole come sono state scritte -
"e alle misure acceleratorie
finalizzate alla sollecita conclusione del programma Contratto di
quartiere 1"
; significava che se non ci si dava una mossa
perdevamo i soldi, tanto per dirla in parole povere. La Regione ha
valutato ovviamente con interesse questo suo coinvolgimento, però
il Contratto di quartiere è stato siglato da una parte dall'ARER e
dall'altra parte dal Comune di Aosta con il Ministero.
Che cosa prevedeva la convenzione del 2002? La realizzazione di
82 alloggi, quelli di fronte alle Poste di via Cesare Battisti,
comunque non sufficienti ad accogliere le 70 più 24 famiglie che
erano presenti nei due grattacieli. Questo lo avevamo detto
(ribadisco che facevo parte di quella Giunta) in una riunione
pubblica alla quale hanno partecipato più di 100 abitanti del
quartiere, 100 famiglie, e quindi c'era tutta la Giunta
schierata...vedo che ci sono alcuni abitanti presenti in sala
quest'oggi, e quindi a loro bisogna dire le cose come stanno
nell'interesse pubblico, nell'interesse di tutti. Poi si doveva
realizzare una sala polivalente e parcheggi, e poi un centro
socioassistenziale, un centro diurno e un centro di socializzazione
per giovani, a fronte della demolizione del grattacielo, quello di
12 piani, e dell'edificio di 7 piani (che non chiamerei
grattacielo, è un condominio normale come lo sono i condomini di
7-8 piani che esistono in città), il tutto per la realizzazione di
un'area verde.
A fronte di questo percorso, ovviamente, si è deciso di
confrontarsi attraverso una Conferenza dei servizi finalizzata per
concludere l'affidamento all'ARER della gestione del patrimonio
comunale dell'ERP. Com'è noto, il patrimonio del Comune di Aosta
nei prossimi mesi sarà appannaggio di gestione da parte dell'ARER;
quindi un'unica struttura regionale, che è l'ARER, gestirà tutto il
patrimonio dell'edilizia residenziale pubblica regionale e pertanto
gli 890 alloggi di proprietà del Comune di Aosta, per effetto di un
percorso e di una convenzione, saranno appannaggio di gestione
dell'ARER. In questo accordo si è determinato che era opportuno che
l'ARER avesse una sede consona per poter gestire un patrimonio così
ampio, l'attuale sede dell'ARER non poteva assolutamente accogliere
la struttura per gestire un patrimonio così ampio. Si è allora
richiesto al Ministero una rimodulazione dell'intervento
complessivo che prevede di non realizzare la struttura polivalente
al centro dell'area cortilizia, la famosa "sala polivalente", di
mutare la destinazione d'uso dei locali posti al piano terra
(quindi il centro diurno e il centro anziani, perché il Comune di
Aosta ha comunicato che quelle due strutture possono essere
localizzate in altri locali nell'ambito del Comune di Aosta) per
insediare una sede opportuna dell'ARER, di limitare l'abbattimento
dei due grattacieli, quindi solo quello di 12 piani (anche perché,
ribadisco, c'era una forte criticità finanziaria nel reperire i
soldi per smaltire tutto quel po' po' di roba che sarebbe venuto
giù dall'abbattimento di tutti e due i grattacieli) e, al posto
dell'attuale sede dell'ARER, realizzare 6 nuovi alloggi di ERP;
tutto questo generando ovviamente nell'operazione generale
Contratto di quartiere importanti risposte.
Ora siamo di fronte ad una crescente tensione abitativa, lo
leggiamo tutti i giorni, di case popolari si parla in
modo...abbiamo appena pubblicato una graduatoria del bando, seppur
provvisoria, che vede 500 casi iscritti nella graduatoria, abbiamo
408 casi di emergenza abitativa, dove in alcuni casi diamo risposte
con alloggi di supporto che i privati ci mettono a disposizione e
dove la Regione investe parecchi quattrini, quindi si ritiene che
un'operazione di questo tipo, mantenere un edificio di 7 piani e
non abbatterlo è un'operazione per noi di risparmio interessante.
Non ho però mai detto...a volte il redattore di un giornale non ha
le righe a sufficienza per scrivere tutto quello che si dice in una
conferenza stampa, però questo è il luogo deputato per confermare
le cose, non ho mai detto che non presenta problematiche di
manutenzione, bensì che non presenta problematiche di abitabilità,
che è diverso, e che necessiterà comunque di interventi di
manutenzione ordinaria e straordinaria per il miglioramento delle
prestazioni energetiche: serramenti, cappotto, tetto, caldaia.
Queste sono le cose che già con un accordo con l'ARER si sono
preventivate di poter fare, e in questa logica si vanno anche a
reperire, attraverso la legge 80 del 2014, delle risorse
importanti, per cui il decreto attuativo che è stato firmato in
questi giorni permetterà appunto di intervenire per questi alloggi
dando una risposta importante.
Riteniamo quindi che questa sia un'operazione di buonsenso, che
dà delle risposte alla collettività e dà chiarezza, con questa
risposta spero di aver dato chiarezza soprattutto rispetto ai
percorsi. Noi riteniamo che l'edificio vada tenuto in piedi e
ristrutturato con interventi significativi. Grazie.
Presidente -
Per la replica chiede la parola la
Consigliera Fontana; ne ha facoltà.
Fontana (PD-SIN.VDA) -
La volevo veramente ringraziare
per questi chiarimenti, Assessore, perché quando si legge sui
giornali effettivamente si fa una grande confusione, come l'ho
avuta io; mi metto nei panni dei cittadini che abitano in quei due
grattacieli e non si capisce veramente niente. Se da una parte sono
d'accordo con lei, che abbiamo carenza di case (ci mancherebbe che
io non fossi d'accordo, io voglio dare delle risposte), dall'altra
mi si dice però che questi grattacieli vengono buttati giù perché
hanno delle problematiche...effettivamente, prima di fare questa
interpellanza, io sono andata a fare un giro e ho visto che ci sono
veramente delle crepe enormi, i problemi sono tantissimi, non è
così semplice, e non sono così sottovalutati perché sennò non si
sarebbe fatta la scelta di fare altre case e fare spostare gli
inquilini se non era così, non credo...
La mia preoccupazione era questa: la questione della sicurezza.
Se lei mi conferma che tutti i condomini vengono spostati nelle
case nuove e che poi si va a ristrutturare il grattacielo dando la
sicurezza necessaria...perché qualcuno si deve prendere la
responsabilità! Non mi si venga prima a dire non va bene, che vanno
abbattuti, e dopo che non ci sono problematiche, perché io questa
responsabilità non me la prenderei...
(interruzione dell'Assessore Baccega, fuori
microfono)
...ma allora perché queste cose non si dicono prima ai
cittadini? Ma quello che si legge non è così! Qui si legge e si
dice che si buttano giù i due grattacieli, si sono fatti gli
alloggi, si spostano gli inquilini e si buttano giù! Adesso lei mi
viene a dire che non ci sono gli alloggi per tutti...allora cosa
facciamo? Mi sembra di aver capito che spostiamo una parte del
grattacielo, non quella dell'ARER...viene buttata giù e gli altri
vengono lasciati lì? Come fa a ristrutturare...io le chiedo,
Assessore, perché è lei che in questo momento fa da tramite con il
Comune di Aosta, di farmi capire un momentino com'è la situazione.
È questo il chiarimento che volevo, non per fare polemiche, ma
veramente per la sicurezza di questi cittadini, perché qui allora
sta venendo fuori veramente che hanno ragione, e cioè che non
vengono spostati tutti. Di questo non ne sto facendo una colpa a
lei, ci mancherebbe altro! Voglio solo capire, perché si dice una
cosa e poi si fa un'altra cosa, e poi vedremo magari anche con il
Comune di Aosta! Era questo il chiarimento che volevo, perché mi
devono dire come si fa a lasciare queste persone lì se ci sono
problemi di sicurezza. Ma allora siamo diventati matti se a un
certo punto si dice: "vabbè, con tutta la carenza di case che
abbiamo, buttiamo quegli alloggi lì, tanto per divertirci"...mi
sembra una cosa strana questa, ma veramente! Poi c'è un documento
che lo dice, non è che se lo inventa la Fontana, è questo il
chiarimento che vogliamo avere...allora sono falsi i documenti che
ho avuto, il Contratto di quartiere non dice la verità...no,
veramente, io direi che forse fare una riunione e chiarire bene
come stanno le cose...è un dovere dell'Amministrazione dare delle
risposte ai cittadini, perché veramente non sono chiari!
Lei è stato chiarissimo, però non mi sembra che ci sia
chiarimento nei confronti dei cittadini, perché se è così come dice
lei, non so chi è che non ha detto la verità, mi si deve spiegare
chi si prende la responsabilità di lasciare quelle persone in quel
grattacielo. Una volta che viene buttato l'altro, io voglio vedere
se questo grattacielo è nelle condizioni che dice lei, di tenere
dentro gli inquilini...sul ristrutturare con gli inquilini dentro
qualcuno si prenderà la responsabilità, di certo non io, staremo
poi a vedere! Però secondo me non è così che si fa, si devono dare
delle risposte ben precise, perché si sono illuse le persone che
venivano spostate e adesso viene fuori che non ci sono gli alloggi
per tutti! Mi piacerebbe veramente capire come si è partiti
all'inizio e cosa si è detto a queste persone, perché quello che è
stato detto non mi sembra sia questo che dice lei. Allora facciamo
una riunione, magari anche in commissione, chiamiamo i soggetti
interessati...ma certo, facciamola dove vuole, però almeno diamo
dei chiarimenti una volta per tutte, perché non è corretto che non
ci sia chiarezza su questo, poiché mi sembra che ci sia veramente
tanta confusione e, volentieri, io da domani sono disponibile.
Grazie.
Presidente -
Grazie. Punto 26 all'ordine del giorno.
