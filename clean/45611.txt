Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 2279 del 5 aprile 2023 - Resoconto
OGGETTO N. 2279/XVI - Interpellanza: "Iniziative per
garantire a tutti i cittadini della Regione l'assistenza medica di
base".
Marguerettaz (Presidente) -
Punto n. 55 all'ordine del
giorno. Per la presentazione, la parola al collega Baccega.
Baccega (FI) -
"La sanità è un settore complesso che
sicuramente va governato": questo diceva un caro amico Ministro
della sanità, pertanto non bisogna poi inalberarsi se in qualche
modo vengono sottolineati alcuni aspetti.
La volontà, mi pare di capire dagli interventi che si sono
succeduti, dalla consigliera Guichardaz ad altri colleghi, va
proprio nella direzione di cercare di capire e di dare un
contributo affinché le cose possano in qualche modo migliorare ed è
un po' il motivo per cui presentiamo delle istanze, interpellanze,
mozioni piuttosto che interrogazioni, e questa riguarda un
percorso... e siccome è vecchia anche questa, di più di un mese fa,
aveva evidenziato delle forti criticità visto che la carenza di
medici, soprattutto di medicina generale in quel periodo dell'anno,
quindi oltre un mese fa, da Natale in avanti, era tale che avevamo
riscontrato che all'epoca c'erano mille cittadini in Aosta senza
riferimento medico, ottocento sul territorio, questi erano dati del
mese di febbraio, e molti utenti non erano neanche stati avvisati
che il medico di base aveva interrotto l'attività lavorativa in
quanto era sopravvenuto il periodo della quiescenza. A un certo
punto si era anche preso atto che allo sportello dell'USL in via
Guido Rey le risposte erano piuttosto vaghe, alcune volte
inascoltabili e che la procedura per un certo periodo non era più
attuabile
on-line
e bisognava prenotare per telefono,
andare, insomma, era piuttosto complessa.
Ora però da un mese a questa parte le cose sono leggermente
cambiate, perché pare si sia presa qualche iniziativa
significativa... anzi, no pare, si è presa, si è riaperto
l'ambulatorio di accesso diretto a Charvensod, che ha permesso a
molti utenti di rivolgersi a quel servizio, alcuni medici di base o
medici di medicina generale, come vogliamo chiamarli, hanno
accettato l'ampliamento del numero di pazienti da seguire superando
il limite dei 1.500 mutuati, quindi nel frattempo c'è stata qualche
risposta significativa per cercare di tornare alla normalità e pare
si stia andando in questa direzione, quindi è sicuramente un
elemento di sicura soddisfazione per noi e per gli utenti, però
bisogna migliorare, perché nel frattempo ulteriori medici andranno
in pensione, si trasferiranno, c'è sicuramente un
turnover
che in questa Valle sta diventando piuttosto significativo e sempre
meno sono le persone che sono attratte.
Chiediamo quindi quali iniziative si intende ulteriormente
intraprendere, oltre a quelle già prese nell'ultimo mese, per
garantire a tutti i cittadini della nostra Regione l'assistenza
medica di base e per garantire loro i livelli di assistenza
essenziali.
Presidente -
Per la risposta, la parola all'assessore
Marzi.
Marzi (SA) -
La delibera 1609 del 22 dicembre 2022, oggi
richiamata spesso, che prevede la riorganizzazione della medicina
territoriale e diretta a migliorare l'erogazione dell'attività
assistenziale, comprende anche l'istituzione sul territorio
regionale di quelle che vengono definite le forme organizzative
monoprofessionali, cioè le aggregazioni funzionali territoriali dei
medici di medicina generale e dei pediatri di libera scelta. La
proposta operativa di costituire delle AFT dovrà essere approvata
dai relativi comitati aziendali e poi condivisa nell'ambito degli
accordi integrativi regionali dei medici di medicina generale e dei
pediatri di libera scelta, MMG e PLS.
Per garantire la copertura del servizio medico di assistenza
primaria, cosiddetto "medico di famiglia", nelle aree dei territori
che non trovano sufficiente adesione da parte dei medici abbiamo
introdotto attraverso due accordi riconoscimenti economici di
attrattività. Per tali accordi, concernenti misure di attrattività
per tutta la medicina territoriale, quindi sia medici di medicina
generale che pediatri di libera scelta e specialisti ambulatoriali,
il Consiglio regionale ha stanziato a bilancio 500 mila euro nel
2022 e, nel triennio 2023-2025, 1 milione di euro su ciascuna
annualità, a proposito della sua domanda all'iniziativa di cui
sopra.
Il primo accordo integrativo regionale sulle aree disagiate e
disagiatissime rispettivamente prevede specifici riconoscimenti
economici ai medici che già operano (4 mila euro) e/o che avviano
l'attività (12 mila euro) negli ambiti territoriali che sono
individuati dall'Azienda USL come temporaneamente disagiati. È un
accordo finalizzato a favorire le sostituzioni dei medici non più
presenti a causa di dimissioni, spostamenti o pensionamenti e alle
quali non è stato possibile dar corso con le procedure previste nei
contatti a livello nazionale in quanto andate deserte. In tali casi
è stata quindi autorizzata la possibilità di innalzamento delle
scelte per ogni singolo medico, elevando fino a 1.800 il numero
massimo di 1.500 assistiti stabilito a livello nazionale, in modo
da consentire la scelta del medico a tutti i residenti.
Un secondo accordo è stato sottoscritto per agevolare i medici
nella frequenza di corsi di formazione specifica in medicina
generale rendendo compatibile la frequenza delle ore di tirocinio
con l'accettazione di incarichi di medici di medicina generale nel
limite dei mille assistiti stabilito a livello nazionale. Grazie a
tale accordo, l'Azienda ha potuto applicare la procedura per
l'assegnazione di incarichi provvisori e di sostituzione anche ai
medici frequentanti il corso triennale di formazione specifica in
medicina generale.
Per supportare i periodi di transizione tra dimissioni/
trasferimento e la presa in carico degli assistiti da parte dei
sostituti è stata data applicazione all'apertura di ambulatori ad
accesso diretto che possono garantire la continuità dell'assistenza
primaria ai residenti nelle località scoperte. Attualmente la
situazione di necessità di medici di medicina generale è
notevolmente ridimensionata. Il numero di oltre 6 mila assistiti
dell'autunno scorso che non erano in condizioni di scegliere un
medico è oggi ridotto a meno di 350 assistiti che eccedono i posti
disponibili. A breve saranno inoltre ufficializzati gli ulteriori
medici che si sono resi disponibili e che concorreranno a risolvere
queste ultime necessità.
Stiamo quindi mantenendo l'impegno assunto nell'autunno scorso
di riuscire ad assicurare un medico per ogni assistito. Questo
risultato è frutto dell'aver fatto ricorso a tutti gli strumenti
disponibili per il reclutamento:
1) i normali bandi a tempo indeterminato;2) gli incarichi
provvisori con tutte le deroghe previste a livello normativo;3) gli
incarichi ai medici frequentanti il corso per medici di medicina
generale con limitazione a mille assistiti;4) la personalizzazione
del percorso di tirocinio rendendolo compatibile con la nuova
attività;5) l'aumento del numero di 1.800 assistiti fra i medici
disponibili nelle aree critiche.Tutte queste attività hanno
permesso di sostituire i tredici medici di medicina generale
cessati o trasferiti negli ultimi otto mesi.Per quanto attiene la
situazione dei pediatri di libera scelta, sino ad oggi è stata
garantita la scelta di posti per tutti i giovani da 0 a 14 anni e
in data 31 marzo 2023 è stato sottoscritto uno specifico accordo
integrativo regionale con i sindacati di categoria, approvato, tra
l'altro, con una delibera di Giunta regionale straordinaria ad
oggi. Tale accordo ha consentito di procedere con l'inserimento
provvisorio di un medico straordinario in modo da supplire a un
pensionamento in attesa delle procedure previste che comportano
tempi lunghi e incompatibili con le esigenze della popolazione.
Questo ci consente di continuare a garantire nella nostra Regione
il servizio della libera scelta sino all'età di 14 anni. A livello
nazionale il servizio è garantito sino al compimento del sesto
anno, con l'eventuale astensione sino al compimento del
quattordicesimo anno di età, previa disponibilità dei pediatri. In
Valle d'Aosta invece è stato fatto lo sforzo, e lei lo sa benissimo
perché ha garantito questo servizio quando
pro tempore
ricopriva il mio stesso ruolo, di garantire comunque fino all'età
di 14 anni la libertà di scelta di rivolgersi a un pediatra anziché
a un medico di medicina generale.È da tenere ben presente che la
situazione però è in continua evoluzione in quanto condizionata nel
tempo da possibili ulteriori trasferimenti, piuttosto che
dimissioni o quiescenze facoltative che prevedano preavvisi
all'Azienda di soli trenta o sessanta giorni a seconda dei casi. Al
costante monitoraggio della situazione segue l'impegno nel coprire
le sopravvenute carenze. Inoltre martedì 21 marzo 2023 l'Azienda
USL ha aperto l'ambulatorio ad accesso diretto presso il
consultorio di Pont-Suaz di Charvensod per garantire la continuità
aziendale agli utenti temporaneamente privi di medico di medicina
generale, per gli utenti non deambulanti privi di assistenza medica
negli orari di servizio è anche a disposizione degli utenti un
numero di telefono per la prenotazione di eventuali visite a
domicilio.La situazione di grave carenza dei medici di medicina
generale comune a tutto il territorio nazionale, si presenta ancor
più acuta nel nostro territorio, fortemente caratterizzato da vaste
aree montane abitate, obiettivo tra l'altro questo, è cioè il fatto
che la montagna continui a essere abitata, di buona parte delle
politiche generali che poniamo in essere e che poi si declina a
livello più particolareggiato.Il fatto che quest'iniziativa sia
stata presentata tempo fa, lo dico in maniera chiara, e cogliendo
lo spirito positivo della sua iniziativa di allora e di adesso,
evidenziava sicuramente un problema enorme. Nel corso di questi
mesi, con l'aiuto di tutti, si è riusciti a dare una risposta
fattiva.
Ho voluto apposta evidenziare che oggi ci sono solo 350
Valdostani - che sono comunque e sempre troppi - senza un medico di
medicina generale e che nel breve tempo speriamo di arrivare a
zero, ma ho anche voluto evidenziare al contempo che, a quanto
pare, questo tipo di attività deve essere un'attività svolta
in
continuum
perché le possibilità che i medici di medicina
generale vadano via o vadano in pensione continuano a esserci,
quindi continuiamo a mantenere alta l'attenzione.
Presidente -
Per la replica, la parola al collega
Baccega.
Baccega (FI) -
Grazie Assessore. Lei mi conferma quanto
avevo già anticipato, sarebbe stato carino sapere quanti medici di
medicina generale avevano aderito all'ampliamento del numero da
1.500 a 1.800 pazienti da seguire, perché visto che si fanno degli
accordi integrativi, che sono poi soldini che vengono erogati,
sarebbe anche interessante capire quanto tutta l'organizzazione dei
medici di medicina generale, parlo degli MMG perché non mi sono
occupato dei pediatri di libera scelta che non hanno evidenziato
una forte criticità perché c'è stato il supporto effettivo... ma
visto che quell'organizzazione in passato ha avuto - credo negli
ultimi due anni - almeno la soddisfazione di accordi integrativi
piuttosto significativi, bisogna capire se c'è appunto la volontà -
e mi pare che ci sia sempre stata, ma ancora di più - di sostenere
quando le situazioni sono situazioni di crisi.Devo dire che
l'interpellanza di poco fa e quella che ho presentato adesso danno
un dato significativo, che comunque è anche avvalorato da alcune
tesi che vengono espresse nel piano salute e benessere sociale: che
è importante seguire il territorio, è importante che il territorio
cresca, affinché non si dia criticità all'unico Ospedale che
abbiamo in regione e questo lo si fa ovviamente anche sostenendo
con risorse significative. Il dato del 51 percento che viene
erogato al territorio quindi forse poteva essere incrementato
rispetto al passato, però credo che ci sia sempre tempo per
intervenire quando ci saranno i bisogni e le necessità. Aver
mantenuto quello
status
probabilmente non consentirà di
avere quella tranquillità sufficiente. In futuro non so quanti
medici di medicina generale potranno andare in pensione e in
quiescenza, però immagino che in una logica di programmazione anche
questo venga sicuramente valutato.
