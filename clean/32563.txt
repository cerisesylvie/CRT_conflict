Classificazione
CASA DA GIOCO



Oggetto del Consiglio n. 1248 del 9 giugno 2010 - Resoconto
OGGETTO N. 1248/XIII - Approvazione del bilancio, al 31
dicembre 2009, della Gestione straordinaria in liquidazione per
l'esercizio della Casa da gioco di Saint-Vincent, a norma dell'art.
8 della l.r. 21.12.1993, n. 88 e successive modificazioni.
Il Consiglio
Premesso che la legge regionale 21 dicembre 1993, n. 88
"Istituzione della Gestione straordinaria per l'esercizio della
Casa da gioco di Saint-Vincent", come modificata con legge
regionale 7 giugno 1999, n. 13, prevede, all'art. 8, che la
Gestione straordinaria presenti all'approvazione del Consiglio
regionale il bilancio annuale di esercizio, comprensivo della
relazione del Collegio dei revisori e della relazione della società
di revisione;
Richiamata la legge regionale 30 novembre 2001, n. 36
"Costituzione di una società per azioni per la Gestione della Casa
da gioco di Saint-Vincent" e, in particolare, l'articolo 13 che ha
avviato, contestualmente alla costituzione di una società, la
procedura di liquidazione della Gestione straordinaria;
Preso atto che con lettera n. 11243/FIN del 27 aprile 2010 il
liquidatore della Gestione straordinaria in liquidazione ha
trasmesso al Presidente della Regione il bilancio della stessa
società chiuso al 31/12/2009, composto da Stato Patrimoniale, Conto
Economico e Nota Integrativa e accompagnato dalla Relazione sulla
Gestione del Liquidatore, dalla Relazione della Società di
Revisione e dalla Relazione del Collegio dei Revisori dei
Conti;
Richiamata la deliberazione della Giunta regionale n. 3702 in
data 18 dicembre 2009 concernente l'approvazione del bilancio di
gestione per il triennio 2010/2012, con attribuzione alle strutture
dirigenziali di quote di bilancio e degli obiettivi gestionali
correlati, del bilancio di cassa per l'anno 2010 e di disposizioni
applicative;
Visto il parere favorevole di legittimità rilasciato dal
Coordinatore del Dipartimento Bilancio, Finanze e Patrimonio, ai
sensi del combinato disposto degli articoli 13, comma 1, lettera e)
e 59, comma 2, della legge regionale 23 ottobre 1945, n. 45, sulla
presente deliberazione;
Visto il parere della IV Commissione consiliare
permanente;
Delibera
l'approvazione dell'allegato bilancio, al 31 dicembre 2009,
della Gestione straordinaria in liquidazione per l'esercizio della
Casa da gioco di Saint-Vincent, a norma dell'art. 8 della legge
regionale 21 dicembre 1993, n. 88 e successive
modificazioni.
Allegati
(omissis)
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie, Presidente.
Come il Consiglio sa, la Casino de la Vallée Gestione
straordinaria, è stata istituita nel 1993 con la legge n. 88; con
la legge n. 36/2001 è stata istituita la Casino de la Vallée
d'Aoste S.p.A., ed è iniziata contestualmente la liquidazione della
Gestione straordinaria. La legge n. 88/1993 stabilisce che la
Gestione straordinaria ha personalità giuridica di diritto privato,
così che questa può essere inquadrata come una società di diritto
regionale. Il Consiglio regionale ha quindi affidato un ruolo
assimilabile all'assemblea degli azionisti, e ora, fatta questa
premessa per inquadrare l'attività che viene svolta dal Consiglio
regionale nell'affrontare la discussione odierna e per fare un
parallelo con il diritto societario, vengo al contenuto specifico
dell'atto.
Come ben precisato nell'allegata relazione del liquidatore, la
procedura di liquidazione non ha, ad oggi, altra incombenza se non
quella di gestire i contenziosi. Dal bilancio della gestione si
evidenzia un utile di 2,4 per il 2009, frutto di una serie di
plusvalenze positive e negative con preponderanza delle prime. In
particolare, ritengo utile richiamare la sentenza della Corte di
Cassazione n. 4343 del 13 gennaio 2010: tale sentenza di ultimo
grado concerne la causa madre ed ha dichiarato inammissibile il
ricorso e consolidando quindi la sentenza della Corte d'Appello n.
663/2007, che ha condannato la Gestione speciale in liquidazione al
pagamento di € 3.615.200, oltre ad interessi e rivalutazione, a
fronte della richiesta iniziale di 200.000.000 di lire, per le
vicende connesse alla locazione da parte di Gestione straordinaria
di beni immateriali e materiali SITAV, fra i quali software e banca
dati. Tale passaggio in giudicato della sentenza di appello può
essere valutato positivamente, in quanto, da un lato, evita i
rischi sopraevidenziati di allargamento dei contenziosi;
dall'altro, consente di concentrare le difese nei giudizi
attualmente pendenti. Va ricordato infatti che dopo saturazione del
giudizio in Cassazione, SITAV e altre società riconducibili al
gruppo Léfèbvre hanno promosso cinque nuovi giudizi presso il
Tribunale di Aosta, sempre riferiti al pagamento dei canoni, delle
penali riferite al contratto di locazione fra Gestione
straordinaria e SITAV, oggetto della cosiddetta "causa madre", per
un ammontare complessivo di circa 300.000.000 di euro, oltre
interessi.
La sentenza della Corte d'Appello costituisce dunque un punto
fermo positivo, dato che consente di far valere nelle altre cause
pendenti per canoni, penali e danni, le tesi in essa contenute.
Nelle audizioni in commissione è stato sottolineato quanto espresso
a pagina 16 nella relazione dei liquidatori, in merito al fatto che
l'utile dell'esercizio 2008 non può che essere trattenuto dalla
Gestione straordinaria ed utilizzato a copertura degli oneri di
liquidazione e degli altri possibili oneri e rischi futuri.
Président
- La discussion générale est ouverte.
La parole au Conseiller Louvin.
Louvin (ALPE)
- Non è la prima volta che abbiamo questo
esercizio di approvazione del bilancio della Gestione
straordinaria, ed è straordinario che continuiamo, a distanza di
molti anni, ad avere ancora una croce da portare fino al Golgota di
un contenzioso così vasto e così ramificato e che - a quanto
vediamo - continua ad espandersi, anche se abbiamo visto un
tentativo di una prima intesa fra GS e Casino S.p.A. per quanto
riguarda l'accollo degli oneri.
Vediamo comunque esserci una situazione che continua a permanere
critica, anche perché c'è una frasetta, Assessore, che abbiamo
visto fotocopiata tutti gli anni nella relazione del Collegio dei
revisori ed è una tristissima, ma comunque pesante realtà: quella
del consolidato presupposto (cito):
"che la Regione autonoma
Valle d'Aosta si faccia carico delle perdite che si dovessero
eventualmente generare nelle ulteriori fasi di liquidazione"
.
Sappiamo chi è l'ufficiale pagatore, non è una novità che stiamo
dicendo, ma è giusto che anche questo Consiglio non abbia la
percezione di un attivo che viene realizzato dalla gestione, sono
fondi che vengono accantonati per far fronte a possibili perdite
ulteriori.
Una piccola questione mi permetto di porla: proprio per mio
difetto di memoria, sono andato a rivedere, ieri, queste relazioni
e non ho ritrovato il filo della vicenda del credito INPS, che vedo
essere stato azzerato da parte della Gestione straordinaria; sono
3.350.000 euro circa di credito INPS azzerato unicamente da altri
crediti di valore modesto, non più recuperabili. Poi c'è la
questione vecchia del "Disco per l'estate", eccetera. Ma qui c'era
stato un contenzioso in sede tributaria sul recupero di oneri
versati all'INPS e non ricordo quale fosse stato l'esito di questa
vicenda e quindi del perché andiamo ad azzerare questa posta, che
era significativa e che, a suo tempo, rappresentava una potenziale
compensazione per gli introiti della GS.
Il quesito rimane in termini quasi profetici - se un giorno
vedremo il chiudersi di questa vicenda - e quali sono le
aspettative che formulano anche i legali che assistono... sono
numerosi, e indubbiamente rappresentano anche un cespite abbastanza
rilevante di spesa per la Gestione straordinaria stessa:
u
sque tandem
, cioè: fino a quando ci dovremo fare
carico ancora di tutte queste vicende, se se ne intravede una fine,
se ci sono iniziative transattive o meno sul tavolo... Al di là
della presa d'atto in termini contabili delle risultanze della
liquidazione del bilancio della Gestione straordinaria, questo ci
premerebbe sapere. Grazie.
Président
- La parole au Conseiller Donzel.
Donzel (PD)
- Egregio Presidente, cari colleghi, è
inevitabile il ripetersi, di anno in anno, della situazione che ci
viene presentata, perché l'evidenza è la staticità di questa
situazione. Non è una staticità che può essere imputata ad una
inerzia solo politica, perché sicuramente c'è un modo procedurale
nel "sistema Italia" rispetto a questi contenziosi, dove non si
percepisce quanto ci sia una volontà di arrivare alla fine, perché
- possiamo dirlo - c'è qualcuno che vive di questi contenziosi,
alimenta sé stesso. Certo che, in un momento di grave crisi
economica, dove le persone sono in difficoltà ad avere risposte,
noi vediamo delle persone che vivono di questi contenziosi infiniti
e c'è da chiedersi se politicamente si riesce ad assottigliare, a
ridurre, a dare uno scrollone a questa situazione o se c'è la resa
delle armi, trascineremo questa cosa
sine die
lasciando che
qualcuno, per la sua piccola parte, ne tragga i piccoli benefici
che vengono dall'avere la responsabilità di queste gestioni.
Penso che la politica debba interrogarsi e non rimanere
impassibile di fronte al fatto che "ma qua tanto non ne verremo mai
fuori" e nessuno credo, su questo, con tutte le qualità che può
avere l'Assessore... non è certo un indovino che può sapere quando
finirà una vicenda del genere, sicuramente se non ci sono delle
azioni forti dal punto di vista anche politico, di certo questo
contenzioso ce lo ritroveremo ancora per molti e molti anni.
Noi esprimiamo quindi tutta la perplessità verso un'incapacità,
che non è legata solo ad una questione regionale, ma un'incapacità
generale di uscire da situazioni giuridiche infinite che poi, alla
fine, qualcuno paga. Non sono gli esperti, non è la classe
politica, ma è il cittadino che non trae beneficio da queste
situazioni che non si risolvono e che si riproducono all'infinito
di anno in anno.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Solo per due piccole precisazioni.
Rispetto al quesito del collega Louvin sulla posta dell'INPS,
era legata al fatto che in un primo tempo è stata vinta una causa,
quindi c'era quella posta iscritta ma, successivamente, la causa è
stata persa, quindi non può più essere iscritta come una ipotetica,
possibile, parte attiva nel bilancio.
Per quanto riguarda il discorso di carattere generale, gli
auspici della politica - penso condivisibili da tutti - sono che la
vicenda abbia un termine; purtroppo non siamo nella condizione di
determinare né il corso, né l'accelerazione della vicenda, perché
per quanto attiene il ruolo del Consiglio regionale in quanto
azionista è un atto dovuto, non è un atto che può avere della
discrezionalità dal punto di vista procedurale.
Président
- Je soumets en votation l'acte:
Conseillers présents: 30
Votants: 19
Pour: 19
Abstentions: 11 (Benin, Giuseppe Cerise, Chatrian, Donzel,
Carmela Fontana, Lattanzi, Louvin, Patrizia Morelli, Rigo, Tibaldi,
Zucchi)
Le Conseil approuve.
Président
- Nous terminons ici nos travaux, la séance est
suspendue. Le Conseil reprendra à quinze heures trente.
La séance est levée.
---
La séance se termine à douze heures et quarante-huit
minutes.
