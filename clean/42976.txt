Classificazione
SANITÀ VETERINARIA E ZOOTECNIA



Oggetto del Consiglio n. 444 del 24 marzo 2021 - Resoconto
OGGETTO N. 444/XVI - Interpellanza: "Rispetto del protocollo
sanitario per la prevenzione della rinotracheite bovina infettiva
nel progetto messo in campo dall'Anaborava".
Bertin (Presidente)
- Punto n. 32. Consigliere Planaz,
per l'illustrazione.
Planaz (LEGA VDA) -
È comparso sul quotidiano online
"Aosta Sera" un articolo concernente un progetto messo in campo
dall'Associazione Nazionale Allevatori di Razza Valdostana,
Anaborava, con un partner extraregionale con l'obiettivo di
procedere in un'attività commerciale di produzione di liquido
seminale di bufalo.
Prima abbiamo parlato di lupi, adesso di bufali, mi sa che
facciamo prima ad aprire uno zoo che così il comparto agricolo
valdostano tira un respiro di sollievo, adesso la mettiamo un po'
sul ridere, ma questo sarebbe meno perché io non voglio entrare in
merito ai progetti e alle scelte del direttivo di Anaborava, in
quanto l'iniziativa intrapresa... il problema è che - come tutti i
bovini, ovini e caprini introdotti nella nostra Regione - per fare
entrare questi animali nella nostra regione si deve osservare un
rigoroso protocollo sanitario e questo è già un motivo di disagio
per gli allevatori valdostani che devono a volte uscire dalla
regione per svernare per poi rientrare, in quanto sostengono un
costoso carico burocratico nel fare effettuare le prove
diagnostiche sui suddetti animali, per poi rientrare nella regione
con le eventuali quarantenne e quant'altro.
Io non so come sia potuto succedere, ma, è clamoroso, abbiamo
appreso dagli organi di stampa è che questi animali erano infetti
di malattie di cui la nostra regione da anni è ufficialmente
indenne. Abbiamo speso e investito molte risorse pubbliche per
riuscire ad avere un livello sanitario molto elevato e, con le
risorse che vengono erogate tutti gli anni ad Anaborava, io non
riesco a capire un progetto di questo tipo - su uno studio dei
bufali o prelievo del seme di bufalo -quale vantaggio possa portare
alle aziende valdostane, oltre al fatto che questo tipo di scelta
mette a rischio l'intero patrimonio sanitario bovino della nostra
Regione.
Per questo chiedo all'Assessore competente, che spero che sia
informato del caso, che ci illustri il fatto.
Presidente -
Per la risposta, l'assessore Sapinet.
Sapinet (UV) -
Questa interpellanza permette di portare
in aula la questione Anaborava, associazione che conoscevo da
cittadino, da Sindaco, ma di cui in questi mesi ho potuto
approfondire l'attività nei suoi contenuti, ho potuto toccare con
mano la passione e la competenza degli addetti Anaborava, i
dipendenti e i vertici, e il lavoro che viene portato avanti con
assoluta professionalità.
L'associazione, ne sono convinto, insieme ad Arev, a Institut
Agricole Régional, al Consorzio di prodotto di tutela del prodotto
fontina e ai tecnici dell'Assessorato, potrà essere veramente un
valore aggiunto per il tavolo di lavoro che, a breve, istituiremo
con apposita delibera di Giunta.
Per quanto riguarda le due domande, la prima "se sono a
conoscenza di quanto riportato": l'Amministrazione regionale, nelle
figure del veterinario regionale, dei servizi della ASL e dei
servizi zootecnici era ovviamente a conoscenza dell'iniziativa
promossa da Anaborava e ne ha seguito, a diverso titolo, gli
sviluppi successivi.
Per l'introduzione dei capi bufalini nel territorio regionale,
l'ente di selezione Anaborava ha concordato con i servizi
veterinari un apposito protocollo sanitario, condiviso anche con il
veterinario regionale. Gli accertamenti effettuati dall'autorità
sanitaria - dopo l'arrivo degli animali in una stalla di quarantena
adeguatamente predisposta e autorizzata, sita nel Comune di Morgex
- hanno evidenziato alcune difformità rispetto al protocollo
predisposto.
I servizi veterinari hanno provveduto quindi a sottoporre i capi
a tutte le prove sanitarie previste per la quarantena, prove
sanitarie eseguite dall'Istituto Zooprofilattico di Piemonte,
Liguria, Valle d'Aosta per l'IBR che hanno dato seguito a un
riscontro di 2 capi positivi.
Le restanti prove eseguite sono state refertate tutte come
negative. Si precisa che gli accertamenti che hanno peraltro
rilevato che non si trattava di positività alla IBR bovina,
malattia per cui il territorio della Valle d'Aosta è ufficialmente
indenne ma della variante bufalina, IBUR.
I due virus sono appartenenti alla stessa famiglia ma si tratta
di due virus comunque diversi. Valutata comunque sulla base delle
conoscenze scientifiche la possibilità d'infezioni incrociate tra
le due specie, si è prontamente proceduto ad applicare le
disposizioni previste nel protocollo sanitario, che prevede
l'allontanamento dal territorio regionale di tutti i capi in
quarantena in caso di positività anche di un solo soggetto.
I due capi positivi sono stati macellati fuori Valle il 17
febbraio, così come un ulteriore bufalo risultato positivo a un
successivo approfondimento. I restanti quattro capi sono stati
allontanati dalla nostra regione in data 5 marzo.
La stalla di Morgex dove erano stati ricoverati gli animali in
quarantena è stata ovviamente sottoposta a disinfestazione da parte
dei servizi veterinari.
Non vi è stata pertanto nessuna conseguenza per l'indennità del
territorio valdostano da IBR né conseguenze per l'Anaborava e
nessun altro allevamento valdostano è stato coinvolto.
La seconda domanda, "quali siano le motivazioni che hanno
portato Anaborava ad aderire al progetto summenzionato": va detto
che l'Anaborava per svolgere le sue funzioni istituzionali a favore
degli allevatori vive di contribuzioni pubbliche, di progetti, di
programmi, di piani eccetera, di quote associative dei soci ma
anche di attività commerciali; queste ultime valgono circa il 20%
del suo bilancio.
L'attività commerciale ha permesso all'associazione di
sopravvivere anche nei momenti in cui le contribuzioni pubbliche si
sono ridotte, in mancanza di suddetta attività, Anaborava avrebbe
dovuto aumentare le quote ai suoi associati rappresentati appunto
dagli stessi allevatori.
Faccio presente che l'attività commerciale degli enti
selezionatori, come lo è Anaborava, è consentita, anzi,
incoraggiata e auspicata dallo stesso Ministero delle politiche
agricole, che nel decreto legislativo 52 dell'11 maggio 2018
all'articolo 6 stabilisce che: "Gli enti selezionatori possono
autofinanziare, in tutto o in parte, la propria attività attraverso
l'espletamento di servizi per i propri soci e l'utilizzo di marchi
collettivi con l'obbligo d'impiegare i relativi proventi in
attività e investimenti riconducibili a programma di conservazione
e miglioramento genetico".
Per quanto riguarda il caso specifico, Anaborava si è mossa
anche nell'intento di consolidare i rapporti di collaborazione con
l'ente di selezione bufalino, su richiesta della società Synergie,
che associa diversi enti di selezione, che necessitava di una
limitata quota di materiale seminale della specie bufalina per la
conduzione di prove di progenie.
Si precisa anche che per lo svolgimento di tale attività di
commercializzazione, di seme appunto bufalino, Anaborava aveva
preventivamente chiesto il parere al Ministero delle politiche
agricole e ottenuto il relativo nullaosta.
Personalmente sono dell'opinione che avere sul nostro territorio
un'associazione attiva collaborativa con altri enti che operano a
livello nazionale non possa nel medio-lungo termine che portare
positivi risvolti e benefici all'intero settore; collaborazioni di
cui si è anche parlato, ad esempio, durante le trattative che
citavo poco fa, trattative attualmente in corso per la definizione
dei criteri di riparto dei fondi PSR programmazione 2021-2022,
collaborazioni che hanno dunque una valenza molteplice, forse non
immediatamente percepibile, ma che rappresenta un valore aggiunto,
sia in termini economici, per una ricaduta diretta sugli allevatori
stessi, sia in termini sinergici, in un periodo storico dove su
diverse tematiche occorre fare rete e confrontarsi con le altre
realtà presenti sul territorio nazionale.
Presidente -
Per la replica, il consigliere Planaz.
Planaz (LEGA VDA) -
Come ho detto prima, io non voglio
entrare nel merito delle scelte di Anaborava, che sicuramente avrà
fatto le sue analisi prima di procedere con questo progetto.
Io mi soffermo di più sul rischio che ha corso tutto il panorama
sanitario bovino valdostano dopo aver fatto entrare nella nostra
regione degli animali che lei ha dichiarato che sono risultati
negativi, ma se poi mi dice che due sono stati abbattuti,
effettivamente proprio negativi non erano, perché sennò non
venivano inviati al macello.
È per questo che ho ritenuto opportuno presentare questa
interpellanza, perché di fronte a molti allevatori che rispettano
tutte le regole vigenti non solo valdostane, ma pure nazionali e
anche europee, perché vi sono delle rigide regole sanitarie, mi
domando come sia potuto succedere che un numero così elevato di
animali sia potuto entrare nella nostra Regione in quelle
condizioni, soprattutto su ordine di Anaborava.
Perché fosse successo a un allevatore improvvisato che decide di
mettere degli animali nella sua proprietà e magari non è a
conoscenza di tutte le regole sanitarie in vigore, ma un ente così
importante per la selezione - come ha detto lei - del nostro
patrimonio zootecnico!
Spero che in primis Anaborava pensi un po' agli allevatori
valdostani, come sia potuto succedere che otto animali siano potuti
entrare nella nostra regione in queste condizioni... dopodiché
qualcuno li avrà accuditi questi animali e anche il rischio di
contagio del personale che si è andato a occupare di questi animali
nel periodo che hanno sostato in questa Regione... perché sono
venuto a conoscenza di malattie non proprio ben identificate, non
c'era solo la rinotracheite infettiva...
La USL non ha attivato un protocollo differente dagli altri, la
USL ha fatto il suo lavoro: i veterinari hanno operato come fanno
con tutti gli altri animali che entrano nel nostro territorio:
esercitando le loro mansioni hanno riscontrato che vi erano dei
capi infetti. Bisognerebbe proprio fare attenzione che enti come
Anaborava non caschino in questi tranelli che portano dei danni
all'intero sistema dell'allevamento valdostano.
Io non voglio conoscere l'entità del guadagno che avrebbe
realizzato Anaborava a portare avanti questo progetto... abbiamo
giusto valutato -era appena stato nominato, Assessore - il focolaio
che si è acceso l'anno scorso nella nostra regione e abbiamo avuto
dei problemi a liquidare e a risarcire in parte i danni per quegli
animali, non vorrei pensare che questi animali che arrivano nella
nostra regione infettino tutti gli altri capi, che poi dobbiamo di
nuovo impegnare soldi pubblici per delle cause che non sono da
attribuire ai nostri allevatori.
