Classificazione
ISTRUZIONE PUBBLICA
TRASPORTI E VIABILITÀ
Trasporti



Oggetto del Consiglio n. 2367 del 21 dicembre 2006 - Resoconto
OGGETTO N. 2367/XII - Ritiro della mozione: "Facilitazioni
tariffarie per il trasporto di studenti delle scuole medie
inferiori e superiori della Regione".
Mozione
Ribadita la volontà di favorire lo studio e il conseguimento
di competenze superiori nell'istruzione da parte dei giovani
valdostani;
Constatato che notevole peso sulle famiglie hanno le spese di
trasporto per i ragazzi che frequentano le scuole medie inferiori e
superiori, soprattutto se con sede distante dal proprio Comune di
residenza, cui si aggiunge il peso del tempo di trasporto e
talvolta la necessità di utilizzare più mezzi di trasporto e quindi
di doversi dotare di abbonamenti sia per le autolinee che per la
ferrovia;
Tenuto conto che importanti agevolazioni sono a disposizione
degli studenti universitari per le loro spese di trasporto, mentre
le facilitazioni per gli studenti delle scuole medie di primo e
secondo grado sono meno significative;
Il Consiglio regionale
Impegna
la Giunta regionale:
1) a prevedere facilitazioni tariffarie per il trasporto per
alunni e studenti delle scuole medie inferiori e superiori almeno
pari a quelle degli studenti universitari, già a partire dal
prossimo anno solare e quindi con gli opportuni adattamenti del
bilancio regionale attualmente all'esame delle commissioni.
F.to: Sandri - Fontana Carmela
Presidente
- La parola al Consigliere Sandri.
Sandri (GV-DS-PSE)
- Questa mozione arriva da lontano,
perché è stata iscritta per la prima volta in Consiglio il 22
novembre scorso, quindi fa riferimento agli
"opportuni
adattamenti del bilancio regionale"
, che è già stato votato dal
Consiglio. Rimane tuttavia il problema e noi lo riproponiamo a
quest'aula in modo molto semplice. La nostra cultura purtroppo è
sottoposta al ricatto delle infrastrutture, è un problema che
abbiamo affrontato varie volte, sappiamo che con le infrastrutture
siamo carenti, sia in termini di strutture ferroviarie che di
coordinamento fra strutture ferroviarie e automobilistiche e che ci
stiamo avviando a un piano di investimenti, di riconversione e di
riorganizzazione per ottimizzare. Nel frattempo questo dato esiste
ed è aggravato dal fatto che chi abita nelle valli laterali per
raggiungere la scuola media o la scuola media superiore deve in un
alto numero di casi utilizzare 2 mezzi di trasporto, cioè l'autobus
fino alla stazione ferroviaria e poi il treno dalla stazione
ferroviaria fino alla località in cui svolgere la propria attività
di studente. Questo comporta il fatto di avere almeno 2 abbonamenti
che nelle tasche dei cittadini comportano un grosso problema, con
il risultato che si va ad utilizzare di più il mezzo privato, c'è
un maggior inquinamento, maggior bisogno di parcheggi anche solo
parzialmente; ad esempio, per risparmiare l'autobus ci si fa
portare in auto fino alla stazione ferroviaria, ma qui significa
utilizzo del mezzo privato, quindi inquinamento... poi del
parcheggio.
Il problema è di capire se vi è la volontà e l'interesse di dare
ai cittadini questa possibilità di utilizzare il mezzo pubblico a
tariffe che siano agevolate, con 2 obiettivi: il primo è che se le
nuove generazioni possono rendersi conto di persona che i trasporti
pubblici sono efficienti e funzionali questo rimarrà a livello
educativo per il futuro; dall'altra parte consentirà loro di non
dover rinunciare alla propria carriera scolastica per la
complessità anche economica di questo tipo di trasporti. Da questo
punto di vista, visto che vi sono già dei grossi interventi per
quanto riguarda gli universitari che sono sicuramente positivi,
vorrei capire se vi è la possibilità di fare qualcosa e a che
livello delle scuole medie inferiori e superiori.
Un'ultima battuta sul fatto delle scuole medie inferiori. Qui si
parla anche di diritto allo studio e, dato che il diritto allo
studio nella finanziaria è stato aumentato a 16 anni, significa che
questo potrebbe dare una possibilità per il rispetto dell'obbligo
scolastico.
Presidente
- Dichiaro aperta la discussione generale.
La parola all'Assessore al turismo, sport, commercio e
trasporti, Pastoret.
Pastoret (UV)
- Mi consentiranno di colleghi di fare una
breve introduzione, di separare alcune cose, anche se il collega
Sandri lo ha scritto e lo ha ribadito ora, ma vorrei chiarire
alcune cose rispetto alle agevolazioni tariffarie che sono state
ricordate, che riguardano alcune categorie specifiche di utenti,
studenti universitari fuori valle e studenti delle scuole
secondarie del tipo non esistenti in valle: queste sono le misure
che oggi la legge assicura dal punto di vista del sostegno. La
concessione o meno di tariffe agevolate di trasporto per residenti
non è rappresentata e dovuta unicamente dal tipo di corso di studio
seguito, ma anche dalla collocazione delle sedi di studio, non sto
a citare la legge n. 29 che conoscete, che ho riassunto brevemente.
Si era affrontato questo tema relativamente agli studenti che si
dovevano recare fuori valle per varie ragioni. Sapete che sulla
legge n. 29 è intervenuta una modifica in sede di finanziaria, poi
ci dovranno essere delle disposizioni applicative. La richiesta è
quella di estendere i benefici che riguardano gli studenti
universitari e quelli frequentanti le scuole superiori non
esistenti in valle, frequentate fuori valle, anche a coloro che
hanno la loro frequenza in Valle d'Aosta.
Bisogna qui considerare alcuni elementi, perché non credo che la
spesa dell'ente pubblico, sia esso Comune, sia esso Regione,
reppresenti un fenomeno indipendente che si riferisce unicamente ai
propri capitoli senza tenere in conto una omogeneità ed una
complessità più ampie. Negli anni sono state realizzate numerose
scuole sul territorio regionale allo scopo di garantire agli
studenti un migliore rapporto di prossimità con le strutture
scolastiche. Sarà appena il caso di ricordare l'esistenza di scuole
medie nella Val d'Ayas, a Brusson, Cogne, Courmayeur, Gressoney, di
licei scientifici a Pont-Saint-Martin, a Saint-Vincent, oltre che
ad Aosta, dei licei linguistici e scuole professionali di
Pont-Saint-Martin, Verrès, Saint-Vincent, Courmayeur. Nello
sviluppare questa politica va ricordato che la Regione ha investito
forti risorse, basti pensare al recente caso della "Brambilla" -
per il quale ero rimasto a 50 miliardi di lire -, nell'ottica di
favorire, con la vicinanza delle scuole, gli studenti limitando i
loro spostamenti. La Regione inoltre ha fatto un'altra politica,
prevedendo di sostenere pensionati, luoghi di accoglienza che
possono ospitare studenti in particolari condizioni di disagio,
date anche dalla lontananza. Ne ricordo alcuni: "Gervasone",
"Convitto di Aosta", "Institut agricole", "IPRA" di Châtillon, "Don
Bosco"... ricordo che con propria legge la Regione ha disposto
recentemente il finanziamento dell'Istituto "San Giuseppe" per
garantire l'accoglienza e l'ospitalità delle ragazze. Tutto ciò è
stato fatto per ridurre i disagi, eliminare o ridurre le necessità
di spostamento per quanto possibile degli studenti. Ho citato
queste cose perché delle due l'una: o è valida questa scelta,
oppure si torna indietro e si garantiscono condizioni diverse per
chi viaggia, o si ritiene che tale sistema abbia una sua logica e
che valga la pena di garantirne la continuità investendo in questo
modo. Personalmente non ritengo né saggio, né ragionevole fare
delle "fughe in avanti" ed indebolire dei principi che hanno
consentito a questa Regione, con tutte le difficoltà territoriali
esistenti, di decentrare le proprie strutture educative.
Ciò detto, in linea di principio il ragionamento del Consigliere
Sandri ha una sua sostenibilità, si tratta però di individuare i
limiti all'interno dei quali ci si deve muovere per affrontare
questo ragionamento, perché non sono pregiudizialmente contrario ad
esaminare la materia sulla base però di principi che siano univoci
e condivisibili e anche che tengano conto del sistema organizzativo
della tariffazione dei vari servizi. In primo luogo ritengo vada
ribadito il fatto che tanto o poco i servizi devono essere pagati.
Dico questo perché è uno dei principi della contabilità pubblica
che impone ad enti locali la copertura dei servizi a domanda
individuale per percentuali di costo non eludibili; è il caso del
costo dei trasporti con gli scuolabus comunali e per i servizi
mensa, che devono essere obbligatoriamente contribuiti dagli
utenti. Sarebbe singolare se proprio la Regione fosse la prima a
disattendere questi principi, anche se la nostra contabilità è
organizzata in un modo diverso. Certo non possiamo ignorare che vi
sono casi di particolari difficoltà economiche e sociali, che
possono essere prese in esame e consentire degli sconti o delle
gratuità. Si tratta qui però di casi sociali o di disagio e, sotto
questo punto di vista, ritengo che la materia debba e possa essere
esaminata per definire delle possibili agevolazioni in relazione
alle capacità contributive di ogni soggetto. Non ritengo che si
farebbe un buon servizio nell'introdurre delle agevolazioni
generalizzate e fuori controllo: questo anche perché sul tema dei
trasporti scolastici la Regione sostiene spese ingenti per
consentire in un grande numero di casi linee organizzate
specificamente per il trasporto scolastico, perché, da un lato,
abbiamo le linee normali che fanno servizio per i pendolari, che
sono in certi casi usate per il trasporto scolastico, mentre,
dall'altro, abbiamo delle linee che sono a ciò organizzate. Se così
non fosse, avrebbe una logica effettuare sconti anche importanti,
ma gli studenti dovrebbero utilizzare tutti mezzi pubblici con
orari organizzati, predefiniti e non con orari specifici, perché
anche qui in molti casi abbiamo delle duplicazioni di corse per
consentire agli studenti di avere orari più accessibili e queste
corse rappresentano costi aggiuntivi rispetto alle altre corse che
sono organizzate per i pendolari. Basterebbe eliminare gli uni o
gli altri, ma non possiamo modificare gli orari di lavoro o delle
scuole, quindi dovremmo metterci nella condizione di creare
ulteriori disagi, questo ha determinato il fatto che vi sono delle
cadenze a volte con una differenza di mezz'ora sulla stessa linea
per poter servire sia gli uni, sia gli altri: questo rappresenta
dei costi, mi si deve anche dire come si vuole fare in modo di
sostenere almeno parzialmente tali costi. Faccio l'esempio di un
caso specifico: la modifica degli orari delle scuole medie di
Pont-Saint-Martin ci ha portati a dover organizzare una corsa
specifica per i Comuni di Lillianes, Fontainemore e Perloz per
poter garantire agli studenti di recarsi regolarmente a scuola
negli orari previsti: questo ha significato per la Regione un
aumento di costi e un esborso. Ora tali studenti pagano questo
servizio, lo pagano sotto forma di abbonamento come lo pagherebbero
per viaggiare normalmente con un altro tipo di pullman; non penso
si debba assicurare una gratuità totale, anche se in questo caso il
costo incidente relativo all'Amministrazione regionale credo
rappresenti il 90% della spesa o quasi. Ricordo per inciso che il
sistema dei trasporti costa all'Amministrazione circa 17 milioni di
euro all'anno per il trasporto su gomma, senza contare il costo
delle varie agevolazioni già in essere, studenti universitari...
che sono state ricordate, oltre al costo dello sconto del 40%
previsto per legge per tutti i viaggiatori che utilizzano la
ferrovia; ricordo anche che per gli studenti che viaggiano con
abbonamento, praticamente tutti, sono già prodotti degli sconti con
tariffa agevolata.
Tutto questo detto - ma vi sarebbe molto altro da dire -, tengo
in considerazione 2 aspetti: il primo, quello degli interscambi e
dei 2 mezzi è un problema serio e, siccome stiamo immaginando di
rivisitare il piano di bacino, questo è un tema che non so dire con
quale lunghezza di tempi, ma va individuato, anche in tempi più
rapidi per vedere se sia possibile intervenire per ridurre dove
possibile le corse da due a una. Questo è un impegno che si può
prendere: di verificare tale aspetto. La tariffa unica è una cosa
che può essere perseguita, ma in questo momento non sono in grado
di dire in quali tempi.
Ribadisco in conclusione che il principio della contribuzione
individuale per il trasporto unico va mantenuto e garantito; va
tenuto conto del costo complessivo delle linee organizzate e delle
strutture rese disponibili, senza aggravare il costo di gestione,
sottraendo al bilancio risorse che avrebbero ricadute generali
anche su queste spese correnti... Certo è che abbiamo 2 problemi
che ritengo centrati: quello delle coincidenze, delle 2 linee da
dover prendere e quello di altro genere di ricaduta sociale dal
punto di vista della tariffazione, perché, se è vero che si deve
contribuire, sono per dire che si deve contribuire in base alle
proprie capacità e possibilità. È quindi ragionevole ed opportuno
considerare dal punto di vista sociale l'incidenza di tali costi e
quanto questo possa gravare sulle famiglie e verificare se gli
aiuti previsti attualmente tengono meno in considerazione tali
oneri, perché qui ci muoviamo su una materia che non è di poco
conto, vi sono borse di studio dedicate, aiuti... che sono gestiti
dall'Istruzione, noi gestiamo le tariffe e l'organizzazione dei
trasporti; ora quale incidenza vi sia fra una cosa e l'altra non
sono in grado di dirlo. Gestiamo poi invece sostegni alle famiglie
per quanto riguarda le provvidenze che sono distribuite dalla
sanità. Sotto tale punto di vista, è interessante prendere in
considerazione un'analisi di questo genere per vedere se si possono
applicare delle tariffe di carattere differenziato in base alle
esigenze che le famiglie possono avere, in base alla loro capacità
contributiva. Sotto questo punto di vista, chiudo dicendo che 2
sono gli aspetti che ritengo di dover prendere in considerazione:
quello della tariffazione differenziata sulla base delle
possibilità contributive e l'altro per quanto riguarda intanto
l'analisi e la possibilità di riorganizzare il modello di
trasporto, laddove si dimostrerà possibile farlo, per quelle
località e per quelle comunità che devono utilizzare 2 mezzi di
trasporto per poter consentire ai ragazzi di recarsi a scuola. Non
so se al collega Sandri bastano questi 2 impegni... se lo
soddisferanno, lo porteranno a ritirare la risoluzione; in caso
contrario, gli impegni permanendo, ci asterremo rispetto al
mantenimento della risoluzione, ma credo si vada in questo modo
incontro alle richieste avanzate.
Presidente
- La parola al Consigliere Venturella.
Venturella (Arc-VA)
- Intervengo volentieri in questa
discussione perché ciò che pongono i colleghi Sandri e Fontana
nella loro mozione ha un certo interesse. Credo che un aiuto al
dibattito potrebbe essere quello di riferirsi a una deliberazione
presa dalla Provincia di Bolzano, che non è stata presentata nelle
iniziative dell'Assessore ai trasporti, ma in quelle dell'Assessore
all'istruzione, perché rientra nel grande tema del diritto allo
studio. Ho qui il testo della deliberazione che dice:
"Diritto
allo studio, trasporto alunni e alunne"
. In definitiva, il
discorso del trasporto dello spostamento giornaliero da casa a
scuola e viceversa è inserito nel più ampio tema del diritto allo
studio. Cosa fa la Provincia autonoma di Bolzano? La Provincia
autonoma di Bolzano garantisce, nei limiti delle proprie risorse
finanziarie e tecniche, un servizio di trasporto scolastico per le
alunne e gli alunni in possesso dei requisiti previsti e comunque
dà dei requisiti. Quali? I requisiti sono una distanza minima
casa-scuola che per gli alunni delle scuole elementari sono 2 km. e
2,5 km. per gli alunni delle scuole secondarie di 1° e 2° grado.
Cosa dice l'allegato che è parte integrante di una deliberazione,
che per correttezza cito: deliberazione n. 796/2006? Dice:
"tutti gli alunni in possesso di questi requisiti contribuiscono
al servizio di trasporto scolastico attraverso una carta che è
chiamata "scuola-pass", i genitori degli alunni devono
compartecipare nelle spese, per quest'anno sono 10 euro per lo
"scuola-pass", che è annuale"
. La Provincia di Bolzano va
oltre, dice:
"per quegli alunni che sono in possesso dei
requisiti, distanza, essere residenti... ma che non possono
usufruire di un servizio di trasporto alunni organizzato viene
concesso per ogni km. di percorrenza fra l'abitazione e la sede
scolastica un contributo chilometrico in ragione di euro 0,25"
.
In definitiva, questo è interessante perché nell'ambito di un tema
grande, come hanno sottolineato sia l'Assessore che il collega
Sandri, che ha parlato più che di trasporto alunni di diritto allo
studio in generale, è compreso - e un approfondimento in questo
caso potrebbe essere necessario per potersi confrontare anche in
Commissione - anche, ma non solo, il trasporto scolastico; quindi
ciò che fa risaltare questa mozione è interessante, ragionevole e
credo che un dibattito su tale tema sarebbe opportuno.
Presidente
- La parola al Consigliere Sandri.
Sandri (GV-DS-PSE)
- Devo dire all'amico Pastoret, se mi
consente di chiamarlo "amico" per la conoscenza che abbiamo da un
innumerevole numero di anni, che non mi convince la posizione
assunta, perché ho l'impressione che si sia arroccato su una
posizione di difesa di quello che è stato fatto, sicuramente tutto
bene, ma con poca voglia di guardare verso il futuro. Quando lei
dice: "abbiamo speso tanti soldi per fare una serie di cose come
l'apertura sul territorio di sedi scolastiche...", eccetera, quello
dovrebbe farle pensare che sono tutti investimenti importanti, di
cui mi sembra non sia stata fatta una valutazione poi tanto
economica e mi spiego. Se andate a vedere quanto abbiamo speso, non
dico per le rotonde che piacciono al Consigliere Bortot, ma per i
parcheggi che piacciono a me, negli ultimi anni in giro per la
Valle d'Aosta, vi rendereste conto che a mandare in giro i
Valdostani gratis su qualunque mezzo pubblico avremmo sicuramente
risparmiato tanti soldi. Faccio un esempio rispetto al problema
della valutazione dei requisiti economici. Si chiedono i requisiti
economici - IRSE, eccetera - per dare il contributo e quindi per
dare il passaggio più o meno gratuito oppure a pagamento alle
persone con più di 65 anni. Alla fine dell'anno da questi
contributi incassiamo 12.000 euro, a fronte dei quali dobbiamo
mettere 2 persone che ci costano 70.000 euro per controllare se la
pratica funziona, alla fine abbiamo perso 58.000 euro: questo è
quello che succede. La valutazione costi/benefici non è così
semplice come lei ha illustrato, perché bisogna anche in termini
economici valutare tutto il discorso dei trasporti e anche gli
investimenti che non consideriamo per il trasporto, ma che per il
trasporto sono. Si vada a vedere quanto si è speso in Regione per
la costruzione di parcheggi in tutti questi anni, ci si rende conto
che se avessimo investito un decimo di quelle cifre nel trasporto
pubblico, oggi avremmo meno inquinamento, meno brutture soprattutto
nella città di Aosta e la gente avrebbe più facilità di
incontrarsi, di chiacchierare, piuttosto che stare chiusa da sola
nelle "scatolette" che si chiamano auto. Questo è un concetto su
cui dobbiamo cominciare a confrontarci e a guardare lontano, perché
i bilanci bisogna farli in termini economici guardando a tutti gli
aspetti, ma poi guardando anche in termini morali, etici come piace
ai colleghi del gruppo "Arcobaleno", ossia deve intervenire una
specie di bilancio etico-sociale, come adesso è anche obbligatorio
per le s.p.a., per capire che in tutto questo pesano altri fattori
come il diritto allo studio, o il fatto che "alla fine della
fiera", se abbiamo un tasso di diplomati e di laureati più basso
che di altre Regioni, siamo meno competitivi, oltre che meno
felici, e questa non è una cosa da poco.
La mia preoccupazione è che domattina ci metteremo a ragionare
di nuovo su queste cose, ma finiremo per avere uno scontro fra una
posizione di arroccamento su una complessità farraginosa che è del
passato e non una volontà di fare scelte drastiche e chiare, ma che
aprono una grande strada del futuro: quella del trasporto pubblico,
perché il trasporto pubblico significa maggiore efficienza del
nostro sistema, minori spese per le famiglie e uno dei motori del
decollo della Valle d'Aosta che farebbe contento anche l'Assessore
Marguerettaz, sempre preoccupato dalla stagnazione, questo è uno
dei motori: fare in modo che il trasporto pubblico diventi il
trasporto preferito da tutti, perché significa al tempo stesso meno
inquinamento, più competitività, una maggiore capacità di produrre
cultura, istruzione e di produrre anche gli oggetti. È in questa
ottica che dobbiamo rileggere tale questione. I mezzi li ha detti
in parte l'Assessore, io sono abbastanza d'accordo, poi su come
applicare questi concetti ci si deve mettere con calma a vedere.
Sicuramente una parte rientra nel problema del bacino di traffico,
perché c'è un problema di coordinamento, però mi piace la
sollecitazione che viene dal collega Venturella, perché mi ricorda
i tempi andati, è per quello che mi è venuta in mente la nostra
amicizia da lungo tempo. Infatti al tempo in cui ci siamo
conosciuti c'era una frequentazione fra la Valle d'Aosta e la
Provincia di Bolzano legata alla amicizia esistente fra Elio
Riccarand e Alexander Langer, che è stato un personaggio politico
straordinario e che era uno che girava sempre con i mezzi pubblici.
Questa è un'idea anche che queste Regioni alpine che su tali temi
sanno comportarsi in modo diverso dalle altre situazioni... credo
che ricopiare quello che c'è di buono inventato da altri sia sempre
una cosa utile... o comunque utilizzarlo per adattarlo alla nostra
realtà. Le forme di Bolzano non le conoscevo, le ho apprese oggi e
voglio studiarmele con calma, ma credo si debba aprire un fronte
per cui si possa dire alla popolazione: "faremo di tutto affinché
il trasporto pubblico funzioni bene, perché sia disponibile per la
gente e ovviamente soprattutto per quelle fasce che per noi sono
importanti, che in questo caso sono tutti quelli che vanno a
scuola". Credo che, da questo punto di vista, non è una
contrapposizione con la politica fatta fino ad ora, ma è un
completamento di quella politica, che altrimenti rimane monca,
perché è chiaro che non possiamo fare un liceo scientifico a
Champorcher, uno a Pontboset, uno a Bard... quindi c'è comunque,
visto che vogliamo difendere la montagna, il problema del
"déplacement des étudiants".
Credo che questa non sia una contrapposizione, ma sia uno
sviluppo in termini moderni e "in termini moderni" significa rifare
tutto un lavoro di curare ogni particolare. Mi permetto di
ricordare qui il problema degli scuolabus che l'Assessore ha citato
prima, perché qualità significa anche che, se continuo a vedere
quello scuolabus della città di Aosta che non ha le cinture di
sicurezza, né i poggiatesta, ma che ha tutte cose in acciaio ad
altezza dei denti dei bambini... spero sempre che non succeda
niente, ma non è quello il modo per insegnare ai ragazzi che il
trasporto pubblico è migliore di quello privato, perché siamo non
competitivi rispetto all'auto privata e, quando ci poniamo il
problema delle limitazioni, la città di Aosta che mette via gli
"Euro 0"... ci rendiamo conto che, se vogliamo conquistare quel
tipo di cultura, dobbiamo fare anche questo tipo di interventi. È
un problema complesso, non credo sia questa la sede per risolverlo,
le sollecitazioni che ha detto l'Assessore sono in gran parte
condivisibili, ho apprezzato quelle portate dal collega Venturella,
per cui accolgo la richiesta dell'Assessore di ritirare la mozione,
in modo che si possa in sede di Commissione o in altre sedi avviare
un confronto che consenta di trovare insieme, utilizzando le
conoscenze di ognuno, una soluzione che sia innovativa, oltre che
giusta.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Per ringraziare il collega Sandri per la
decisione che ha manifestato ora, avrei delle cose nel merito
rispetto alle quali rispondere, ma faccio grazia a tutti del mio
intervento che allungherebbe la discussione. Su questo tema
torneremo, grazie ancora.
Presidente
- La mozione al punto n. 33 è ritirata.
Il Consiglio prende atto, concordando.
Presidente
- I lavori consiliari sono sospesi e
riprenderanno alle ore 15,30.
La seduta è tolta.
---
La séance se termine à 13 heures 5.
