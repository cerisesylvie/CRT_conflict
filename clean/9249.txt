Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3813 del 3 giugno 1988 - Resoconto
OGGETTO N. 3813/VIII - REIEZIONE DI RICORSO AMMINISTRATIVO
PER CAUSE SOPRAVVENUTE DI INELEGGIBILITÀ NEI CONFRONTI DI QUATTRO
CONSIGLIERI REGIONALI.
PRESIDENTE
: Ha chiesto la parola il Consigliere
ricorrente, Aloisi; ne ha facoltà.
ALOISI (M.S.I.):
Ringrazio il Presidente, però, prima
d'inoltrarmi nell'oggetto del ricorso sulla ineleggibilità dei
quattro Consiglieri regionali, vorrei brevemente ricordare le
figure degli onorevoli Giorgio Almirante e Pino Romualdi, che sono
deceduti nei giorni scorsi; due italiani, due grandi italiani, due
italiani puliti, coerenti, coraggiosi e tenaci, due maestri di vita
e di pensiero.
Giorgio Almirante e Pino Romualdi sono stati gli alfieri di
quella Italia che ha dato al mondo sapienza, leggi, poemi; gli
alfieri di quell'Italia che non cambia bandiera, che non si vende,
che non rinnega, che non tradisce e che non offende. Per
quarant'anni Giorgio Almirante e Pino Romualdi hanno rappresentato
la politica della coerenza quando era difficile essere coerenti, la
politica della pulizia in un momento in cui troppe volte essere
politici significava essere corrotti, e, soprattutto, hanno
rappresentato la politica del coraggio.
Passionali, irruenti, generosi e profondamente umani. Erano
della vecchia guardia, di quelli che nel dopoguerra fecero il
Partito, ridando motivo di speranza a tanti giovani che si erano
ritrovati sbandati, vilipesi e braccati nell'Italia del C.L.N..
Giorgio Almirante e Pino Romualdi, avviandosi verso l'ultima
dimora, hanno ricevuto l'omaggio non soltanto del popolo che,
sempre con fedeltà e con assoluta onestà, hanno rappresentato, ma
anche di tutta la classe politica del Paese, che con grande civiltà
si è chinata di fronte a loro, scrivendo una pagina nuova nella
storia dei rapporti umani e politici in Italia. Saranno certamente
piaciuti ad Almirante ed a Romualdi le parole di Giancarlo Pajetta
e di Nilde Jotti; avranno sicuramente apprezzato il cordoglio di
Ciriaco De Mita e di Bettino Craxi: avversari sì, nemici no.
Talvolta la morte dischiude spazi di civiltà davvero
impensabili.
La loro onestà, la loro lezione di vita e di stile, per noi del
Movimento Sociale Italiano, resterà sempre un patrimonio da
conservare e un comandamento da seguire.
Nel ringraziarvi per l'attenzione da voi prestata nell'ascoltare
queste parole, mi addentro nell'oggetto del mio ricorso. Non
tratterò argomenti di carattere prettamente morale, perché ritengo
che in quest'aula ci sia poco da dire sulla questione morale. Il
fatto stesso che ci troviamo qui a discutere, per la seconda volta,
su questo ricorso sta a significare che il problema morale rimane
sicuramente fuori da quest'aula e non al suo interno. Non mi
riferisco, ovviamente, a tutte le forze politiche: alcune infatti
hanno a cuore questo problema, altre un po' meno, mentre altre,
addirittura, non sanno nemmeno che cosa significhi.
Illustrerò il ricorso, quindi, soltanto sul piano tecnico,
specificando quali sono le motivazioni, qual è la legge e quali
sono i motivi per i quali noi chiediamo la decadenza da Consiglieri
regionali dei vari inquisiti: Mario Andrione, Giuseppe Borbey,
Guido Chabod ed Angelo Pollicini.
Ci tengo a premettere un'altra cosa: nel momento in cui è stato
presentato il ricorso, non si sapeva quali personaggi si sarebbero
candidati per le prossime elezioni politiche, per cui il ricorso è
stato presentato nei confronti di tutti e quattro i Consiglieri che
sono oggetto di un procedimento di carattere penale.
Se, prima della presentazione del ricorso, fossimo stati a
conoscenza o avessimo previsto che alcuni Consiglieri avrebbero,
correttamente e finalmente, riconosciuto e preso atto, soprattutto
sul piano morale, dell'opportunità di non presentarsi, il ricorso
sarebbe stato fatto esclusivamente nei confronti di quei personaggi
che si sarebbero ricandidati per le prossime elezioni regionali. Il
ricorso, invece, interessa tutti e quattro i Consiglieri inquisiti
nel processo sul Casinò soltanto perché è stato presentato prima
della definizione delle candidature per le liste elettorali.
Esso trova il suo fondamento, sia dal punto di vista procedurale
che da quello sostanziale, nella legge n. 1257 del 5 agosto 1962,
recante: "Norme per l'elezione del Consiglio regionale della Vale
d'Aosta". Tale normativa deve ritenersi quella espressamente e
specificamente applicabile al caso in ispecie. Questa affermazione
è confortata da un duplice ordine di considerazioni: la prima
considerazione è che ci troviamo di fronte ad una normativa
speciale e perciò non derogabile o abrogabile da altre di carattere
generale, eventualmente sopravvenute; la seconda considerazione è
che l'articolo 16 dello Statuto regionale valdostano, legge
costituzionale n. 4 del 26.2.48, al primo comma stabilisce: "Il
Consiglio della Valle è composto di trentacinque Consiglieri,
eletti a suffragio universale, uguale, diretto e segreto secondo le
norme stabilite con legge dello Stato sentita la Regione".
Orbene, la legge che qui viene invocata è l'unica, o comunque è
l'ultima, in materia di elezione del Consiglio regionale,
relativamente alla quale sia stata sentita la Regione. Quindi, al
di là di ogni ragionevole dubbio, possiamo tranquillamente
affermare che detta legge è l'unica applicabile al caso nostro.
Ci tengo a ricordarvi che noi stiamo affrontando le elezioni
regionali della Valle d'Aosta con questa legge che, quindi, è
tuttora valida, tuttora applicabile e deve essere tenuta nella
dovuta considerazione da questo Consiglio, perché è su questa legge
che noi ci dobbiamo pronunciare.
L'articolo 25 della legge elettorale n. 1257, al primo comma,
statuisce: "Quando... un Consigliere regionale venga a trovarsi in
una delle condizioni previste dalla legge
come causa di
ineleggibilità, il Consiglio regionale, con la procedura prevista
dal proprio regolamento interno, ne deve dichiarare la decadenza,
sostituendolo con chi ne ha diritto".
Voglio soffermare la vostra attenzione su questa frase: "...il
Consiglio regionale... ne deve dichiarare la decadenza...", se
sussistono gli elementi idonei all'applicazione della legge. La
legge oggetto del ricorso è quella attualmente in vigore nella
nostra Regione e, quindi, è quella la legge alla quale noi dobbiamo
fare riferimento. All'articolo 25 essa dice testualmente: "...con
la procedura prevista dal proprio regolamento interno, ne deve
dichiarare la decadenza...", se esistono i presupposti in base alla
legge. In base alla legge, i presupposti esistono.
La normativa da applicarsi al caso nostro (art. 7, lett. b,
della legge n. 1257) configura, quale norma di ineleggibilità, la
pendenza di una lite con la Regione.
Secondo un consolidato insegnamento giurisprudenziale, tale
situazione di incompatibilità deve ritenersi integrata da un
procedimento penale in corso. Non meno rilevante è il fatto che
l'Amministrazione regionale si è già costituita parte civile contro
i personaggi oggetto del ricorso.
Non va dimenticato, colleghi Consiglieri, che ci troviamo di
fronte ad un processo penale in corso, con accuse molto pesanti,
quali la concussione, perpetrata dall'avv. Mario Andrione quale
Presidente della Giunta regionale e con abuso delle sue qualità e
della sua funzione; l'accusa di peculato, con l'aggravante di aver
cagionato all'ente pubblico regionale danno patrimoniale di
rilevante gravità, perpetrato attraverso atti eccedenti il potere
assegnato al Presidente della Giunta e agli Assessori alle Finanze
(ex Assessore Chabod) ed al Turismo (ex Assessore Pollicini), e con
l'aggravante di aver cagionato all'ente pubblico regionale danno
patrimoniale di rilevante gravità (accuse di peculato nei confronti
dei Consiglieri Andrione, Pollicini, Chabod e Borbey); accuse
ancora di malversazione e falso per il Consigliere Mario
Andrione.
Non dobbiamo dimenticare, colleghi Consiglieri, che noi, in
questo Consiglio regionale, abbiamo votato una delibera di
costituzione di parte civile per conto della Regione Valle d'Aosta,
che noi rappresentiamo. Oltre tutto, sarebbe veramente amorale e
vergognoso, sul piano politico, votare una delibera con la quale si
richiede la costituzione di parte civile contro i Consiglieri
inquisiti, se poi in questa occasione ed in questa riunione, in cui
proprio noi dovremmo chiedere che questi personaggi siano
allontanati dal Consiglio regionale, votassimo a loro favore.
Sarebbe veramente una disonestà morale e politica per quei
Consiglieri che si comportassero in questo modo, perché ritengo
assurdo ed inaccettabile costituirci noi parte civile e chiedere
noi i danni, contro gli amministratori coinvolti in questo
processo, e poi, a nostra volta, essere proprio noi a votare a loro
favore e quindi a votare perché essi rimangano in Consiglio
regionale, contro l'applicazione di una nostra legge.
Posso affermare con assoluta certezza che, a fronte del processo
penale in corso ed a fronte della costituzione di parte civile da
parte del Consiglio regionale, che noi rappresentiamo, e
dell'Amministrazione regionale, l'ipotesi di ineleggibilità, ai
sensi dell'art. 7, lettera b, della legge n. 1257 del 1962 e
successive modifiche ed integrazioni, è pienamente applicabile ed è
quindi su questo che io inviterei le forze politiche a discutere ed
eventualmente ad intervenire. Se l'atteggiamento delle varie forze
politiche fosse contrario alla logica applicazione della legge,
esse dovrebbero avere almeno il coraggio politico di dichiarare
quali sono le motivazioni per le quali respingono questo
ricorso.
Ad avvalorare questo giudizio posso citare il parere espresso in
data 15 giugno 1987 dal prof. avv. Claudio Dal Piaz, consulente
della Presidenza del Consiglio. L'avevo già citato la volta scorsa,
ma ci tengo a segnalarlo anche questa volta, perché si tratta del
parere di un grande avvocato, che è al di sopra delle parti e che
dà dei giudizi prettamente favorevoli alle motivazioni del ricorso.
L'avv. Dal Piaz dice:
"Discende con evidenza che, ritenendosi tuttora vigente, per la
Valle d'Aosta, la citata legge statale n. 1257 del 1962, è e rimane
sufficiente, per determinare una situazione di ineleggibilità e
quindi di decadenza, il solo fatto della pendenza di un
procedimento penale, in qualsiasi stato o grado del procedimento
stesso, indipendentemente dalla intervenuta o meno costituzione di
parte civile della Regione".
Ribadisco per l'ennesima volta che vi è già stata costituzione
di parte civile da parte dell'Amministrazione regionale.
"Per quanto poi si riferisce alle ipotesi sub b 1, la situazione
di ineleggibilità, e quindi di decadenza, sussiste del pari nel
caso di giudizio pendente di fronte alla Corte dei Conti per
l'accertamento di responsabilità amministrativa, costituendo tale
giudizio, secondo la corrente interpretazione, una lite pendente
(secondo la vecchia normativa statale) e comunque un procedimento
amministrativo (secondo la nuova) sufficiente in ogni caso a
determinare appunto la situazione di ineleggibilità".
Penso che il parere di questo illustre avvocato allontani da noi
ogni ombra di dubbio sulla validità del ricorso.
Ho voluto fare una disquisizione di carattere tecnico per
dimostrare senza ombra di dubbio che sussistono tutte le cause di
ineleggibilità e che quindi il Consiglio regionale, oggi, deve
provvedere alla decadenza dalla carica di Consigliere regionale dei
signori Mario Andrione, Giuseppe Borbey, Guido Chabod ed Angelo
Pollicini.
Riconosco che per tre dei quattro personaggi che ho citato il
problema è puramente formale, considerato che hanno avuto, il
Consigliere Pollicini prima, i Consiglieri Chabod e Borbey dopo, la
sensibilità politica e soprattutto morale di non ripresentarsi
candidati alle prossime elezioni regionali.
Per questi motivi vi invito al senso di responsabilità,
accogliendo il ricorso e dando così dimostrazione alla pubblica
opinione ed all'intera comunità valdostana che la moralizzazione
viene fatta veramente, con i fatti e non soltanto con le parole. Vi
ringrazio per l'attenzione. Grazie.
PRESIDENTE
: Ha chiesto la parola il Consigliere De
Grandis; ne ha facoltà.
DE GRANDIS (P.R.I.):
Innanzitutto vorrei rivolgere al
Movimento Sociale Italiano le condoglianze del Partito Repubblicano
per la morte di Giorgio Almirante e di Pino Romualdi.
Per quanto riguarda il ricorso presentato dal Consigliere
Aloisi, io sono estremamente perplesso, non tanto perché il ricorso
non potesse essere presentato, come fu presentato tempo addietro
dallo stesso Consigliere Aloisi, ma perché, per la stessa
questione, il giudizio sulla sopravvenuta ineleggibilità dei
Consiglieri Andrione, Borbey, Chabod e Pollicini è sospeso presso
la Corte d'Appello di Torino, perché quest'ultima ha ritenuto di
sottoporre le norme in questione al giudizio della Corte
Costituzionale, per valutare se non vi sia una manifesta
illegittimità costituzionale.
Ora, la domanda che mi pongo come Consigliere regionale e come
cittadino, non avendo le doti per disquisire giuridicamente, come
fa il Consigliere Aloisi, è se sia proponibile un ricorso quando un
ricorso identico è già all'esame della Corte d'Appello di Torino e
della Corte Costituzionale.
A me viene un dubbio e cioè che qui si vogliano tranciare
giudizi in modo sommario, che si voglia trasformare quest'aula in
una sorta di tribunale speciale di infausta memoria e che si
voglia, infine, approfittare di alcune disgraziate vicende
giudiziarie per farsi della facile pubblicità elettorale.
Io non sono disponibile a camminare su questa strada. Sono
pienamente convinto che il ricorso a suo tempo presentato dal
Consigliere Aloisi, attualmente all'esame della Corte d'Appello,
debba fare il suo corso; che correttezza ed onestà intellettuale ed
anche morale, della quale il Consigliere Aloisi si riempie la
bocca, ci impongono di attendere quel giudizio, dopodiché potremo,
o potranno eventualmente coloro che lo riterranno opportuno,
avanzare altri ricorsi per altri o per gli stessi motivi, ma
certamente non in questa fase.
Ora vi è un giudizio in corso e noi abbiamo il dovere di
attendere l'esito di questo giudizio. Ogni manovra che si può
inserire in questo periodo, secondo me, non ha significato, non ha
valore giuridico, ma, soprattutto, non ha nessun valore morale,
anzi ha un valore amorale, perché vuole approfittare di una
situazione di difficoltà per trarne benefici di carattere
elettorale per il proprio partito o per la propria persona.
Per queste ragioni io non voterò per l'accoglimento del
ricorso.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Devo dire che la vicenda del Casinò
pesa ancora sulla testa di questo Consiglio e pesa ancora sulla
testa della collettività valdostana. Devo riconoscere che chi, con
molta superficialità, aveva detto che, con il deposito della
sentenza di rinvio a giudizio, il caso della vicenda Casinò era
chiuso, ha commesso, a mio avviso, un errore politico notevole.
Questo caso è ancora qui, ben presente: è iniziato cinque anni
fa e tiene ancora banco in un Consiglio che avrebbe già dovuto
chiudere i battenti e attende una presa di posizione da parte di
tutti noi.
Dal punto di vista politico il nostro giudizio è estremamente
negativo: è un giudizio che ci fa pensare, che ci fa riflettere e
con noi dovrà riflettere l'intera comunità valdostana; tuttavia,
non entriamo nel merito, non l'abbiamo mai fatto e tanto più non lo
facciamo in questo momento elettorale, difficile e tormentato, in
cui una parola in più o in meno si presta ad interpretazioni di
parte.
Noi riteniamo che il Consigliere Aloisi, dal suo punto di vista,
abbia svolto il suo mandato, interpretandolo in un certo modo. Sarà
lui a farsene carico di fronte agli elettori. Credo che uno stesso
giudizio, obiettivo e sereno, possiamo pretenderlo noi socialisti,
che abbiamo tenuto un atteggiamento sostanzialmente diverso.
Riteniamo però che, a questo punto, ogni giudizio non spetti più a
noi.
Volutamente non mi addentrerò in sottili questioni giuridiche.
Quando la politica si confonde con i codici, finisce per essere una
strana cosa che non ha più valenza; quando la politica rischia di
essere influenzata da interpretazioni di carattere giuridico,
sovente finisce per non essere più tale e per non svolgere più la
propria funzione di raccordo con la collettività, quella funzione
di tipo diverso, che serve alla gente per partecipare alla gestione
della cosa pubblica.
Proprio perché abbiamo un concetto della politica di una certa
natura, io credo che in questo momento dobbiamo stare attenti ad
evitare che si strumentalizzi, anche da un punto di vista
elettorale, la vicenda Casinò. Lo diciamo perché, fin dall'inizio,
abbiamo avuto sentore che se noi avessimo inciso su quell'argomento
più di quanto hanno già fatto le vicende giudiziarie, avremmo
commesso un errore, in quanto l'immagine della Valle d'Aosta
avrebbe patito un ulteriore contraccolpo di origine, questa volta,
interna.
Io credo che in questo momento sia difficile valutare
serenamente le cose, interpretare i codici ed emettere altri
giudizi di ordine morale e politico. Il corpo elettorale è ormai
sollecitato da ogni parte e, nella piena consapevolezza delle sue
funzioni, emetterà un giudizio su tutti noi e sul nostro
operato.
Devo dire che, nella vicenda Casinò, si sono manifestati
atteggiamenti diversi, che anche noi giudichiamo in maniera
diversa: alcuni colleghi Consiglieri hanno ritenuto di fare un
passo indietro, mentre altri hanno ritenuto di assumere un
atteggiamento diverso. Alla fine della legislatura, pur apprezzando
coloro che hanno ritenuto di dover fare un passo indietro, io
ritengo che il voler riproporre qui un dibattito sulla opportunità
o meno di chi invece ha scelto una strada diversa, sarebbe
estremamente pericoloso, perché, torno a ripetere, il clima
rischierebbe di far emettere dei giudizi che non sarebbero
sicuramente all'insegna della serenità.
Noi, fedeli ad un principio che fin dall'inizio abbiamo sempre
adottato in quest'aula, come tengo a sottolineare, e fedeli ad
un'impostazione che non ci ha mai visti cavalcare nessuna tigre,
non vogliamo farlo neanche in questo momento. Abbiamo apprezzato
certe sensibilità politiche ed abbiamo apprezzato meno altre
insensibilità. Con questo, però, non vogliamo entrare, qui, nel
merito di una vicenda che, peraltro, ha un valore molto, ma molto
relativo.
Il 26 ed il 27 giugno il corpo elettorale valdostano esprimerà
un giudizio e io credo che saprà valutare tutte queste cose e saprà
dare, sull'intera questione del Casinò, una valutazione anche alla
luce delle considerazioni che ogni cittadino avrà maturato da una
vicenda così difficile e tormentata.
Io non ho altro da aggiungere e credo che, sotto questo aspetto,
il nostro compito sia esaurito. Se si verificheranno situazioni
analoghe, sarà il prossimo Consiglio ad esprimere con molta più
serenità di noi giudizi definitivi, alla luce del giudizio che sarà
stato emesso dal corpo elettorale. Quel giudizio non si riferirà
solo a quanto previsto dai codici, ma sarà confortato anche dal
parere degli elettori.
Ecco perché, dando un significato a ciò che abbiamo
rappresentato in questi anni, in Consiglio, sulla vicenda Casinò,
il nostro atteggiamento sarà di attesa e pertanto il Gruppo del
Partito socialista si asterrà dalle singole votazioni. Grazie.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Vorrei esprimere, innanzitutto,
il mio dolore personale per il compagno radicale Enzo Tortora. Io,
che ho una doppia tessera e che da oltre cinque anni sono iscritto
al Partito Radicale, ho avuto modo di conoscere il compagno Enzo
Tortora a Milano, in via Patti, dove mi sono recato a fargli
visita, durante il periodo dei suoi arresti domiciliari. L'ho anche
incontrato in due congressi del Partito Radicale e così ho avuto
modo di conoscerlo come uomo forte, vittima di una giustizia non
giusta, che ha avuto il coraggio, e noi gliene dobbiamo dare atto,
di aver provocato con le sue iniziative il referendum per una
giustizia più giusta.
A quest'uomo coraggioso va la mia stima ed egli rimarrà per
sempre nei miei ricordi, perché quando l'ho incontrato ho ricavato
un'impressione fortissima.
A nome del Partito Socialdemocratico, voglio esprimere al
Movimento Sociale Italiano le condoglianze per la perdita
del Presidente Almirante.
Veniamo ora all'argomento del giorno. Se fossi un giornalista
"libero", domani farei uscire un pezzo intitolato "L'arroganza del
potere che sfida l'opinione pubblica" e aggiungerei come
sottotitolo "Ma l'opinione pubblica si accorge di questa arroganza
del potere?", perché qui ci troviamo proprio di fronte a questa
arroganza ed a questa sfida nei confronti dell'opinione
pubblica.
Certo, chi ha il potere si può anche illudere di portare avanti
questa sfida nei confronti dell'opinione pubblica, ma io mi auguro
che, come ho detto sopra, oltre a dei giornalisti "liberi", ci sia
anche della gente "libera". Sono convinto che esiste, e ad essa, a
questa gente non compromessa con il potere, noi inviamo il nostro
messaggio.
Oggi, noi ci troviamo di fronte ad una situazione assurda, ma
distinguo subito due casi. Il primo è quello dei Consiglieri che
hanno ritenuto di non doversi più presentare alle elezioni
regionali; bisogna riconoscere la loro onestà politica ed io gliene
do atto, anche se i rapporti politici con alcuni di loro sono
sempre stati tesi. Devo dare atto della loro onestà politica ed a
loro auguro veramente di poter dimostrare la loro innocenza nel
corso del processo.
Il secondo caso riguarda l'Union Valdôtaine e noi non possiamo
sottovalutare, anzi dobbiamo evidenziare, che l'Union Valdôtaine ha
ritenuto opportuno ripresentare nelle proprie liste il Consigliere
Andrione, in un momento delicato, in cui la campagna elettorale
coincide con il processo al Casinò. Non si può far finta che nulla
sia successo: ci sono state delle sottrazioni di denaro pubblico e
ribadisco che il Tribunale dimostrerà da chi sono stati sottratti
questi soldi, questi miliardi di proprietà dei cittadini della
Valle d'Aosta.
Non possiamo dimenticare che questa maggioranza si è distinta in
tre settori: ha prodotto degli scandali, ha prodotto la
disoccupazione, la sottoccupazione e la chiusura di diverse
industrie ed ha prodotto infine l'ultimo capolavoro, il capolavoro
dei capolavori, e cioè i concorsi truccati. Sarebbe sufficiente
evidenziare questi tre elementi per far capire l'arroganza del
potere.
Il Consiglio regionale, all'unanimità, aveva votato la
costituzione di parte civile. Tutti sanno che cosa significa per un
ente o per un privato costituirsi parte civile: significa che si
invita la magistratura a condannare ed a far risarcire i danni,
perché si ha già la certezza, come in questo caso, che sono stati
prodotti dei danni nei confronti dell'Amministrazione regionale e,
quindi, nei confronti dei cittadini della Valle d'Aosta.
Qui, noi stessi ci siamo costituiti parte civile e noi stessi
abbiamo votato la costituzione di parte civile; oggi, invece,
l'atteggiamento di alcune forze politiche cambia.
Visto che siamo alla fine della legislatura, per opportunismo
politico io avrei potuto fare un intervento prudentissimo, come ha
fatto qualche altra forza politica. Ci sono di quelli che aspirano
a tutti i costi ad entrare nella maggioranza e sono sullo zerbino
da anni per coltivarsi il proprio orticello, per qualche
lenticchia. Io credo, invece, che un Consigliere regionale abbia il
compito di difendere gli interessi della comunità valdostana e non
debba badare all'opportunismo politico. Lo facciano pure, forse
avranno ragione loro e torto io! Forse li vedremo salire sul carro
della maggioranza nel corso della prossima legislatura, ma speriamo
che scivolino subito, anche perché è facile intuire come possano
scivolare.
Io non uso questo metodo e, ritornando alla questione della
costituzione di parte civile, ricordo che il voto del Consiglio
regionale è stato unanime. Oggi, invece, nonostante la presenza di
un elemento in più, rispetto alla prima volta, quando fu presentato
lo stesso ricorso, quando cioè non c'era ancora la costituzione di
parte civile - mentre oggi c'è la certezza della costituzione di
parte civile e della richiesta del risarcimento dei danni nei
confronti degli imputati e quindi è certo che noi, e cioè la
Regione, nell'interesse dei cittadini, chiediamo la condanna degli
imputati ed il risarcimento dei danni -, non si vota e c'è chi si
astiene. Vedremo cosa faranno le altre forze politiche, ma sono
convinto che respingeranno questa richiesta di ineleggibilità.
Si usa, inoltre, la legge elettorale a proprio uso e consumo:
eppure, noi andiamo alle elezioni con questa legge elettorale, che
prevede anche una causa di ineleggibilità. A proprio uso e consumo
viene applicata anche l'autonomia: diciamo che vogliamo essere
regione autonoma, a differenza delle altre regioni, mentre adesso,
gli stessi imputati chiedono l'incostituzionalità della legge
elettorale regionale. Ma, allora, questa autonomia la usiamo quando
vogliamo noi, secondo quello che ci interessa? Prima, questa legge
elettorale ci andava bene, anzi eravamo in vantaggio nei confronti
delle altre regioni; oggi, invece, diciamo: "No, noi non vogliamo
essere diversi dalle altre regioni per la nostra autonomia, ma
vogliamo essere come le altre regioni!". Forse, tra un mese,
chiederemo il contrario di quello che chiediamo oggi, interpretando
la legge ad uso e consumo, secondo i momenti e le necessità.
Riferendomi al Consiglio regionale che risulterà dopo le
elezioni del 26 giugno, rivolgo questa domanda a voi colleghi
Consiglieri: "Immaginate che cosa succederà nel primo Consiglio
regionale?". Io penso che si riproporranno gli stessi casi di
ineleggibilità.
Oggi, vogliamo rinviare questo problema? Ma voi pensate che le
forze politiche dell'opposizione lascino stare e abbandonino questo
discorso e non lo ripropongano nel primo Consiglio o nei primi
Consigli della prossima legislatura? Credo che nessuno di voi pensi
una cosa del genere. Allora questo problema va risolto, perché
esistono chiare e specifiche condizioni di ineleggibilità e non si
può far ricorso ai numeri, perché è assurdo ricorrere, ancora una
volta, ai numeri.
Invito, quindi, tutte le altre forze politiche a riflettere su
questo argomento. Certo, ci sono movimenti e partiti politici che
non si preoccupano assolutamente dell'opinione pubblica, perché
probabilmente sono legati da affari o da clientelismo, fattori
questi ultimi che prevalgono sul fattore politico, tuttavia io
invito le forze politiche a riflettere, perché credo che ci siano
tutte le condizioni per votare l'ineleggibilità dei Consiglieri
contro i quali è stato presentato il ricorso, e tra loro distinguo
in modo particolare il Consigliere Andrione.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Nel settembre del 1983 abbiamo
cominciato con la vicenda Casinò e, nel giugno del 1988,
continuiamo ancora a discutere della stessa vicenda, che ha pesato
molto e che ancora continua a pesare.
Oggi, per la seconda volta, ci troviamo a discutere di un
ricorso per sopravvenuta ineleggibilità di alcuni Consiglieri. Si
tratta di una votazione ripetitiva, che di fatto, rispetto a questa
legislatura, non potrà avere alcuna efficacia pratica. La
valutazione, pertanto, potrà essere soltanto di tipo politico.
Dal punto di vista tecnico-giuridico noi ci eravamo già espressi
la volta precedente, quando avevamo detto di essere per il rispetto
delle procedure o per il loro adeguamento. Fino ad oggi, la legge
elettorale che riguarda la Valle d'Aosta prevede che, in caso di
lite pendente, i Consiglieri siano da considerarsi ineleggibili.
Per noi, queste norme vanno rispettate oppure la legge deve essere
adeguata.
Riconfermiamo perciò la posizione che avevamo tenuto la volta
scorsa e voteremo per la decadenza di tutti i Consiglieri che si
trovano in queste condizioni, perché le norme sono queste e, finché
non vengono modificate, a nostro giudizio vanno rispettate.
Un pochino più diversificato deve essere, però, il discorso
politico. Noi abbiamo sostenuto e sosteniamo che i Consiglieri
rinviati a giudizio con l'accusa di aver danneggiato materialmente
e moralmente la Regione avrebbero dovuto tener conto di questo
fatto per loro iniziativa personale; ci troviamo invece nella
condizione in cui alcuni Consiglieri, rispetto alla scelta da fare
per la prossima legislatura, hanno voluto tener conto di questo
elemento, mentre altri Consiglieri non lo hanno fatto.
Noi vogliamo solo ricordare il caso del Capogruppo alla Regione
Piemonte, Revelli, e del Capogruppo al Comune di Torino,
Quagliotti, che erano stati accusati di corruzione: si sono dimessi
entrambi dai loro incarichi e, dopo cinque anni, sono stati
riconosciuti completamente innocenti per non aver commesso il fatto
e assolti con formula piena. Ci pare che questo sia il modo
corretto di affrontare l'opinione pubblica; noi non pensiamo che
debbano essere le forze politiche a costringere chicchessia a
presentarsi o a non ripresentarsi.
Noi riteniamo che esista un rapporto tra il Consigliere e la
pubblica opinione e che questo rapporto debba essere rispettato,
pena la crescita della sfiducia nella pubblica opinione rispetto
alle istituzioni. Ci pare che, in questo caso, alcuni Consiglieri
abbiano tenuto conto di questa considerazione e che altri non
l'abbiano voluto fare.
Dobbiamo dire che, sul piano politico, troviamo molto
inopportuna la scelta di chi già è stato condannato, per aver
danneggiato questa Regione, di ripresentarsi nelle liste per
tornare in questo Consiglio e per riproporsi come amministratore di
questa Regione. Ci pare che, in questa Valle d'Aosta, rispetto alla
questione morale, ci siano alcuni punti da chiarire e che credo
faranno parte del dibattito elettorale.
Noi non vogliamo fare questioni di tipo personale, perché sono
antipatiche, però vogliamo che gli elementi politici vengano
discussi con la dovuta pacatezza, ma con la dovuta fermezza.
Riconfermiamo, quindi, il giudizio negativo su chi non ha sentito
il dovere di mettersi da parte, in attesa che il procedimento
giudiziario che lo interessava definisse completamente le sue
responsabilità.
Ci dispiace dover dire queste cose, ci dispiace che questo
Consiglio regionale si concluda ancora una volta con un dibattito
sulla vicenda Casinò, ma ci dispiace soprattutto che nel prossimo
Consiglio regionale, fin dalla prima seduta, perché non abbiamo
dubbi su questo, debba riproporsi nuovamente la questione.
Noi siamo dell'idea che il Consiglio regionale abbia altri
compiti e che tutti i Consiglieri-candidati dovrebbero avere
l'obiettivo di dare alla Valle d'Aosta un Consiglio regionale che
possa occuparsi delle grandi questioni di questa Regione. Abbiamo
proposto che la prossima legislatura abbia un carattere fortemente
costituente e che nell'ambito della discussione che si aprirà per
le riforme istituzionali si possa andare a rivedere anche lo
Statuto della Valle d'Aosta in senso più autonomistico. Certo è che
se la prossima legislatura, come ormai appare certo, inizierà
ancora con una discussione sulla vicenda Casinò, il lavoro del
prossimo Consiglio forse non partirà con il piede giusto.
PRESIDENTE
: Ha chiesto la parola il Consigliere Sandri;
ne ha facoltà;
SANDRI (N.S.):
Nuova Sinistra, sull'"affaire Casino", ha
sempre avuto una posizione chiara e precisa e pertanto non ritengo
giusto abusare della vostra attenzione per ripetere tutto ciò che
fa parte del nostro bagaglio politico su questo tema. Mi si
consenta, però, di fare qualche osservazione strettamente legata
all'occasione odierna, costituita dal secondo ricorso del
Consigliere Aloisi contro l'elezione di quattro Consiglieri
regionali: Andrione, Borbey, Chabod e Pollicini.
Credo che tutti abbiano la netta sensazione che il dibattito di
oggi sia piuttosto morto e che non abbia più nulla da dire, perché
è viziato alla base dall'inutilità dei suoi effetti. Se anche
decidiamo di votare a favore delle ragioni dell'ineleggibilità, ciò
non avrà alcun effetto pratico, mentre io credo che la gente voglia
soprattutto chiarezza e cose concrete. Non è certamente con questi
ricorsi che in Valle d'Aosta si può vincere la battaglia per la
questione morale o perché l' "affaire Casino" vada in porto; si
potrà ottenere ciò solo operando con correttezza e con precisione,
senza lasciare nulla di oscuro o di grigio.
Mi si consenta anche di criticare chi, sfruttando l'occasione,
ha voluto fare in quest'aula un briciolo di propaganda, citando
anche dei morti. Mi dispiace che si debba parlare...
(...INTERRUZIONE del Consigliere BALDASSARRE...)
PRESIDENTE
: Consigliere Baldassarre, ma non sa neanche
cosa sta dicendo il Consigliere Sandri, lo lasci finire!
SANDRI (N.S.):
Dicevo che si cerca di fare della
propaganda elettorale in questa sede, utilizzando anche il fatto
che, negli ultimi tempi, ci sono stati dei morti, vicini ad un
grosso partito politico. Penso che si tratti di trucchi che non
portano...
(...INTERRUZIONE dei Consiglieri ALOISI e BALDASSARRE...)
PRESIDENTE
: Consigliere Aloisi! Consigliere Baldassarre,
per cortesia! Il dibattito è stato tranquillo, lasciate finire il
Consigliere Sandri, per cortesia!
SANDRI (N.S.):
Io credo che in altri tempi non sarebbe
passata inosservata la commemorazione di persone, sicuramente
importanti per questo Stato, ma che qui in Valle d'Aosta sono
ricordate per essere state molto confuse e legate a situazioni
della seconda guerra mondiale e della Repubblica sociale italiana
di Salò, che tante ferite ha provocato in questa Valle. Io penso
che molti partigiani che sono stati qui dentro oggi si sarebbero
opposti con grande fermezza alle pagliacciate a cui abbiamo dovuto
assistere per strumentalizzare il dibattito. Bene hanno fatto,
pertanto, quelli che mi hanno preceduto a staccarsene con tono
pacato e tranquillo, proprio perché il dibattito non meritava
quella impostazione.
Per quanto riguarda la situazione politica a cui si rifà questo
ricorso, io sottolineo tre aspetti fondamentali.
Il primo, come è già stato sottolineato da molti, concerne la
circostanza che, mentre alcune persone si sono comportate
correttamente di fronte alle imputazioni ed al rinvio a giudizio in
cui la Regione Valle d'Aosta si è costituita parte civile, altre
non hanno saputo mantenere la stessa correttezza di giudizio e
assumere le decisioni conseguenti. Crediamo di dover rimarcare che
alcune persone hanno deciso di attendere il giudizio della
magistratura e di non ricandidarsi per concorrere
all'amministrazione della Regione.
Questo è un fatto positivo; lo avevamo già detto nelle
precedenti discussioni e lo ridiciamo oggi con fermezza e con
chiarezza.
Anche se il nostro giudizio sull'operato di queste persone nell'
"affaire Casino" può essere pesante, e per alcuni aspetti
sicuramente lo è, tuttavia, al di là delle differenti posizioni e
giudizi, diamo loro il merito di aver tenuto conto della saldezza
delle istituzioni.
Per contro, credo che chi si è voluto ripresentare debba essere
ancor più accusato di non essersi reso conto che in questi cinque
anni, grazie al lavoro di tutti all'interno della commissione sul
Casinò, grazie al lavoro di tutti all'interno di questo Consiglio,
nelle cose che abbiamo fatto e che abbiamo voluto costruire, pur
nella differenza delle nostre posizioni, noi abbiamo dato la prova
della volontà di uscire correttamente, pur senza dimenticare, da
una determinata situazione. Secondo me questi cinque anni di storia
sono stati estremamente importanti, perché in essi sono state fatte
molte cose.
Io credo che il giudizio da esprimere su chi, malgrado questi
cinque anni malgrado le conclusioni della commissione consiliare,
si è voluto ugualmente ricandidare sia proprio quello di non
essersi reso conto che la storia è andata avanti e che questa
Regione ha saputo difendere le proprie istituzioni e mantenere
saldo un riferimento politico di cui la gente aveva estrema
necessità.
Pensiamo solo a che cosa sarebbe potuto succedere se ci fossimo
lasciati andare alle istanze ed alle isterie dei soliti Consiglieri
che utilizzano il moralismo per fini biecamente personalistici, a
che cosa sarebbe diventato questo Consiglio se avessimo ceduto a
questo bisogno di scandalismo. Questo, però, non è successo per
l'apporto di molti, consci ognuno delle proprie posizioni e del
proprio ruolo politico.
Oggi, senza nessuna difficoltà, possiamo tranquillamente dire
che questa Regione è stata salvata proprio dal senso di
responsabilità che ha unito molti di noi, ma non tutti e questo ci
dispiace. Non ha unito, ad esempio, coloro che hanno voluto
ripresentarsi alle elezioni del 26 giugno prossimo per il rinnovo
del Consiglio regionale, non ha unito coloro che in questo
Consiglio sanno presentare solo delle questioni formalistiche e che
in cinque anni non hanno mai portato delle proposte concrete.
Per quanto riguarda più strettamente la parte cosiddetta
"giuridica", Consigliere De Grandis, io credo che il rinvio a
giudizio e la costituzione di parte civile siano delle motivazioni
sufficienti per renderci conto che non si tratta del ricorso di uno
che voglia interrompere il lavoro o che voglia mettere in crisi le
nostre istituzioni. La nostra legislazione, peraltro, non esclude
completamente questa possibilità, perché esistono dei meccanismi
che effettivamente potrebbero disturbare il buon funzionamento del
Consiglio, anche se nel nostro caso la situazione è estremamente
diversa, perché questo Consiglio, con la costituzione di parte
civile, ha espresso un giudizio ben chiaro.
Credo tuttavia che non ci siano dubbi sulla costituzionalità
delle norme alle quali ci stiamo riferendo. Diciamolo pure con
tranquillità, perché abbiamo una sentenza di quest'anno della Corte
costituzionale, nella quale si ribadiscono piuttosto chiaramente
alcune cose, e mi scuso se citerò alcune frasi di questo
dispositivo. Si tratta di un ricorso per ineleggibilità che
riguarda la Regione siciliana, ma le norme sono del tutto simili.
La Corte dice testualmente:
"Con orientamento costante e da tempo consolidato....", e
cita delle sentenze dalla n. 57 alla n. 85, "...questa Corte ha
dato del diritto di accesso alle cariche elettive, garantite a
tutti i cittadini dall'articolo 51 della
Costituzione,
un'interpretazione tendente a massimizzarne la parità di godimento
su tutto il territorio nazionale e con riferimento ad ogni tipo di
elezione, comprese quelle regionali, comunali e locali".
Dicendo questo già risponde, per esempio, alle diatribe che
c'erano state in sede di commissione, anche se noi ritenevamo che
la legislazione vigente per le elezioni comunali avesse dei
riflessi anche per le regionali.
La Corte continua: "Più precisamente, proprio in riferimento a
precedenti giudizi relativi alla Sicilia, che, come tutte le altre
regioni ad autonomia differenziata, ha in materia una competenza
legislativa esclusiva, questa Corte ha affermato che la disciplina
sui requisiti di accesso alle cariche elettive, anche comunali,
deve essere strettamente limitata dai principi della legislazione
statale, dal momento che l'esigenza di uniformità in tutto il
territorio nazionale ben può discendere dall'identità di interessi
che comuni e province rappresentano nei confronti delle rispettive
comunità locali, quale che sia la regione di appartenenza, di modo
che deroghe ai principi ed ai criteri adottati nella legislazione
statale sul diritto fondamentale di elettorato passivo sono
ammissibili soltanto in presenza di condizioni del tutto peculiari
alle regioni interessate ed in ogni caso per motivi adeguati e
ragionevoli, finalizzati comunque alla tutela dell'interesse
generale".
La Corte Costituzionale, quindi, da molto tempo afferma che la
legge in base alla quale il Consigliere Aloisi ha chiesto la
dichiarazione di ineleggibilità dei quattro Consiglieri è
costituzionale e presumibilmente il giudizio della Corte si
esprimerà in questo senso. Ovviamente non è che Nuova Sinistra si
permette di dire che cosa dovrà fare la Corte Costituzionale, però
riconosce che questa sentenza è estremamente chiara, per cui io
credo che non ci si possa appoggiare a questa circostanza.
In conclusione, per le ragioni espresse in premessa, noi avremmo
preferito che non si facesse questo ennesimo Consiglio regionale.
Ci ritroviamo a farlo e lo facciamo con serietà, assumendo un
atteggiamento corretto anche nel momento del voto che, si intende,
sarà anche pesantemente condizionato dal diverso modo in cui i vari
Consiglieri si sono atteggiati di fronte alle istituzioni.
Il giudizio che noi esprimeremo nell'urna sarà valutato anche da
questo atteggiamento e ci dispiace dover verificare che qualche
Consigliere non ha ancora capito che siamo nel 1988 e che oggi, per
progredire, la Regione Valle d'Aosta non ha certo bisogno di
residuati del passato, ma di forze nuove.
PRESIDENTE
: Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Le problème de la déchéance des
différents Conseillers avait déjà été présenté au mois de mai 87,
lors du premier recours du Conseiller Aloisi. A ce moment-là déjà
nous avions formulé une série de motivations selon lesquelles la
requête du dit Conseiller serait repoussée.
Ces motivations étaient avant tout liées aux articles de la loi
1257, article 7, lettre b), et l'on soulignait qu'il était
indispensable d'établir un lien entre ce qui s'était passé et le
fait que cela se soit passé pendant l'activité du conseiller ou
lors de son mandat.
Parallèlement nous avons eu le premier prononcé de la Cour
d'appel déclarant nécessaire le prononcé de la Cour
constitutionnelle; à présent nous attendons cette première réponse.
Par conséquent je crois qu'il serait inutile de reprendre
l'ensemble des motivations que nous avions expliquées à ce moment,
motivations qui restent les mêmes. En effet la question de la "lite
pendente", au-delà de la constitution de partie civile, ne s'insère
pas dans le discours que nous avons présenté et dans les
motivations avancées par le Conseiller Aloisi, selon le
raisonnement que nous avions déjà soutenu en mai '87.
Ainsi, compte tenu du fait que nous aurons le temps, pendant
cette campagne électorale, de faire des considérations politiques,
il me parait inutile qu'on les fasse ou les refasse à ce propos,
dans cette salle du Conseil.
Chacun de nous fera les considérations qu'il jugera les plus
opportunes; les partis et mouvements ont opéré des choix et ont vu
un certain débat et certains résultats. Aujourd'hui nous sommes ici
pour nous prononcer sur une requête de déchéance et étant donné
cette attente du prononcé de la Cour constitutionnelle, comme l'ont
déjà dit d'autres Conseillers, et étant donné que la sentence, à
laquelle faisait allusion le Conseiller Sandri, de la Cour
constitutionnelle, par rapport à un recours de la Région Sicile, il
s'agit d'une question différente - j'ai lu ces raisons et je crois
qu'il serait inutile de faire un débat technique -, nous nous
abstiendrons sur la requête de déchéance présentée par le
Conseiller Aloisi.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Sarò breve, ma ritengo doveroso fornire
alcune risposte.
Innanzitutto non voglio accettare le provocazioni che abbiamo
sentito pronunciare da un rappresentante di una piccola forza
politica, quasi inesistente a livello nazionale. Lo ritenevo più
intelligente, invece ha dimostrato di essere alquanto demente su
certi argomenti, perché...
PRESIDENTE
: Consigliere Aloisi! Consigliere Aloisi!
ALOISI (M.S.I.):
No, mi riferisco all'intervento del
Consigliere di Nuova Sinistra, perché lo ritenevo un po' più
intelligente. E' veramente vergognoso che, di fronte a certi
argomenti, come la commemorazione di certi personaggi, anche solo
come uomini, al di là quindi dell'aspetto ideale, si facciano le
dichiarazioni che sono state fatte in quest'aula.
Al di là di questo e rientrando nel merito dell'argomento
oggetto di dibattito, io voglio ringraziare alcune forze politiche
per la sensibilità, per l'impegno e per la volontà dimostrata nel
voler portare avanti un discorso corretto che, ci tengo a ribadire,
è soprattutto imperniato sull'applicazione della nostra legge
elettorale.
Io ho l'impressione, ma non è solo un'impressione, perché è una
prassi ormai consolidata, che si voglia volutamente fare
confusione. Volutamente qualcuno continua ad insistere che il
Consigliere Aloisi voglia fare in questa aula il pubblico
ministero, che il Consigliere Aloisi voglia trasformare quest'aula
in un'aula di giustizia... Sono tutte menzogne e falsità che
servono soltanto a depistare e ad ingannare, non dico i Consiglieri
regionali, perché sono sufficientemente intelligenti per capire
certe cose, ma ad ingannare l'opinione pubblica. All'interno del
Consiglio regionale, qualcuno, pur capendo certe cose, volutamente,
si nasconde dietro la logica dei numeri, si oppone oppure si
astiene perché non vuole prendere posizione per calcoli di
carattere interno o di partito oppure per calcoli elettorali.
Rivolgendomi ai Consiglieri della maggioranza che hanno parlato
ed anche al Consigliere di opposizione di Nuova Sinistra, che mi ha
stupito, ricordo che il problema di fondo è l'applicazione della
nostra legge elettorale, punto e basta. Abbiamo fatto il ricorso
nel mese di luglio e sappiamo che la Corte d'Appello di Torino non
l'ha respinto, ma ha accettato una richiesta di incostituzionalità
avanzata dai vari Consiglieri inquisiti, per cui ha rimandato il
tutto alla Corte Costituzionale.
Ma la legge elettorale valdostana della quale noi stiamo
discutendo è la n. 1257 ed è quella che deve essere applicata.
Cerchiamo quindi di entrare correttamente nel merito delle idee e
di non fare soltanto della demagogia. Oggi, la legge elettorale
valdostana è la n. 1257, proprio quella che è oggetto del nostro
ricorso: è sulla base di questa legge che noi stiamo affrontando la
campagna elettorale. Se fosse vero il contrario, noi non potremmo
fare le elezioni regionali. Ditemi se sbaglio o se dico una cosa
corretta. Noi, quindi, siamo chiamati ad esprimerci su questa
legge.
In base a questa legge, la sopraggiunta ineleggibilità nei
confronti dei Consiglieri inquisiti è pienamente dimostrata: l'ho
dimostrata parecchie volte nel passato e l'ho dimostrata sul piano
tecnico anche oggi. Non si tratta, quindi, di venire qui a fare il
pubblico ministero, ma si tratta soltanto di avere la volontà
politica e morale di capire e di voler veramente fare giustizia e
pulizia morale nella nostra Regione. Solo questo è il problema.
E' vergognoso sentire certe affermazioni! Noi, come Consiglio
regionale, votiamo unanimemente la costituzione di parte civile e
chiediamo i danni alle persone inquisite, danni arrecati
all'Amministrazione regionale e poi permettiamo che rimangano qui e
che venga violata la legge.
Sono d'accordo con quanto detto da qualcuno e cioè che sarebbe
stato loro dovere mettersi da parte e non ripresentarsi alle
prossime elezioni. Riconosco la volontà politica ed esprimo
apprezzamento nei confronti dei colleghi che si sono messi da parte
e gliene do atto; se però non avessero questa volontà morale e
politica di farlo, che cosa dovremmo fare? Dovremmo aspettare che
siano loro a decidere, violando l'applicazione di una legge?
No!
Non avrebbe dovuto fare ricorso solo il Consigliere Aloisi, ma
l'avremmo dovuto fare tutti insieme, perché questo è il nostro
dovere! Avremmo dovuto impedire la vergognosa situazione che un
personaggio, che è stato latitante per quattro anni, che è scappato
e che ha permesso che gente innocente andasse in galera, continui a
rimanere qui in questo Consiglio e continui a ripresentarsi alle
prossime elezioni come se nulla fosse successo. Questa è la
vergogna di questo Consiglio e la vergogna di coloro che non hanno
il coraggio di prendere posizione. Questa è l'amara realtà!
Non facciamo, quindi, della facile demagogia! Non facciamo della
demagogia dicendo che il Consigliere Aloisi vuole fare propaganda
elettorale! Il Consigliere Aloisi l'aveva fatto prima e prima aveva
detto che, comunque, avrebbe ripresentato ricorso, quando per
tentare una giustificazione si disse: "No, per il momento, visto
che l'Amministrazione regionale non si è ancora costituita parte
civile, soprassediamo". Adesso, però, c'è la costituzione di parte
civile!
Ma non è tutto, qui davanti a me ho le dichiarazioni dell'avv.
Andrea Comba, che è l'avvocato difensore dei personaggi oggetto del
ricorso. Che cosa dice l'avv. Comba, l'avvocato che difende quei
personaggi? Io lo cito per dimostrare la vostra malafede in questo
ricorso e la vostra cattiva volontà di fare chiarezza sul piano
politico e sul piano morale. Egli dice testualmente:
"Si può configurare, quindi, una decadenza soltanto quando
l'Amministrazione sia parte costituta in un giudizio contro
l'interessato e questi sia in grado di influenzare l'andamento
della lite e sia quindi possibile ritrovarsi in una situazione di
conflitto di interessi; inoltre la causa di incompatibilità deve
poter essere sempre rimossa dall'eletto.
La manifestazione di volontà da parte dell'Amministrazione di
costituirsi parte civile in un procedimento penale non configura
certamente l'ipotesi di lite pendente. Questa si ha solo quando 11
rapporto processuale si è costituito e non già quando il conflitto
di interessi
è
soltanto allo stato potenziale.
Nel caso in ispecie la costituzione di parte civile non è
ancora intervenuta, in quanto la Giunta regionale non ha ancora
provveduto alla costituzione nel giudizio penale, ma ha
semplicemente manifestato l'intenzione di farlo. La manifestazione
di volontà può sempre, come ogni intenzione, essere smentita dai
fatti successivi
o
anche modificata o revocata".
Che cosa dice, quindi? Dice che non c'è stata ancora la
costituzione di parte civile e che quindi la Regione può anche
cambiare idea, può anche rivedersi. Invece poi i fatti hanno
dimostrato che la Regione ha votato all'unanimità la costituzione
di parte civile. Tutto questo lo dice l'avvocato della controparte.
E allora, qui vogliamo fare del fumo o dell'arrosto? Vogliamo
nasconderci dietro dichiarazioni fantasiose in mancanza del
coraggio morale di assumersi le proprie responsabilità?
Noi non accettiamo questo modo di fare politica e respingiamo le
denigrazioni nei confronti del Movimento Sociale Italiano, che ha
avuto il coraggio di portare avanti questi problemi, che sono
enormi e che investono la questione morale regionale e la nostra
presenza in questo Consiglio. Che cosa ci stiamo a fare qui, se non
abbiamo il coraggio di fare pulizia? Che cosa ci stiamo a fare qui
noi, se non vogliamo fare chiarezza anche nei confronti
dell'opinione pubblica e dell'elettorato valdostano?
Questo è il problema di fondo e non basta fare i falsi
moralisti, come qualcuno fa, come il rappresentante di un partito
che a livello nazionale è il partito della moralizzazione. Quale
moralizzazione? In cinque anni è sempre stato legato alla
maggioranza! E' sempre stato attaccato alla maggioranza! Mai una
volta ha avuto il coraggio morale di dissociarsi ed ora ha il
coraggio di venire a dire che il Consigliere Aloisi, o il Movimento
Sociale, vuole strumentalizzare. E' vergognoso! Queste affermazioni
sono solamente vergognose!
Noi abbiamo la coscienza tranquilla, perché abbiamo fatto fino
in fondo il nostro dovere. Noi siamo coscienti che, comunque sia,
questo ricorso non sarebbe passato. Lo sapevo da prima e ne ho la
conferma adesso, ma si tratta in ogni caso di una questione di
principio, perché con questa nostra azione vogliamo dimostrare che
noi portiamo avanti dei discorsi seri, fino in fondo, con onestà e
con serietà, ma soprattutto con coraggio. E' vergognoso che certe
forze di opposizione cerchino di criticare, di deformare e di
ingannare l'opinione pubblica attaccando proprio questa azione
moralizzatrice del Movimento Sociale Italiano.
Non ho altro da dire. Io ho portato avanti questo discorso con
obiettività, con serietà e con coraggio, ma non è finita qui,
perché andremo avanti, pur sapendo che questo ricorso non passerà,
non certo perché il Consigliere Aloisi abbia torto, ma perché qui
dentro, da cinque anni a questa parte, è sempre prevalsa la logica
dei numeri ed è sempre prevalsa la logica della maggioranza contro
la minoranza, anche quando la minoranza aveva delle proposte
costruttive. Non è vero, infatti, quello che dice il Consigliere di
Nuova Sinistra, che noi abbiamo fatto soltanto della protesta,
perché abbiamo anche fatto delle proposte. Chiedo ancora
all'Assessore Voyat, ad esempio, che fine ha fatto la proposta di
legge presentata dal Movimento Sociale Italiano sulla prevenzione,
diagnosi e cura dell'AIDS. Era una proposta costruttiva, ma è stata
ignorata ed accantonata. L'amara realtà è che, oggi come oggi,
l'opposizione, per fare bene il suo dovere, deve fare opposizione,
perché qualsiasi sua proposta costruttiva sovente viene
ignorata.
Concludo rivolgendomi alla sensibilità di quelle forze politiche
e di quei Consiglieri che hanno a cuore il problema morale e dico
loro: "Nel segreto dell'urna potrete essere tranquilli con la
vostra coscienza: non fatevi condizionare ed intimidire da delle
posizioni di maggioranza, di partito o di movimento!". Da una parte
si tratta di scegliere di voler veramente moralizzare la nostra
Regione, la vita pubblica e politica valdostana, e dall'altra di
far solo del fumo, ma niente arrosto, ingannando l'opinione
pubblica.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Sarò molto breve. Innanzitutto intendo
riparare ad una mia non voluta omissione nel non essermi associato,
nel mio precedente intervento, alle condoglianze per la scomparsa
di Almirante e Romualdi, nonché per la scomparsa di Enzo Tortora.
Rivolgo, quindi, al M.S.I. ed al Partito Radicale le più sentite
condoglianze del Gruppo socialista.
Voglio fare, inoltre, un'ultima brevissima considerazione. Mi
sarei risparmiato anche questo secondo intervento se qualcuno non
avesse avuto un atteggiamento un pochino provocatorio nei nostri
confronti. Io credo che la seduta di oggi testimoni come, a volte,
la politica si trasformi in tutt'altro, magari in un facile
scandalismo al quale noi non siamo mai andati dietro e ci siamo
costantemente rifiutati di farlo.
Io credo che sia estremamente difficile pronunciare un qualsiasi
giudizio su tutta questa vicenda, dapprima perché siamo sotto
l'assillo di una campagna elettorale che non ci consente di essere
sereni, e poi perché, come ho già detto nel mio precedente
intervento, quando un politico deve interpretare i codici rischia
sempre di interpretarli a suo uso e consumo. Personalmente non
critico la battaglia di altri colleghi, ma voglio ancora una volta
ribadire che questo non è, nel modo più assoluto, il nostro
atteggiamento.
Qualcuno, in quest'aula, sovente ha scambiato il nostro senso di
moderazione con una forma di appiattimento nei confronti della
maggioranza: intendo difendere la posizione del Gruppo socialista
ribadendo che la nostra azione è stata improntata ad un senso di
estrema serenità di giudizio.
Questa legislatura non è stata facile, anzi è stata difficile e
travagliata, ma io credo che, se in determinate occasioni si è
potuta fare chiarezza fino in fondo sullo scandalo del Casinò, ciò
è stato reso possibile anche grazie al nostro atteggiamento
equilibrato e moderato. Se abbiamo potuto approfondire, sul piano
strettamente amministrativo, certi aspetti di questa vicenda, ciò è
anche stato possibile perché noi non ci siamo collocati, come
invece qualcuno ha voluto fare, sul carro di chi doveva parlare
contro tutto e contro tutti, ma, prima di esprimere dei giudizi, ci
siamo messi in una posizione intermedia e di attesa.
Questo lo voglio ribadire, perché in quest'aula è risuonata una
frase che ritengo offensiva nei nostri confronti: noi non abbiamo
mai fatto della piaggeria nei confronti della maggioranza e non
siamo mai stati sullo zerbino, anche perché la nostra azione
politica qui in Consiglio è stata sempre propositiva e la
difendiamo. Non abbiamo mai fatto un'opposizione crudele, ma
un'opposizione costruttiva, e di questo ce ne vantiamo. L'azione
del Gruppo, nel suo complesso, rimane agli atti di questo Consiglio
e sarà giudicata dagli elettori.
Abbiamo cercato non solo di approfondire alcune tematiche, ma
anche di proporre qualcosa di nuovo, e di questo ce ne facciamo
giustamente vanto, perché così facendo non abbiamo fatto altro che
il nostro dovere di Consiglieri regionali.
L'esito delle elezioni non dipende certo da noi, ma dal corpo
elettorale, che io ritengo tanto maturo da saper valutare l'operato
di ognuno di noi, al di là delle strumentalizzazioni di parte, al
di là del fatto che qualcuno è partito sovente all'arma bianca
contro tutto e contro tutti, dimenticando che il nostro primo
dovere in quest'aula è di difendere questo consesso, la sua dignità
e quella dell'intera comunità valdostana. Grazie.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Io... Quanto sei stupido! Quanto
sei stupido! Anche...
PRESIDENTE
: Consigliere Baldassarre! Consigliere
Baldassarre!
BALDASSARRE (P.S.D.I.):
Per fortuna non ti avremo al
prossimo Consiglio regionale! Quanto sei stupido!
PRESIDENTE
: No, Consigliere Baldassarre! Mi consenta, ma
certi epiteti lì potrà dire fuori, ma non in quest'aula!
BALDASSARRE (P.S.D.I.):
Signor Presidente, mi censuri, mi
censuri! Il mio atteggiamento nei confronti del Consigliere Borbey
voleva essere differente, ma mi continua a provocare: evidentemente
ha ancora poco tempo per farlo. Dopo anch'io cambierò atteggiamento
nei suoi confronti.
Dicevo che quando un partito svolge il suo ruolo di maggioranza
o di opposizione, lo deve svolgere nel migliore dei modi. Non credo
che esista un'opposizione dura e un'opposizione morbida: esiste
l'opposizione politica, che va fatta in modo determinante e
serio.
Se i colleghi del Partito socialista si sono ritenuti offesi da
una frase che io ho pronunciato, credendo che fosse diretta a loro,
ciò vuol dire che evidentemente si sentono un po' in colpa.
Certamente, come ha detto il collega Torrione, l'opposizione non
deve essere distruttiva, perché deve anche presentare delle
proposte, però deve essere opposizione; ma per fare opposizione si
deve avere una linea politica ben precisa ed esserle coerenti. Se
altri partiti dell'opposizione avessero fatto vera opposizione,
forse avremmo risparmiato ai cittadini della Valle d'Aosta molti
dei danni provocati da questa maggioranza. Ma alcune forze
dell'opposizione, in alcuni momenti, si sono trovate d'accordo con
la maggioranza: erano prudenti e non ritenevano di gridare allo
scandalismo. Ma qui nessuno ha gridato allo scandalismo, se non con
i fatti e con i veri scandali che si sono susseguiti.
Non mi preoccupa la polemica con il Partito Socialista Italiano,
non mi preoccupa assolutamente; noi abbiamo una nostra linea
politica e la seguiamo. Certamente vorremmo essere più vicini ai
compagni socialisti, ma quando i compagni socialisti si avvicinano
alle stanze del potere cercano di snobbare. Noi vi auguriamo di
salire sul carro della maggioranza nella prossima legislatura; ve
lo auguriamo di tutto cuore. Visto che hanno questa enorme passione
e libidine nei confronti della maggioranza, lo facciano pure!
Vorrei evidenziare un fatto molto importante: la paura, al gioco
del lotto, è indicata col numero 90; questa maggioranza ha paura di
confrontarsi anche in questo momento ed infatti è stata annunciata
la sua astensione. C'è una enorme contraddizione in questo
atteggiamento. Dapprima, infatti, votano all'unanimità la
costituzione di parte civile, nel primo ricorso votano contro
l'ineleggibilità e oggi
,
infine, si astengono perché sono
preoccupati di essere impallinati dagli stessi esponenti della
maggioranza.
Ma vi sembra politicamente corretto questo atteggiamento della
maggioranza? Oggi
si astengono usando il trucco
dell'astensione, perché hanno paura e non si fidano di se stessi.
Hanno paura delle urne e si astengono, perché così si possono
controllare e conoscere i nomi ed i partiti della maggioranza, ed
evitano che vengano impallinati i loro stessi esponenti. Così si
astengono! Hanno scelto la strada dell'astensione, quella di Ponzio
Pilato, che è anche la strada della grande contraddizione che si è
verificata in tre diverse situazioni.
Bene, Se questo è il vostro atteggiamento, ne prendiamo atto;
noi, invece, andiamo fino in fondo e voteremo a favore
dell'ineleggibilità. Visto l'atteggiamento dei partiti della
maggioranza, saremo forse in pochi a votare. Astenetevi pure!
Astenetevi! Ma questo vostro atteggiamento è contraddittorio! E'
contraddittorio! Siete impauriti!
PRESIDENTE
: Se nessuno chiede la parola, procederemo con
separate votazioni segrete.
Pongo in votazione il ricorso per la ineleggibilità del
Consigliere Andrione.
VOTAZIONE A SCRUTINIO SEGRETO
ESITO DELLA VOTAZIONE
Presenti: 33
Votanti: 8
Favorevoli: 8
Astenuti: 25 (Beneforti, Berti, Bondaz, Borbey, Breuvé, Chabod,
De Grandis, Faval, Fosson, Lanièce, Lanivi, Maquignaz, Marcoz,
Martin, Pascale, Pedrini, Perrin, Pollicini, Ricco, Rolando,
Rollandin, Stévenin, Tamone, Torrione e Voyat)
Il Consiglio non approva
PRESIDENTE
: Pongo in votazione il ricorso per
l'ineleggibilità del Consigliere Borbey.
VOTAZIONE A SCRUTINIO SEGRETO
ESITO DELLA VOTAZIONE
Presenti: 33
Votanti: 9
Favorevoli: 8
Contrari: 1
Astenuti: 24 (Andrione, Beneforti, Berti, Bondaz, Breuvé,
Chabod, De Grandis, Faval, Fosson, Lanièce, Lanivi, Maquignaz,
Marcoz, Martin, Pascale, Pedrini, Perrin, Pollicini, Ricco,
Rolando, Rollandin, Stévenin, Tamone e Voyat)
Il Consiglio non approva
PRESIDENTE
: Pongo in votazione il ricorso per
l'ineleggibilità del Consigliere Chabod.
VOTAZIONE A SCRUTINIO SEGRETO
ESITO DELLA VOTAZIONE
Presenti: 34
Votanti: 9
Favorevoli: 8
Contrari: 1
Astenuti: 25 (Andrione, Beneforti, Berti, Bondaz, Borbey,
Breuvé, De Grandis, Faval, Fosson, Lanièce, Lanivi, Maquignaz,
Marcoz, Martin, Pascale, Pedrini, Perrin, Pollicini, Ricco,
Rolando, Rollandin, Stévenin, Tamone, Torrione e Voyat).
Il Consiglio non approva
PRESIDENTE
: Pongo in votazione il ricorso per
l'ineleggibilità del Consigliere Pollicini.
VOTAZIONE A SCRUTINIO SEGRETO
ESITO DELLA VOTAZIONE
Presenti: 33
Votanti: 9
Favorevoli: 7
Contrari: 2
Astenuti: 24 (Andrione, Beneforti, Bondaz, Borbey, Breuvé,
Chabod, De Grandis, Faval, Fosson, Lanièce, Lanivi, Maquignaz,
Marcoz, Martin, Pascale, Pedrini, Perrin, Ricco, Rolando,
Rollandin, Stévenin, Tamone, Torrione e Voyat)
Il Consiglio non approva
PRESIDENTE
: Do lettura della deliberalizione in
oggetto.
IL CONSIGLIO
-
Visto il ricorso presentato in data 6 maggio 1988 dal
Consigliere ALOISI Domenico per la decadenza dalla carica di
Consigliere regionale di: Mario ANDRIONE, Giuseppe BORBEY, Guido
CHABOD e Angelo POLLICINI;
-
Vista la raccomandata R.R., in data 9 maggio 1988, prot. n.
647, con la qua le il Presidente del Consiglio ha dato
comunicazione ai Consiglieri interessati dell'avvenuta
presentazione del ricorso e dei termini per la presentazione delle
controdeduzioni;
-
Viste le controdeduzioni fornite dai Consiglieri
interessati in data 16 maggio 1988;
-
Ai sensi del combinato disposto degli articoli 7, 25 e 26
della legge
5
agosto 1962, n. 1257, e dell'art.
5
del
Regolamento interno per il funzionamento del Consiglio;
DELIBERA
di respingere il ricorso del Consigliere regionale ALOISI
Domenico, tendente a chiedere la dichiarazione di decadenza, per
sopravvenute
cause di ineleggibilità, dei Consiglieri
ANDRIONE Mario, BORBEY Giuseppe, CHABOD Guido e POLLICINI
Angelo.
