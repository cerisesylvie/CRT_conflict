Classificazione
AMBIENTE
Inquinamento
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 2587 del 22 marzo 2007 - Resoconto
OGGETTO N. 2587/XII - Incarico di consulenza per il rinnovo
del parco dei veicoli più inquinanti circolanti in Valle e per
l'installazione di distributori di carburanti a bassa potenzialità
inquinante. (Interrogazione e interpellanze)
Interrogazione
Premesso che:
- la L.R. 30 gennaio 2007 n. 2 "Disposizioni in materia di
tutela dall'inquinamento atmosferico ed approvazione del Piano
regionale per il risanamento, il miglioramento e il mantenimento
della qualità dell'aria per gli anni 2007/2015" prevede che la
Regione possa promuovere la ricerca in tale ambito;
- con deliberazione del 23 febbraio 2007 l'Assessore alle
attività produttive ha accolto "la proposta pervenutagli da un
libero professionista e consulente di direzione nel settore
dell'Automotive Business", affidandogli una consulenza sino al 30
giugno 2007, a fronte di un impegno di € 15 mila, "in materia di
miglioramento tecnologico e di rinnovo del parco veicoli circolanti
in Valle d'Aosta";
- nel dettaglio l'incarico prevede la definizione di un Piano
per la riqualificazione del parco auto circolante, la consulenza
per la predisposizione di un disegno di legge inerente il rinnovo
del parco auto, le problematiche relative agli incentivi per la
sostituzione dei veicoli e all'impiego dei carburanti alternativi,
rassegna legislativa in materia;
i sottoscritti Consiglieri regionali
Interrogano
il Presidente della Regione e l'Assessore delegato per
sapere:
1) quali sono i punti cardine del disegno di legge oggetto di
consulenza;
2) quali sono le risorse del corrente bilancio di cui dispone
per incentivare il rinnovo degli autoveicoli più
inquinanti;
3) quante sono in Valle d'Aosta le stazioni di rifornimento
di carburanti alternativi e quali i prodotti venduti;
4) quali attività o iniziative sono state sino ad ora state
avviate per dare attuazione alla L.R. 2/2007.
F.to: Frassy - Tibaldi
Interpellanza
Ricordate le mozioni n. 2148 del 21.09.2006, in cui si
impegnava la Giunta regionale a predisporre entro il 15 dicembre
2006 un piano di interventi che prevedesse "gli aiuti necessari per
agevolare la sostituzione, la riconversione e la rottamazione in
tempi definiti dei veicoli più inquinanti", nonché "disincentivare
l'utilizzo dei veicoli con elevate emissioni di anidride carbonica
ed altri gas serra, anche nell'ottica di favorire il trasporto
pubblico collettivo" e la mozione n. 2409 dell'11.01.2007 con cui
si impegnava la Giunta "a promuovere l'installazione sugli
autoveicoli di impianti a metano o a GPL" mediante corresponsione
di un congruo contributo e "a promuovere... la costruzione di
impianti di distribuzione di tali carburanti";
Constatato che la Giunta regionale, con la delibera n. 408
del 23 febbraio 2007 ha dato incarico ad un esperto nel campo del
marketing e delle strategie aziendali del settore automobilistico,
"con numerose consulenze di direzione... presso case
automobilistiche, società finanziarie di estrazione bancaria e
holding commerciali per le effettuazioni di analisi di mercato, per
la definizione di piani industriali e gestionali nel campo
dell'automotive business e per l'organizzazione e la
riqualificazione dei settori marketing e delle reti di
vendita";
Evidenziato come, per il 2007 in Piemonte siano stati
stanziati 7 milioni di euro per concedere contributi di 1.000 euro
per la rottamazione di vetture inquinanti senza obbligo di
acquistarne di nuove, in Lombardia 9 milioni di euro per la
rottamazione di vecchi diesel e l'acquisto di autoveicoli a GPL,
metano, elettrici, ibridi, bifuel, nonché incentivi per le piccole
medie imprese commerciali, in Provincia di Trento 1,5 milioni di
euro per la trasformazione dell'alimentazione a metano o GPL e per
l'acquisto di nuovi veicoli, in Toscana 4,5 milioni di euro per
l'acquisto di auto, veicoli commerciali e a due ruote, con o senza
rottamazione, nonché per la trasformazione di auto e veicoli
commerciali con alimentazione a metano e GPL, in Puglia 4,5 milioni
di euro per l'ammodernamento del parco auto attraverso l'acquisto
di veicoli a basso impatto ambientale e rottamazione di quelli più
inquinanti;
Preso atto che a tutt'oggi nel territorio regionale non
esista alcun impianto di distribuzione del metano;
i sottoscritti Consiglieri regionali
Interpellano
la Giunta regionale per conoscere se intenda:
1) ottemperare agli impegni presi in Consiglio regionale
definendo i contributi per la rottamazione dei veicoli più
inquinanti o per la loro trasformazione a metano o a GPL, nonché
disincentivando l'utilizzo dei veicoli a più alta emissione di gas
serra;
2) avvalersi per la predisposizione di tale piano anche di
consulenti esperti in materia ambientale e di emissione di gas
serra, nella promozione del trasporto pubblico;
3) realizzare, e con quali tempi, almeno un impianto di
distribuzione del metano nel capoluogo regionale, possibilmente
accessibile anche dalla rete autostradale;
4) istituire una sovrattassa sul bollo auto per i veicoli con
elevata emissione di anidride carbonica, esentando
contemporaneamente dal pagamento di tale imposta i veicoli
elettrici, ibridi o a minima emissione di gas serra.
F.to: Sandri - Fontana Carmela
Interpellanza
Ricordato la conferenza ONU sul clima tenutasi a Parigi il 2
e 3 febbraio ultimo scorso;
Ricordato che recentemente la nostra Regione ha sottoscritto
un'intesa con altre Regioni del nord Italia per la riduzione delle
emissioni inquinanti;
Constatato che il blocco della circolazione, anche se
parziale, organizzato dalle Regioni del nord, domenica 25 febbraio
u.s., è stato ritenuto giusto dall'83% degli italiani come emerge
da un sondaggio dell'Istituto IPR Marketing commissionato da
Legambiente;
Ricordato che in data 11 gennaio '07 il Consiglio ha
approvato una mozione che impegna il Governo regionale a: 1)
promuovere l'installazione di impianti a metano o Gpl sugli
autoveicoli; 2) a promuovere sul territorio regionale la
costruzione di impianti di distribuzione di tali
carburanti;
i sottoscritti Consiglieri regionali
Interpellano
l'Assessore alle Attività Produttive per sapere:
1) le iniziative intraprese per l'installazione dei
distributori di tali carburanti, quanti dislocati sul nostro
territorio e i tempi di attuazione;
2) di quanto prevede sia il contributo regionale per
l'installazione dell'impianto a metano o Gpl tenuto conto anche
degli incentivi statali;
3) se intende, come hanno fatto altre Regioni, stipulare una
convenzione con le aziende installatrici di tali impianti che
operano nella nostra Regione.
F.to: Bortot - Venturella
Presidente
- La parola al Consigliere Bortot.
Bortot (Arc-VA)
- Ho 10 minuti a disposizione e nessuno
mi interrompe? Allora prima due precisazioni. In parte quello che
ha detto il collega Cerise è vero. Ho chiesto tutta una serie di
dati...
Presidente
- ... gentilmente stia sull'argomento, lei sta
illustrando un'interrogazione...
Bortot (Arc-VA)
- ... che è legata al problema del clima
e della riduzione delle emissioni di "CO2" in atmosfera, se
permette decido io come argomentare l'interpellanza, o... lo decide
lei? Perché non mi passa la velina e mi dice anche cosa devo fare e
quante domande devo porre ed entro quanto tempo? Così sciogliamo il
Consiglio e andiamo a casa! Mi avete già fregato un minuto...
andiamo avanti.
La dico in altra maniera... sul discorso sulle centraline, al di
là dei dati, sono passati molti mesi, c'è stato anche un
"pourparler" con l'ing. Rocco, lo scopo era di fare un bilancio
sull'utilizzo delle nostre acque in concessione ai gestori delle
centraline e ai proprietari di centraline, dopo 15 anni credo che
il Consiglio, non il Consigliere Bortot, abbia il diritto-dovere di
sapere come è andata questa partita, perché se le concessioni sono
trentennali e in 3-4 anni si ammortizza la centralina, vengono
fatti degli utili che è giusto vengano fatti ma possono essere
segreti? Il Consiglio deve interrogarsi quanto fa pagare queste
concessioni. Si tratta di utilizzo improprio di un bene pubblico e
su questo argomento ci tornerò.
Per quanto riguarda il discorso dell'Alzheimer, ho scritto al
Presidente, come seconda ipotesi ho chiesto di avere la
documentazione dato che non ero potuto entrare, ma la
documentazione non l'ho mica vista! Io capisco meno dell'Assessore
Fosson, che è medico, però ho qualche medico che mi traduce quello
che viene scritto dai medici... perché noi che dobbiamo essere
curati non abbiamo diritto di sapere?
Legato al discorso che ho fatto finora sulle centraline c'è il
discorso del clima. Abbiamo approvato una mozione dove il Governo e
l'Assessore si impegnavano a promuovere l'installazione sugli
autoveicoli impianti a metano o a GPL mediante corresponsione di un
congruo contributo per l'installazione di tali impianti, a
promuovere nel territorio regionale la costruzione di impianti di
distribuzione di tali carburanti. Gli scopi sono due: la riduzione
di emissioni, quindi ridurre l'effetto serra; in secondo luogo non
si può permettere, con la scusa dell'inquinamento, che continui a
consumare energia per incentivare le persone a rottamare auto che
vanno ancora bene. Allora il succo è: il sottoscritto ha una
"Panda", ha fatto l'impianto a GPL, vuole sapere quanti
distributori possono esserci nella nostra Regione per la
distribuzione di GPL, perché questo permetterebbe a tante persone
di non rottamare le auto e installarsi l'impianto per la riduzione
di immissioni inquinanti in atmosfera; quindi rientriamo nel
discorso del clima, di come utilizziamo le acque, le priorità, e
rientriamo in quello che è stato chiesto e che non mi è stato
dato.
Seconda cosa: le Regioni Piemonte, Toscana, Emilia Romagna hanno
approvato una convenzione con gli installatori di questi impianti a
metano o a GPL con prezzi fissi in base alla tipologia
dell'automobile; con questo intervento si chiede se l'Assessore ha
intenzione di fare altrettanto, perché il rischio è che se non c'è
la convenzione, ancora una volta, la Val d'Aosta andrà fuori prezzo
rispetto ad altri installatori in Piemonte, a Biella o da altre
parti, e se si riesce a definire una convenzione con gli
installatori, forse si evita che molti Valdostani debbano andare
fuori Valle, mentre possono avere lo stesso impianto e lo stesso
servizio all'interno della nostra Regione con il solito discorso
dei benefici dei 9/10; quindi non obbligare le persone a rottamare
auto che vanno ancora bene, solo perché sono obsolete. Inoltre, i
distributori sono necessari, perché ce n'è solo uno e funziona
male, in quanto il margine di guadagno sul GPL è basso, quindi
occorre installare queste stazioni con annesse altre attività
economiche e, rispetto al contributo statale, capire se è possibile
avere un contributo regionale per incentivare l'installazione di
questi impianti.
Presidente
- La parola al Consigliere Sandri.
Sandri (GV-DS-PSE)
- L'interpellanza vuole avere la
risposta dalla Giunta in merito alla volontà o meno di osservare le
mozioni approvate dal Consiglio regionale, in merito a due mozioni:
quella del 21 settembre 2006 in cui si impegnava a finanziare la
rottamazione dei veicoli più inquinanti con o senza acquisto di un
nuovo autoveicolo e a disincentivare l'utilizzo degli autoveicoli
che producono elevate emissioni di "CO2" e altri gas serra, anche
nell'ottica di favorire il trasporto pubblico collettivo - e qui mi
riaggancio agli impegni presi ieri visti con l'Assessore Pastoret
-, nonché quella dell'11 gennaio 2007 che promuove l'installazione
degli impianti a gas, come detto dal collega Bortot... di tutto
questo non abbiamo visto nulla, vogliamo sapere se è stato messo in
cantina o meno...
Quello che più ci preoccupa è che, a fronte della nostra
inattività, le altre Regioni vanno avanti! Dovevamo essere la prima
Regione d'Italia più sensibile; allora il Piemonte ha investito 7
milioni di euro per incentivo alla rottamazione senza obbligo di
acquistare un'altra vettura, la Lombardia 9 milioni di euro per la
rottamazione di un vecchio veicolo Diesel e acquisto di una nuova
auto GPL, metano, elettrica, eccetera, la Toscana e la Puglia 4,5
milioni, Emilia Romagna 5 milioni, Provincia di Trento 1,5 milione,
Lazio 3,9 milioni.
Siamo in grave ritardo da questo punto di vista e facciamo una
brutta figura, ma soprattutto facciamo una brutta figura rispetto
alla volontà, perché a me sembra che al posto di lavorare per
disincentivare l'uso della macchina inquinante, per portare la
gente verso il trasporto collettivo, eccetera... cosa vogliamo
fare? Vogliamo incentivare l'uso delle macchine e soprattutto
essere molto produttivi rispetto all'industria automobilistica,
perché chi siamo andati a prendere come consulente in materia per
fare del risparmio energetico? Siamo andati a prendere un signore -
abbiamo la deliberazione n. 409/2007 - che è un esperto, che ha
redatto numerose consulenze di direzione presso case
automobilistiche, società finanziarie bancarie e "holding"
commerciali, società di analisi di mercato per la definizione di
piani industriali e gestionali nel campo automobilistico. Allora ci
siamo affidati a uno che, per definizione, spaccia automobili...
questo per fare il risparmio energetico.
L'impressione allora è che la volontà di ottemperare a quanto
deciso dal Consiglio non ci sia, quindi pretenderemmo qualche
risposta per capire se sul problema della rottamazione dei
contributi per il gas si voglia fare qualcosa, se si vuole fare un
piano con consulenti che si intendano di riduzione di gas serra, se
si vuole favorire questo anche attraverso la predisposizione del
metano che vale non solo per le autovetture, ma soprattutto per gli
autobus che potrebbero andare a metano, e soprattutto se si intende
disincentivare con una sovrattassa prevista dallo Statuto della
Valle d'Aosta gli autoveicoli che producono troppa anidride
carbonica.
Faccio presente che non l'Albania, a cui è tanto affezionato
l'Assessore Cerise, piuttosto che il Vietnam, ma l'estremistica di
Sinistra svizzera ieri, in Parlamento, ha deciso che dovranno
essere tassate le auto che producono troppa anidride carbonica. Sto
parlando di un Paese in cui la maggioranza è di Destra o di estrema
Destra, perché sono il Partito democristiano, il Partito radicale e
l'"UDC'" sono partiti che vanno dal moderato al Centro-Destra.
Credo che queste siano delle risposte importanti, anche perché la
popolazione è messa di fronte a grosse difficoltà anche da
normative nazionali che, da un lato, aiutano; dall'altro, però,
mettono in difficoltà l'"Euro 0" e l'"Euro 1". Noi siamo riusciti
ad essere fino adesso, e speriamo di essere smentiti da lei,
Assessore, gli ultimi della classe, anche rispetto allo Stato
italiano. Credo che riprendere il cammino non sarebbe male!
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Innanzitutto ringrazio per la
disponibilità degli interroganti e degli interpellanti di
accomunare le iniziative, anche perché questo dimostra che si
comprende bene che l'argomento che trattiamo è lo stesso e che deve
essere, per qualche verso, condiviso.
Ero stato accusato qualche mese fa di voler tracciare delle
linee di politica ambientale, pur non essendo, questa, mia
competenza e soprattutto di volerlo fare da solo, facendo una fuga
in avanti. Su questo argomento mi erano state "limate un po' le
unghie", tanto che io dissi: "allora è vero, se c'è questa
sensibilità da parte di tutti, condividiamola, facciamola insieme",
però condividere e farlo insieme vuol dire anche dire la
verità.
In quest'aula ho sentito richiamare molto al concetto di
trasparenza e di verità, però quando queste servono, si ha una
certa sensibilità; molte volte, in altri casi, si tende più verso
la demagogia. Adesso non accuso nessuno, tanto è vero che quando
ebbi il coraggio di dire, facendo un'azione non popolare, che visto
che c'è un "Protocollo di Kyoto" che è stato sottoscritto da tutti,
e su cui tutti sosteniamo che ci si debba battere perché c'è un
problema ambientale, e dissi che in Valle d'Aosta è un dato di
fatto che siamo la Regione che ha il consumo più alto pro-capite di
carburante, che siamo la Regione che ha il numero di macchine in
assoluto quasi il doppio rispetto a qualsiasi altra Regione
d'Italia e dissi: "siccome dobbiamo partire da qualche parte e
purtroppo viviamo di questa situazione dei buoni benzina, che è
sicuramente un nostro diritto e un nostro vantaggio, ma che non
coincide con una volontà di ridurre l'impatto ambientale"... a quel
punto, sono stato aggredito, perché volevo colpire le classi... Non
volevo colpire nessuno, voglio solo fare il mio lavoro! E dire
delle cose come quelle che ho detto, di sicuro non mi portava dei
voti, ma ho avuto il coraggio di dirle, e mi hanno detto che facevo
una fuga in avanti e che dovevo fare un passo indietro, perché
dovevo essere condiviso.
La prima cosa che dobbiamo condividere fra noi e far
"condividere" all'esterno una cultura del rispetto dell'ambiente, e
comprendere che quello che facciamo molte volte incide sulla
qualità della vita anche degli altri. Questo ragionamento può
passare attraverso solo una condivisione collettiva, perché se lo
faccio io e qualcun altro mi smentisce in quanto ci sono 50 persone
che non comprendono, perché chi ha l'"Euro 0" deve veder tagliati i
buoni benzina, e protestano, però demagogicamente dall'altra parte
si dice: "sì, hai ragione"... invece la verità è che dobbiamo far
comprendere a tutti che siamo una collettività e dobbiamo
rispettare fra di noi le regole, e così vale nelle scuole per il
bullismo, e così vale nei luoghi di lavoro, e così vale anche in
mezzo ad una strada, dove bisogna imparare a rispettare delle
regole. Queste regole devono essere comprese e quando si parla di
"Protocollo di Kyoto", che è un problema reale come quello
dell'acqua e che ogni anno aumenterà, o prendiamo drasticamente
delle misure e queste misure devono essere applicate oltre che
enunciate, oppure non abbiamo risolto niente.
Per fare un passo in avanti rispetto a quello che è successo nel
passato e dire che non è vero che non ci siamo mossi, mi sono
preoccupato, visto che sono entrato in corsa sul treno e nel
bilancio di cui ho avuto modo di prendere possesso non c'era alcun
fondo destinato per quelle che potevano essere le riconversioni dei
mezzi, mi sono preoccupato di far inserire nel bilancio 2007 dei
soldi per poter andare in questa direzione e così è stato fatto. I
soldi non sono molti, ma sono una prima risposta che vogliamo dare.
Allora questa azione che sta diventando condivisa e partecipata, io
la riporto nel Consiglio, tanto è vero che voglio portarla avanti
insieme al Consiglio, perché ho capito dal Consiglio, con le
mozioni, e quindi anche con la lezione di volontà, di partecipare
tutti a un argomento su cui c'è una sensibilità condivisa, di
discuterla e portarla avanti con voi. È chiaro che poi la
partecipazione non è solo del mio Assessorato, ma è anche
dell'ambiente e dei trasporti, ma su questo ci siamo già
manifestati, quando ci vengono chieste le linee di indirizzo.
Le linee di indirizzo sono scritte nel piano ambientale, c'è una
scheda apposita nel piano ambientale, la scheda "RT3", Rinnovo
tecnologico del parco circolante: incentivi ai privati per
l'acquisto di veicoli a basso impatto ambientale, e poi la scheda
recita, in tutte le sue varie voci, le attività che devono essere
fatte per andare in questa direzione, e questa scheda è stata
presentata qualche mese fa, in accordo con l'Assessorato
dell'ambiente. Così questa scheda fa riferimento al discorso dei
trasporti, ma qui vengono avanti alcune delle osservazioni che
vengono fatte nelle interrogazioni e nelle interpellanze, dove
dicono: "dobbiamo avere un piano più definito e coordinato". In
questo senso ci siamo dati delle linee guida, me le sono trascritte
per averle sempre presenti: l'iniziativa è orientata ad incidere
sulle emissioni inquinanti che derivano dal traffico, avendo come
obiettivo il miglioramento della qualità dell'aria, mediante la
promozione di un più diffuso impiego di combustibili gassosi a
basso impatto ambientale, o verso l'uso di tecnologie più vicine
all'attuale stato dell'arte, nella capacità di contenimento delle
sostanze nocive liberate dalla combustione dei motori e degli
autoveicoli, attraverso sostanzialmente 3 azioni: la prima, è la
sostituzione dove possibile degli "Euro 0" e degli "Euro 1" a
gasolio, qualcuno direbbe che siamo ancora indietro, perché altre
Regioni sono già alla sostituzione degli "Euro 1" a degli "Euro 2"
diesel, ma non vorrei di nuovo fare una fuga in avanti e sembrare
che rincorriamo sempre le cose. La seconda azione prevede la
trasformazione delle autovetture circolanti a benzina con gli
impianti alimentati a metano o a GPL. La terza azione consiste
nella rottamazione di ciclomotori con motori non catalizzati verso
l'acquisto di modelli catalizzati o elettrici: queste sono le linee
guida, ma non abbiamo scoperto l'acqua calda, perché altri le
stanno portando avanti da prima di noi.
La prima necessità è quindi quella di creare l'opportunità per i
cittadini, visto che dobbiamo introdurli in una cultura che li
coinvolge anche nella loro tasca, per fare in modo che questi
percorsi siano praticabili. Il primo esempio deve venire dalle
amministrazioni pubbliche che si devono dotare per prime sia nei
trasporti pubblici - lo ha detto con molta chiarezza anche il mio
collega -, sia per quanto riguarda la mobilità interna legata agli
apparati regionali, di queste misure di contenimento
dell'inquinamento per dare un esempio concreto ai cittadini della
volontà di muoversi in questa direzione. Noi ci stiamo muovendo fra
mille difficoltà, perché rinnovare un parco automezzi vuol dire
investire milioni di euro, quindi anche il rinnovo di un parco
automezzi ha bisogno di una programmazione che deve essere gestita
in un periodo non breve.
Secondo punto: ai cittadini si deve dare l'opportunità di poter
scegliere, quindi dobbiamo creare delle condizioni non solo
favorevoli economicamente e, qui, apro una parentesi: anche qui
dobbiamo conciliare attraverso un'azione di convenzioni il rapporto
che è stato instaurato da vari soggetti, il primo e più importante
è lo Stato, che ha emanato una serie di indicazioni precise sulle
procedure e sui vantaggi economici per la rottamazione degli "Euro
0" e "Euro 1" diesel. Il secondo soggetto sono le case
automobilistiche che hanno percepito la volontà ecologica di andare
a un risparmio e a una tutela ambientale e sono uscite con una
serie di incentivi. Il terzo soggetto sono le Regioni, che hanno il
dovere di fare la loro parte; in questo senso abbiamo stanziato,
per il 2007, 500mila euro. È chiaro che questi soldi adesso
dovranno essere, per poter essere ottimizzati, conciliati
attraverso le azioni dello Stato, le azioni delle case
automobilistiche e l'azione della Regione.
Non ci dobbiamo però dimenticare dei soggetti privati, e... chi
sono? Sono gli installatori, sono i meccanici, sono quelli che
possono essere la parte attiva della riconversione di un segmento
di automezzi che magari è quello che si indirizza verso il metano o
il GPL, ma, anche qui, questa opportunità la possiamo dare solo se
creiamo una rete di distributori che possa soddisfare, perché non
posso andare a mettere il gas metano sulle auto e poi non do loro i
distributori, quindi è necessario portare avanti un'azione che
abbiamo intrapreso, tanto che abbiamo avuto contatti documentati
con l'ENI e l'ENI sta svolgendo per conto nostro un'indagine sul
territorio e fornirà dei dati gratuitamente per indicare, intanto,
quali possono essere le migliori condizioni per la collocazione di
eventuali nuovi distributori a metano, ma soprattutto per fornire
quell'assistenza come ENI, per facilitare un percorso di
trasformazione di alcuni distributori, in quanto forse non è
necessario fare distributori nuovi, ma è sufficiente spiegare ad
alcuni distributori che possono essere collegati alla rete del
metano che può convenire anche a loro e che possono essere, loro
stessi, i primi a trasformarsi a metano, facilitando e accelerando
il percorso. Per questo motivo siamo andati a scegliere un soggetto
esperto di "automotive" ed esperto del settore, perché... quale
miglior modo di combattere la droga se non utilizzando chi la droga
la conosce molto bene?
La realtà è questa: dobbiamo andare a fare delle convenzioni con
le case automobilistiche, con gli installatori, con i rapporti fra
le varie funzioni dei passaggi che ci possono essere per la
trasformazione delle auto e questo è quello che ci serve. Non
abbiamo bisogno in questo momento di un esperto ambientale,
sappiamo bene quali danni procura il gas di emissione delle auto e
anche l'ipotesi che il Consigliere Sandri fa di creare una tassa
non è un'ipotesi sbagliata, ma deve essere condivisa, perché se
vengo qui a dire che voglio mettere una tassa per le auto
inquinanti, di nuovo come l'altra volta mi si verrà a dire che sono
quello che ce l'ha...
(interruzione del Consigliere Sandri, fuori
microfono)
... sono il 50% delle auto, se la media è quella sarà il 50%
dappertutto!
Allora è facile in questo argomento cadere in una certa
demagogia o è facile strumentalizzarlo; quello che chiedo è di non
strumentalizzarlo e poi la demagogia se viene, pazienza, ma noi
dobbiamo andare avanti e fare queste cose. Adesso abbiamo la
possibilità di chiudere queste convenzioni con le case
automobilistiche, abbiamo la possibilità di fare le convenzioni con
gli installatori, abbiamo la possibilità di immettere questi
500mila euro che sono pochissimi, ma devo dare atto all'Assessore
Marguerettaz che è riuscito a ritagliarli...
(interruzione del Consigliere Frassy, fuori
microfono)
... lo spiego. Siccome ci rendiamo conto che la massa di denaro
che immettiamo è poca, noi potremmo andare a suddividere su un
numero limitato di autovetture. Allora l'unico modo che abbiamo per
creare un reale incentivo è far sommare gli incentivi; se una casa
automobilistica mette, e in questi giorni c'è una campagna di
qualcuno che ha messo 4.000 euro per la rottamazione dell'auto,
vogliamo arrivare al punto che si possa sommare l'incentivazione
che dà la casa automobilistica con la nostra incentivazione e con
l'incentivazione dello Stato, e poiché il cittadino non può farlo
da solo dobbiamo mettere il cittadino in condizioni di sapere che
se va a comprarsi un'auto, su quell'auto può avere un abbuono di
5.000 euro, sull'altra auto di 6.000 euro, e via dicendo, in modo
che lui è incentivato realmente a fare questo tipo di operazione.
La stessa cosa vale per le convenzioni con gli installatori, perché
non crediamo che il cittadino debba andare da un installatore e un
installatore gli farà 300 euro, un altro 500 e l'altro 600 euro;
crediamo invece che ci debba essere, come in tutte le altre
Regioni, delle convenzioni precise in cui il cittadino è tutelato
perché c'è un costo concordato con l'installatore. Vogliamo mettere
in condizione il cittadino serenamente di utilizzare tutto quello
che viene messo a disposizione per la riconversione delle auto,
sono soldi dello Stato, sono denari messi dalle case
automobilistiche, sono denari che dobbiamo mettere anche noi; poi
c'è la sua libertà di scegliere. C'è chi vorrà fare l'impianto a
GPL, ma noi dobbiamo creare i distributori a metano, c'è chi non
vorrà cambiare la macchina e non potrà circolare in città perché
queste cose bisogna dirle e non bisogna pensare che se il traffico
viene chiuso nella città l'"Euro 0" diventa... è così in tutte le
Regioni d'Italia, e via dicendo.
Anche sul discorso dei buoni benzina la situazione la conoscete,
abbiamo creato una "task force" e stiamo aspettando. La mentalità
valdostana dovrà quindi cambiare, noi sicuramente troveremo delle
soluzioni condivise anche in risposta ai buoni benzina, ma la
mentalità valdostana dovrà cambiare. La "macchina" intesa come la
intendiamo oggi, un mezzo che accendiamo in ogni istante per fare
poche centinaia di metri... non potrà più essere così, e anche
l'utilizzo indiscriminato delle macchine per un trasporto urbano
dovrà diminuire, e così anche l'utilizzo delle quantità di benzina
che siamo quasi al doppio di ogni altra Regione, dovrà diminuire,
se crediamo nel rispetto e nella tutela ambientale. Saranno periodi
di sacrificio.
Quello che mi rammarica è che abbiamo messo ora solo 500mila
euro, sono pochi, cercheremo di metterne di più, comunque
l'Assessore alle finanze ha cercato di venirmi incontro perché non
erano previsti, ma me li ha dati, cercheremo di trovarne altri
perché è giusto che facciamo un discorso di informazione, cosa che
non è stata fatta, mentre se si va a vedere in altre Regioni c'è
un'informazione costante nei confronti dei cittadini che spiega
perché conviene cambiare la macchina o riconvertirla. I
distributori in Valle sono due, uno è ubicato a Saint-Christophe e
l'altro è a Brissogne.
Venendo alle domande che sono state rivolte, credo di aver
toccato tutti gli argomenti. Abbiamo stanziato i soldi e abbiamo
dato l'incarico per poter procedere con queste convenzioni, tra
l'altro un incarico molto modesto; con l'ENI abbiamo chiuso
l'accordo, ma è un accordo a titolo gratuito, quindi abbiamo con
l'ENI un accordo per la ricerca sul territorio e la fattibilità dei
distributori a metano...
(nuova interruzione del Consigliere Frassy, fuori
microfono)
... è gratuito, abbiamo una lettera in cui ci viene detto che
stanno facendo uno studio, non c'è bisogno di fare una
deliberazione. Sono disponibile a prendere atto e poi non so se
applicarlo, lo vedremo in Consiglio, di uno studio che loro fanno
gratuitamente. Se ritenevate che dovessimo pagarlo...
(nuova interruzione del Consigliere Frassy, fuori
microfono)
... loro lo hanno formalizzato con una lettera e io ho preso
atto, non ho voluto prendere impegni perché ritengo di non aver
impegni con nessuno, visto che l'ENI rappresenta una società che
potrebbe essere considerata di parte.
Presidente
- La parola al Consigliere Frassy.
Frassy (CdL)
- Vede, Assessore, è difficile replicare a
tutto quanto lei ha detto... io inizierei dicendo che lei è andato
un po' fuori tema perché riteniamo che la legge, recentissima, che
è stata approvata - la legge del 2007 sul piano dell'aria - debba
essere il punto di riferimento sulle azioni che devono essere
intraprese. Allora noi le rileviamo che la Regione ha delle
competenze importanti per quanto riguarda il piano che deve essere
redatto a cura della Regione, ma poi tutto il resto deve essere
coordinato sviluppando l'iniziativa privata, ricerca, applicazioni
varie, eccetera. Abbiamo dei dubbi su questo che è l'unico incarico
e mi spiego.
La legge è andata in pubblicazione il 30 gennaio 2007, lei è
stato velocissimo perché la deliberazione è del 23 febbraio, perciò
in 24 giorni lei aveva il primo incarico pronto. Leggendo la
deliberazione, apprendiamo che in Giunta lei ha dato notizia di
aver esaminato una proposta pervenutale; ora noi conosciamo i tempi
non esattamente olimpionici dell'Amministrazione regionale,
sappiamo che le deliberazioni prima di andare in Giunta vanno
istruite dagli uffici, per essere istruite dagli uffici hanno
bisogno di avere l'input politico o comunque della struttura. Ora
questa sicuramente è una deliberazione a tempo di record, perché in
24 giorni dalla pubblicazione di quella legge aveva già esaminato
la proposta che le era pervenuta da un qualcuno che aveva già avuto
modo e tempo di andarsi a leggere in Gazzetta ufficiale nei 12
giorni - penso siano questi - da quando era uscita la legge che
c'era questa opportunità. Per curiosità siamo andati a vedere cosa
fa questo signore; poi, è vero che il Registro Imprese registra
quello che le imprese comunicano, ma normalmente è interesse delle
imprese comunicare quello che fanno. Questo signore risulta essere
agente rappresentante di commercio in materia di prodotti
finanziari e di occuparsi di promozione pubblicitaria. Leggiamo la
deliberazione e invece apprendiamo dalla deliberazione che dovrebbe
fare anche altre cose.
Allora, Assessore, normalmente quando uno dà un incarico,
dovrebbe farsi dare un curriculum, dovrebbe andare a verificare i
precedenti tecnici; invece qui notiamo semplicemente una tempistica
di tipo olimpionico e su questo argomento chiudo... vedremo poi
l'esito di questo incarico! Assessore, su "Il Sole" del 15 marzo
2007, Cleantech - lei sa cosa significa, io no, l'ho appreso
leggendo "Il Sole 24ore" -, Cleantech significa "tecnologie pulite"
e si dice (leggo):
"Un miliardo di dollari di investimenti in
venture capital a trimestre con oltre 200 start up che stanno
fiorendo nella Silicon Valley".
.. ma anche a Francoforte,
Cambridge, Parigi, Pechino e Stoccolma, non si parla dell'Italia,
si parla di investimenti importantissimi, si parla del ruolo di
certe aziende e qui lei dovrebbe essere più attento, perché il
discorso delle tecnologie pulite, anche dal punto di vista degli
insediamenti industriali, dovrebbe riguardarla direttamente.
Sarebbe stato interessante che nell'ambito di questo piano
l'amministrazione avesse sponsorizzato degli insediamenti di queste
società, che sono pulite perché non inquinano, e sono più pulite
perché si occupano di diminuire l'inquinamento nell'area
dell'"Espace Aosta". Sarebbe interessante che lì, noi, spendessimo
qualcosa, perché non è credibile, al di là del fatto che lei è
fuori tema perché non è compito nostro, che noi andiamo a fare...
cosa? A fare della ricerca? Noi, come Amministrazione regionale
diamo degli incarichi a qualcuno che si metta in competizione con
investimenti di un miliardo di dollari a trimestre, che vengono
investiti nel mondo su questo settore? Noi, con 500.000 euro? È
evidente che il ruolo della Regione non può essere quello di
arruolare il premio Nobel - e questo, ad oggi, il premio Nobel non
lo ha preso; dubito che lo prenda prossimamente con gli studi che
farà per conto della Regione - che possa individuare chissà quali
tecnologie che possano fare della Valle d'Aosta questa "isola
felice"; perciò lei avrebbe dovuto essere l'impulso come
Amministrazione, affinché qui si creassero i presupposti a livello
d'imprenditoria per fare questo tipo di ricerche.
Non siamo poi soddisfatti delle risorse stanziate, perché se
andiamo a vedere la legge regionale che è stata approvata,
stanziava una cifra ben diversa per il 2007, 806mila euro, mentre
lei ci dice che non erano previsti stanziamenti e che l'Assessore
alle finanze le ha fatto la cortesia di reperire 500mila euro.
Secondo me, avete stornato delle risorse perché le leggi, quando
vengono approvate dal Consiglio, devono avere la copertura
finanziaria. Noi le domandiamo quali sono le risorse a bilancio,
lei risponde: "500mila euro". Allora, secondo me, c'è qualcosa che
lei deve verificare con l'Assessore alle finanze.
Ultima annotazione che ci preoccupa e gliela vogliamo lasciare
come materia di meditazione: cosa vuol dire la "convenzione con le
case automobilistiche"? Non vorremmo che fosse la solita misura
"alla valdostana", per cui alla fine gli incentivi li prendono i
concessionari sul presupposto che vendono a tariffa scontata e non
si capisce mai quale sia lo sconto del concessionario, quale sia il
contributo regionale, quale sia il contributo dello Stato, quale
sia il contributo della casa produttrice, a un prezzo che alla fine
non si capisce più di quanto sia scontato, le autovetture ai
cittadini. Se questo è il suo disegno - perché lei non lo ha
delineato molto, però si è capito che potrebbe arrivare a queste
conclusioni -, è aberrante, e la invitiamo a rimeditarlo, poiché
sarebbe sicuramente inutile e non accettabile.
Monitoreremo con attenzione non l'aria, perché non abbiamo gli
strumenti, ma sicuramente le manovre per dare concretezza a questo
piano dell'aria che, al momento, ci sembra abbia fatto solo fumo e
il fumo... inquina!
Presidente
- La parola al Consigliere Sandri.
Sandri (GV-DS-PSE)
- Intanto ringrazio l'Assessore,
perché al di là di un po' di fumo con cui ha dovuto condire questa
risposta, ha dimostrato di essere impegnato in materia, quindi gli
riconosciamo l'onore delle armi, però mi sembra di poter
evidenziare un paio di contraddizioni.
Lei ha fatto questa apertura clamorosa, dicendo: "qui ci sono
troppe auto, dobbiamo prendere coscienza..."; benissimo,
l'obiettivo suo è quello di ridurre il numero delle macchine. Non
mi sembra che, andando a prendere un agente di commercio che vende
auto "FIAT", che si possa andare in quella direzione! Ho
l'impressione che abbia proprio sbagliato il consulente; quindi su
questo faccia una riflessione. Dall'altra parte, anche su quella
scheda che lei ha vagamente illustrato, credo che si debba andare a
prevedere delle misure che vadano a ridurre il numero delle
macchine, quindi anzitutto la rottamazione senza acquisizione di
nuove autovetture. Per far incentivare questo si può pensare ai
soliti soldi, ma si può pensare anche a regalare dei pass per uno,
due o tre anni, su tutti i mezzi pubblici della Valle d'Aosta, o
anche per la ferrovia, si può fare in modo che la gente, a fronte
di una rottamazione, possa fare uso del trasporto pubblico; questo
è già stato fatto in altre Regioni.
Seconda contraddizione. Lei si lamenta dell'elemosina che le ha
fatto il suo collega Marguerettaz, i 500mila euro; credo che lì
dipenda solo da lei, non dall'Assessore Marguerettaz che, in questo
caso, è innocente! Se lei comincia a pensare seriamente alla tassa
sull'anidride carbonica, vede che non avrà più a disposizione
500mila euro, ma ne avrà magari un milione e 500mila euro, presi a
quelli che hanno "BMV X5", 4200 a benzina o altre cose del
genere... è, ovviamente, una battuta. Credo quindi che una
riflessione si possa fare serenamente e senza grossi tipi di
problemi.
L'obiettivo finale è quello di far viaggiare di più la gente su
mezzi pubblici, visto che non è giusto impedire alla gente di
muoversi, ma è giusto che la gente si muova senza inquinare troppo.
Spero che lei si coordini con il suo collega dei trasporti, perché
insieme a questa offerta deve aumentare grandemente l'offerta di
trasporto pubblico, poiché noi, in Valle d'Aosta, più o meno
facciamo un miliardo di km. all'anno; a fronte di questo abbiamo
poco più di 3 milioni di km. fatti dai mezzi pubblici, quindi
rappresentano fra ferrovia e autobus circa il 3% ma gli autobus
circa l'1%. Allora credo che, a fronte di aiuti per rottamare,
aiuti per guidare auto meno inquinanti, ci debbano essere anche
aiuti per il trasporto pubblico in comune, anche se non pubblico,
quanto meno collettivo, che è la cosa importante.
Infine, il problema dell'effetto serra, di Kyoto, eccetera: mi
sembra che a livello mondiale, europeo e statale ci sia un aumento
della sensibilità, però vorrei richiamare l'impatto che ha sulla
Valle d'Aosta, Assessore Pastoret. Da "Le Monde" del 18-19 marzo
scorso emerge che un aumento di 2° della temperatura media riduce
il numero delle stazioni di sci del 27% in Italia, del 42% in
Austria, del 33% in Francia e dell'81% in Germania. Se questo
aumento passa a 4, in Italia oltre il 50% delle stazioni di sci
chiudono. Allora credo che abbiamo una necessità urgente di
richiamare, tutti, a una mobilitazione su questa cosa; di
conseguenza - e qui ritorno all'Assessore La Torre - non è
possibile ripensare a questo, se non cambiando la legge sugli
incentivi alle energie rinnovabili. Voi siete ripartiti con di
nuovo lo stesso bando di quel fallimento del regolamento della
legge dello scorso anno; lei si era impegnato a presentare una
nuova legge, lei non può dire sulle auto di essere sensibile
all'anidride carbonica e al suo contenimento, mentre per quanto
riguarda il riscaldamento non fare assolutamente nulla!
Presidente
- La parola al Consigliere Bortot.
Bortot (Arc-VA)
- Volevo richiamare l'Assessore
relativamente alla mozione approvata all'unanimità da questo
Consiglio: l'impegno che lei ha preso è di promuovere
l'installazione sugli autoveicoli di impianti a metano GPL, e
l'altro sul territorio regionale alla costruzione di impianti.
Veniamo al dunque.
Per quanto riguarda gli incentivi alla rottamazione, sono
d'accordo con il collega Frassy, dobbiamo stare molto attenti,
perché "rottamare" significa che qualcuno compra altre auto e
queste auto vanno prodotte consumando energia. Non è che sono
contrario a priori, ma bisogna stare attenti a che tipo di auto si
va a rottamare e che tipi di incentivo, perché se fra l'incentivo
statale, quello delle case automobilistiche, quello regionale,
faccio un bell'affare e cambio l'auto solo perché non mi piace più
il modello che uso quotidianamente, facciamo una bella frittata!
Quindi non dico che sono contrario, ma che deve stare attento. Per
il resto, invece, abbiamo bisogno dei tempi.
Per il metano i tempi sono lunghi, per il GPL non è necessario,
perché abbiamo una stazione di distribuzione di GPL a fianco della
casa del collega Ottoz. Quella struttura, il terreno e l'immobile,
è di proprietà del Comune di Saint-Christophe e qui entra in ballo
l'Assessore Cerise: siccome quell'area in cui c'è l'impianto di GPL
a Saint-Christophe non è strategica per l'aeroporto, perché è sul
bordo della statale, negli scambi di area può succedere che una
società di Brescia sia interessata a potenziare quel distributore
di GPL nella misura in cui il Comune di Saint-Christophe accetta di
fare una convenzione che permette a questa società dell'ENI di
utilizzare quell'immobile e quell'area per almeno 20 anni. Si
potrebbe pertanto intervenire nei confronti del Comune, che faccia
la convenzione per installare e potenziare questo impianto di GPL.
Potenziare... perché? Perché potrebbe esserci un altro distributore
normale vicino, perché la percentuale sulla vendita di GPL è bassa
e solo avere una struttura di vendita GPL non rende per poter
tenere aperto tutto un certo numero di ore; quindi la società si
impegnerebbe a ristrutturare l'immobile, ovviamente se può
utilizzarlo per 20 anni, creare strutture commerciali adiacenti da
concordare assieme, e con una triangolazione fra Comune di
Saint-Christophe, i vostri Assessorati ed eventualmente quel
gestore o altri gestori, si potrebbe avere immediatamente un
distributore a GPL..., ma non come adesso, che passi al mattino è
chiuso, passi alla sera è chiuso e la domenica non è aperto... che
nella convenzione si stabilisca che deve rimanere aperto almeno 20
h su 24! Questa cosa, Assessore, si può fare subito in attesa dei
tempi dell'altro, e anche il metano si può, o in convenzione con
distributori già esistenti e quindi fare una piccola ricerca per
trovare chi è disponibile e definire le aree, oppure farlo nuovo e
anche questo è possibile!
L'altra cosa che è possibile subito fare è la convenzione con
gli installatori di impianti; qui ho portato una copia di un
installatore in cui si distribuiscono ai propri clienti i prezzi
per le installazioni. Il sottoscritto ed altri sanno quanto viene a
costare l'installazione dell'impianto GPL a metano, si regola,
introita l'installatore i benefici e i contributi, quindi l'utente
non è che deve andare in mille posti per questioni burocratiche, ma
si tratta di definire bene la convenzione.
Assessore, queste due cose, però: intervenire sul distributore
GPL a Saint-Christophe e la convenzione con gli installatori,
queste due piccole cose si possono fare subito! Lei dovrebbe
venire, non dico il prossimo Consiglio, ma fra un mese, non
obbligarci me o altri colleghi a fare altre mozioni o
interpellanze, perché dovrebbe venirci a dire: "guardate, c'è un
accordo, c'è una convenzione su quella distribuzione di GPL, è
stata sottoscritta dalla Regione con gli installatori la
convenzione per chi vuole installare questo tipo di impianti".
