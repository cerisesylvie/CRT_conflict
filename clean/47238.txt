Classificazione
ASSISTENZA SOCIALE
Disabili
TRASPORTI E VIABILITÀ
Trasporti



Oggetto del Consiglio n. 3532 del 17 aprile 2024 - Resoconto
OGGETTO N. 3532/XVI - Interrogazione: "Aggiornamento
dell'accordo tra RFI e S.I.T. Vallée per il servizio di assistenza
per persone con disabilità denominato 'Sala blu'".
Bertin (Presidente) -
Punto n. 15 all'ordine del giorno.
L'assessore Bertschy ne ha facoltà.
Bertschy (AV-VdA Unie) -
L'interrogazione pone due
questioni, "Se è pronta e quando andrà a regime la nuova
piattaforma annunciata dall'Assessore per la segnalazione vocale
alla fermata degli autobus in lingua francese corretta", direi non
solo in lingua francese. La piattaforma è - come annunciato - in
corso di lavorazione, le attività sono in capo a S.I.T. e si
conferma i tempi dati nello scorso Consiglio, quindi stiamo
completando il lavoro che è stato annunciato. Speriamo che questa
questione si risolva nelle settimane che sono state indicate.
"Come mai non si è ancora provveduto ad aggiornare l'accordo tra
RFI e S.I.T. Vallée per il servizio di 'Sala blu' in relazione
all'organizzazione del servizio di autobus sostitutivi al trasporto
ferroviario": sinceramente non ho capito benissimo la domanda, nel
senso che non era facile capirlo, nel senso che quest'accordo
regolamenta dal 2017 il passaggio dalla stazione ferroviaria
all'autostazione e viceversa; è un accordo in vigore e al momento
non risultano a noi segnalazioni né alla "Sala blu" né
all'autostazione, tanto meno alle associazioni che rappresentano le
persone con disabilità che abbiamo sentito e che teniamo aggiornate
su questa questione.
Se risulterà una segnalazione saremo assolutamente disponibili
ad accoglierla. Della modifica della convenzione in questo momento
non capirei effettivamente il significato, perché regolamenta sia
l'uscita dalla stazione che il riportare in stazione, quindi se non
è stato eseguito un servizio, bisogna intervenire correttamente,
però il servizio - come sa - è disciplinato con la chiamata alla
"Sala blu" e la "Sala blu" interviene mettendo in disponibilità
nelle stazioni il personale per garantire supporto alle persone con
disabilità, in generale; nel caso specifico la convenzione
regolamenta i percorsi per i viaggiatori ipovedenti o non
vedenti.
Se è successo qualcosa ne prendo atto e mi impegno a
verificarlo, però il tema della modifica della convenzione non l'ho
capito, me lo spiegherà, ma con la massima disponibilità, non lo
dico in tono polemico ma è per capire su cosa dobbiamo agire.
Ho chiesto i dati degli interventi della "Sala blu" per questi
primi mesi di lavoro, anche sugli autobus, e me li forniranno a
breve, però non registriamo problemi in questo momento, l'obiettivo
- come ci eravamo già detti sia con lei che con le Associazioni - è
di capire se riusciremo a intervenire più velocemente delle 48 ore,
così da rispettare ancora di più le indicazioni sulla normativa
europea.
È già successo che si sia intervenuti in urgenza non rispettando
queste 48 ore, ma nelle 24 ore, quindi, se c'è la disponibilità di
tutti, si cerca anche d'intervenire con immediatezza, comunque -
ripeto - ascolto volentieri l'illustrazione della sua replica e se
poi ci sono delle cose da modificare, ci mettiamo a lavorare per
farlo.
Presidente -
Per la replica, la consigliera Minelli, ne
ha facoltà.
Minelli (PCP) -
Parto dalla prima questione. Diverse - lo
sappiamo - sono state nell'ultimo periodo le iniziative che hanno
riguardato alcune criticità sul trasporto pubblico locale, in
particolare sulle segnalazioni vocali in lingua francese alle
fermate.
Due settimane fa l'Assessore ci aveva aggiornati dicendo
testualmente: "La piattaforma sarà pronta tra 2-3 settimane",
quindi volevamo sapere a che punto eravamo e, a questo punto, se le
tempistiche sono confermate come lei ci ha detto, la prossima
settimana il lavoro dovrebbe essere completato.
Dicevo che ci sono stati alcuni miglioramenti comunque, questo è
vero, però ce ne sono stati alcuni che fanno anche un po'
sorridere, nel senso che non capisco bene come funziona
quest'aggiornamento della piattaforma o modifica, perché Avenue
Conseil des Commis che prima era Avenue Conseil des Commis
(pronuncia in italiano), adesso è Avenue Conseil des Commis
(pronuncia in parte in francese in parte in inglese), quindi ora
abbiamo un misto tra inglese e francese, fa un po' sorridere.
Piazza Plouves che era Plouves (pronuncia in italiano), adesso è
Piazza Pluvés e allora forse bisognerà dare ancora qualche dritta e
magari ci sarà da aspettare una settimana in più, non lo so.
La cosa importante era invece l'altra questione, che riguarda
una segnalazione, che abbiamo ricevuto, di una persona cieca
proveniente da Venezia e in visita nella nostra Regione a Pasqua,
che aveva chiesto, perché ne era informata, penso attraverso
l'associazione, dell'assistenza prevista per le persone disabili
con il servizio di "Sala blu" che, come lei diceva, prevede dal
primo settembre 2017 che gli utenti siano accompagnati dalla
stazione ferroviaria all'autostazione di Via Carrel e viceversa,
ovviamente da personale dedicato.
Quello che a noi risulta è che il servizio, adesso che ci sono
gli autobus sostitutivi, sia garantito e funzioni soltanto in
partenza dalla stazione di Aosta, cioè lì le persone possono essere
accompagnate, ma non all'arrivo in autostazione; prima si arrivava
con il treno e quindi si veniva accompagnati dalla stazione
ferroviaria all'autostazione, mentre ora questo avviene in
partenza, si arriva e si viene accompagnati in stazione. Invece
quando l'autobus sostitutivo arriva all'autostazione di Via Carrel
non c'è nessuna assistenza e se, per esempio, c'è necessità di
giungere ai taxi - perché adesso il taxi non è più davanti alla
stazione come prima e queste persone conoscevano questa situazione
perché sono già venute in Valle d'Aosta - bisogna andare oltre
Piazza Manzetti, dove sono stati posizionati i taxi. Hanno anche
chiesto spiegazioni, in un'occasione hanno avuto la disponibilità
dell'autista che li ha accompagnati molto gentilmente
dall'autostazione fino al taxi, però è ovvio che non si può sempre
contare sulla disponibilità degli autisti anche perché alle volte
devono ripartire subito e poi non compete in ogni caso a loro.
Eravamo presenti entrambe agli incontri che erano stati fatti
per spiegare all'utenza il nuovo servizio sostitutivo ed
effettivamente era stata confermata anche la continuazione del
servizio di "Sala blu" con il passaggio dalle 24 alle 48 ore per la
prenotazione, queste persone lo sapevano e avevano effettivamente
effettuato la prenotazione 48 ore prima, però sono rimaste un po'
stupite perché si sono ritrovate a disagio.
Ora se qualcuno è del posto e riesce anche a orientarsi, magari
ce la fa, ma persone che vengono in visita da fuori e che hanno
questa disabilità in questo caso visiva, quindi nemmeno riuscire a
vedere dove erano posizionati i taxi... è una cosa che bisogna
verificare.
Noi abbiamo scritto nella nostra domanda come mai non si era
provveduto ad aggiornare l'accordo, io non penso che dovesse essere
fatta una revisione, ma semplicemente forse, non essendoci più i
treni ma gli autobus sostitutivi, ci vuole una mise à jour di
questa questione, però per entrambi i momenti, l'arrivo e la
partenza, perché credo che sia una piccola cosa che comunque si può
risolvere.
Ora io non so se queste persone hanno segnalato anche alle
associazioni, io conoscevo questa persona e quindi è arrivata la
segnalazione in questa maniera.
Presidente -
Sospendiamo brevemente i lavori del
Consiglio per arieggiare i locali. Il Consiglio è sospeso.
La seduta è sospesa dalle ore 10:55 alle ore 11:10. Alla
ripresa dei lavori assume la Presidenza il vicepresidente
Marguerettaz.
