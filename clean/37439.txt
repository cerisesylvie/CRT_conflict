Classificazione
ENTI LOCALI
Comunità montane - Unité des communes



Oggetto del Consiglio n. 1220 del 7 maggio 2015 - Resoconto
OGGETTO N. 1220/XIV - Proposta di legge: "Disposizioni
urgenti per garantire il servizio di segreteria nell'ambito delle
nuove forme associative tra enti locali di cui alla legge regionale
5 agosto 2014, n. 6 (Nuova disciplina dell'esercizio associato di
funzioni e servizi comunali e soppressione delle Comunità
montane)".
Presidente
- Passiamo al punto 37.01 all'ordine del
giorno. Per corretta informazione, prima di passare la parola al
relatore Farcoz, voglio ricordare che a questa Presidenza è
pervenuta in data 5 maggio, da parte del capogruppo dell'ALPE
Albert Chatrian e da Gérandin per il gruppo UVP, la dichiarazione
di aver ritirato la propria firma dalla presentazione della
proposta di legge indicata in oggetto e in discussione in questo
momento, presentata il 13 marzo 2015. La parola al collega
Farcoz.
Farcoz (UV) -
Merci Président.
La presente proposta di legge, "Disposizioni urgenti per
garantire il servizio di segreteria nell'ambito delle nuove forme
associative tra Enti locali, di cui alla legge regionale 5 agosto
2014, n. 6", risulta essere il quarto testo legislativo relativo
alla riorganizzazione degli Enti locali della Valle d'Aosta. Come
già sottolineato più volte, in questa riorganizzazione non semplice
degli Enti locali, ferma è stata la volontà di mantenere vivi i
settantaquattro comuni valdostani, con le loro strutture e il
personale politico e amministrativo a stretto contatto con la
popolazione. Parallelamente, vi è la necessità di ridurre i costi
complessivi dell'apparato pubblico, aumentare l'efficienza dei
servizi, creare economie di scala nelle forniture e la non più
posticipabile necessità di creare sistema, collaborazione e unità
di intenti in zone che condividono punti di sviluppo comune, sempre
rispettando il principio della sussidiarietà, secondo il quale
l'azione, funzione o servizio che sia, è svolta dall'ente che
meglio riesce a gestirla.
Questa proposta di legge conclude un lungo e non semplice
periodo legislativo strutturato, come dicevo prima, da quattro
testi che in ordine sono: la legge regionale madre n. 6 del 2014,
la legge regionale n. 1 del 2015, la legge regionale n. 4 del 2015
e la proposta odierna di riforma della riorganizzazione dei
segretari comunali. Pertanto, permettetemi di ringraziare sin d'ora
coloro che hanno voluto partecipare fattivamente alla discussione e
all'approvazione dei precedenti testi di legge, in particolare i
colleghi della I e della II Commissione, il CPEL con il suo
Presidente e tutti coloro che ne fanno parte, le organizzazioni
sindacali, le strutture dell'Amministrazione regionale e tutti
coloro che in audizione hanno potuto portare il loro contributo.
Fondamentale è stato il contributo svolto dal gruppo di lavoro, che
ringrazio sentitamente, in cui erano presenti tutte le forze
politiche appartenenti a questo Consiglio, escluso il Movimento
Cinque Stelle.
Il testo, che oggi portiamo all'attenzione del Consiglio, è
stato il frutto di un lungo dibattito e di numerosi
approfondimenti, grazie a quattro riunioni del gruppo di lavoro,
che ricordo era la sommatoria delle cinque forze presenti in questo
Consiglio e cinque commissioni congiunte, la I e la II. Una
proposta di legge modificata e soprattutto migliorata durante il
suo iter in commissione, grazie ai contributi delle organizzazioni
sindacali, al contributo fattivo dell'ARSEL attraverso i suoi
componenti più rappresentativi e dei colleghi del gruppo di lavoro
e delle commissioni.
Ritornando alla legge regionale n. 6 del 2014, votata a larga
maggioranza da questo Consiglio, trentatré a favore e due contro -
voglio ricordarlo, perché in qualche modo ha
engendré
un
nuovo periodo di riforme strutturali per i comuni valdostani - essa
disciplina questa nuova organizzazione delle funzioni dei servizi
comunali con l'obiettivo di incrementare la qualità delle
prestazioni dei servizi comunali, riducendo complessivamente gli
oneri organizzativi e finanziari, garantendo uniformi livelli
essenziali delle prestazioni sull'intero territorio regionale. In
particolare l'articolo 19 disciplina l'obbligo di convenzionamento
di alcuni servizi e funzioni, tra cui "l'organizzazione generale
dell'amministrazione comunale ivi compreso il servizio di
segreteria comunale". Da qui la necessità di armonizzare la legge
regionale n. 46 del 1998, "Norme in materia di segretari degli enti
locali della Regione autonoma Valle d'Aosta", con la suddetta
legge, in modo tale da rispettare i principi di riorganizzazione
comunale per ridurre gli oneri finanziari comunali ed evitare vuoti
normativi, in base alle nuove disposizioni del convenzionamento
obbligatorio.
Il testo di legge è composto da sei articoli. L'articolo 1
prevede, al fine di garantire pari condizioni di scelta a tutti gli
amministratori di tutti gli Enti locali delle nuove funzioni
associative, che tutti gli incarichi di segretario, quale che sia
la durata originaria prevista, cessino automaticamente alla data
delle elezioni generali comunali del 2015. L'articolo 2 detta le
disposizioni relative ai tempi e alle modalità di conferimento
degli incarichi di Segretario degli Enti locali e delle loro nuove
forme associative, prevedendo in particolare per il Segretario dei
comuni convenzionati ai sensi dell'articolo 19 della legge n. 6 del
2014, che il provvedimento di incarico sia adottato dal sindaco del
Comune cosiddetto capofila. Inoltre si inserisce il criterio per
stabilire il numero massimo degli incarichi conferibili ai soggetti
iscritti all'albo regionale dei segretari comunali. Successivamente
si determina il numero dei posti di Segretario per i comuni
convenzionati, stabilendo che, quando il numero dei segretari sia
pari a due, almeno uno degli incarichi debba essere conferito a
soggetti iscritti all'albo regionale dei segretari comunali ex
parte prima, demandando agli stessi comuni l'adozione di appositi
regolamenti per disciplinare la ripartizione delle competenze tra i
segretari, quando il numero sia pari a due. L'articolo 3 prevede,
anche in relazione a quanto stabilito dalla legge regionale n. 22
del 2010, volta a favorire la mobilità presso tutti gli enti del
comparto unico regionale e le società partecipate e controllate,
che i segretari ex parte prima, eventualmente collocati in
disponibilità, siano prioritariamente utilizzati
dall'Amministrazione regionale, dagli altri enti del comparto unico
regionale e dai loro enti strumentali anche economici e delle
società a partecipazione pubblica regionale e locale. L'articolo 4
attribuisce alla Giunta regionale, previo parere della Commissione
competente, l'individuazione dell'ambito territoriale ottimale nel
caso in cui non sia stato raggiunto l'accordo tra i diversi comuni.
L'articolo 5 reca le disposizioni finali, rinviando in particolare
alla generale applicazione delle disposizioni attualmente vigenti
in materia di cui alla legge regionale n. 46 del 1998 e al
regolamento regionale n. 4 del 1999, per tutto quanto diversamente
disciplinato dalla presente proposta di legge. Inoltre l'agenzia
regionale dei segretari deve avviare entro dodici mesi le procedure
concorsuali per l'accesso all'albo dei segretari, comunque tenendo
in considerazione l'evoluzione normativa che avviene nel panorama
nazionale. L'articolo 6, infine, reca la disposizione della
dichiarazione di urgenza. Grazie.
Presidente
- Grazie collega.
Chi chiede la parola per la discussione generale? Ricordo che su
questa proposta di legge ci sono quattro emendamenti: due del
Movimento Cinque Stelle e due dei colleghi Farcoz, Borrello e
Donzel. Si vota il testo delle commissioni.
Chiudiamo la discussione generale e passiamo alla discussine
dell'articolato.
All'articolo 1 abbiamo l'emendamento dei colleghi Farcoz,
Borrello e Donzel. Qualcuno intende illustrarlo? Allora lo mettiamo
in votazione. Votazione aperta. Votazione chiusa.
Esito della votazione:
Presenti: 34
Votanti: 20
Favorevoli: 20
Astenuti: 14 (Bertin, Bertschy, Certan, Chatrian, Cognetta,
Fabbri, Ferrero, Gerandin, Grosjean, Morelli, Nogara, Roscio,
Rosset, Laurent Viérin)
Il Consiglio approva.
Possiamo dare lo stesso risultato per l'articolo 1? Stesso
risultato.
All'articolo 2 abbiamo l'emendamento del Movimento Cinque
Stelle. Qualcuno intende illustrarlo? La parola al collega
Cognetta.
Cognetta (M5S)
- Grazie Presidente.
Molto brevemente: al punto 5 dell'articolo 2 viene evidenziato
il numero di segretari comunali per numero di comuni. Noi abbiamo
semplicemente cambiato questo numero aumentandolo: al punto "a) nel
caso in cui le convenzioni tra comuni aventi singolarmente
popolazioni sino a 1000 abitanti", noi abbiamo chiesto un
segretario per quattro comuni e due, da cinque e sei comuni. Lo
stesso da 1001 a 3000 abitanti: uno fino a tre comuni e due da
quattro a sei comuni. Sopra i 3000 abitanti, invece, uno fino a tre
comuni e due per quattro comuni. È solo una modifica tecnica che
può essere o no presa in considerazione, la quale serve
semplicemente per abbassare ancora di più i costi, che è l'intento
di questo articolo. Grazie.
Presidente
- Grazie collega.
Qualcuno intende intervenire sull'emendamento? Poniamo in
votazione l'emendamento n.1 del Movimento Cinque Stelle. Prego i
colleghi di votare. Votazione chiusa.
Esito della votazione:
Presenti: 34
Votanti: 19
Favorevoli: 2
Contrari: 17
Astenuti: 15 (Bertin, Bertschy, Certan, Chatrian, Donzel,
Fabbri, Fontana, Gerandin, Grosjean, Guichardaz, Morelli, Nogara,
Roscio, Rosset, Laurent Viérin)
Il Consiglio non approva.
Passiamo alla votazione dell'articolo 2. Siete pregati di
votare. Votazione chiusa.
Esito della votazione:
Presenti: 34
Votanti: 20
Favorevoli: 20
Astenuti: 14 (Bertin, Bertschy, Certan, Chatrian, Cognetta,
Fabbri, Ferrero, Gerandin,
Grosjean, Morelli, Nogara, Roscio, Rosset, Laurent Viérin)
Il Consiglio approva.
All'articolo 3 c'è il secondo emendamento del Movimento Cinque
Stelle. La parola al collega Cognetta per l'illustrazione.
Cognetta (M5S)
- Grazie Presidente.
L'articolo 3 è relativo all'utilizzo dei segretari collocati in
disponibilità. Nell'articolo originale della legge c'è la
possibilità che essi siano utilizzati nell'Amministrazione
regionale, piuttosto che negli altri enti del comparto unico
regionale, e così via. Noi proponiamo di aggiungere anche il
Consiglio regionale, cioè che questi segretari non utilizzati nei
comuni possano esserlo nel Consiglio regionale, come supporto ai
gruppi consiliari per la loro attività, con un'assegnazione diretta
a ciascun gruppo consiliare. Questo per aiutare i consiglieri e i
gruppi nella loro attività legislativa. È una modifica non
sostanziale, ma che dà una possibilità in più anche a noi di poter
lavorare, per non utilizzare dipendenti esterni a supporto dei
gruppi.
Presidente
- Qualcuno intende intervenire
sull'emendamento? Apriamo la votazione sull'emendamento n. 2 del
Movimento Cinque Stelle. Votazione chiusa.
Esito della votazione:
Presenti: 34
Votanti: 19
Favorevoli: 2
Contrari: 17
Astenuti: 15 (Bertin, Bertschy, Certan, Chatrian, Donzel,
Fabbri, Fontana, Gerandin, Grosjean, Guichardaz, Morelli, Nogara,
Roscio, Rosset, Laurent Viérin)
Il Consiglio non approva.
Poniamo in votazione l'articolo 3. Votazione aperta. Votazione
chiusa.
Esito della votazione:
Presenti: 34
Votanti: 20
Favorevoli: 20
Astenuti: 14 (Bertin, Bertschy, Certan, Chatrian, Cognetta,
Fabbri, Ferrero, Gerandin, Grosjean, Morelli, Nogara, Roscio,
Rosset, Laurent Viérin)
Il Consiglio approva.
Passiamo all'articolo 4, sul quale abbiamo il secondo
emendamento di Farcoz, Borrello e Donzel. Mettiamo in votazione
l'emendamento. La votazione è aperta. Votazione chiusa.
Esito della votazione:
Presenti: 34
Votanti: 20
Favorevoli: 20
Astenuti: 14 (Bertin, Bertschy, Certan, Chatrian, Cognetta,
Fabbri, Ferrero, Gerandin, Grosjean, Morelli, Nogara, Roscio,
Rosset, Laurent Viérin)
Il Consiglio approva.
Possiamo dare lo stesso risultato per l'articolo 4? Stesso
risultato. Articolo 5? Stesso risultato. Articolo 6? Stesso
risultato.
Prima di porre in votazione il disegno di legge nel suo
complesso, la parola al Presidente della Regione.
Rollandin (UV)
- Sì, grazie Presidente.
Mi sembra giusto innanzitutto sottolineare, come è stato fatto
dal relatore, il lavoro che nel gruppo è stato fatto con grande
attenzione ai risvolti di questa norma. Non dimentichiamoci che ci
si è presi del tempo per riuscire a coinvolgere tutte le
istituzioni, le parti interessate e i vari organismi che in qualche
modo saranno poi i veri fruitori di questo servizio dei
segretari.
Sicuramente, nell'ambito dell'organizzazione del Comune, i
segretari hanno un ruolo molto importante. Noi sappiamo che in
questo momento c'è una presenza di segretari che hanno svolto un
certo percorso e sono di ruolo; c'è poi una serie di persone, che
si sono preparate per svolgere questo ruolo e sono nella fascia 2,
le quali hanno i requisiti per farlo e che in questi anni in parte
sono state utilizzate dai comuni, avendo tutti i requisiti.
Giustamente si è voluto specificare che questa è una fase
transitoria e che deve avere un termine: ci devono essere dei
concorsi in modo da trovare il modo di regolarizzare queste
posizioni, attivando dei meccanismi che confortino l'utilizzo che
se ne fa a livello delle singole
Unités de Communes
e delle
varie strutture. Credo sia stato un approfondimento che ha portato
a meglio specificare come attivare questi meccanismi e ringrazio i
colleghi che su questo hanno insistito perché si arrivasse a una
definizione, la più vicina possibile a una soluzione vera e
definitiva.
Abbiamo una solida base di professionalità rappresentata dai
segretari e non dimentichiamo che alcuni di loro hanno posizioni
importanti in taluni enti e anche nell'Amministrazione regionale,
proprio per la loro competenza su una materia delicata e in piena
evoluzione come quella degli enti locali. Non dimentichiamo che il
lavoro che dovrà essere fatto in questi anni, sarà molto delicato,
perché cambierà tutta una serie di regole e cambieranno le modalità
di attivare i bilanci comunali. L'armonizzazione regionale comporta
una serie di conseguenze anche sui comuni e dovrà essere fatto un
lavoro importante, che è già stato in qualche modo anticipato nei
comuni stessi, soprattutto a livello di chiarezza nell'impostazione
dei bilanci e nelle possibilità di risparmiare. Il senso generale è
di attivare dei meccanismi di coordinamento che permettano ai
comuni di lavorare insieme, quindi con il supporto dei segretari,
in modo da far sì che ci sia una riduzione dei costi.
Tutto questo è nella logica con cui sono state approvate anche
le altre leggi: questa è l'ultima e completa la normativa che
prevede tale passaggio molto importante, non dico epocale, perché
forse il termine sarebbe esagerato, ma sicuramente è un cambiamento
molto molto forte nell'ambito della collaborazione tra comuni. Le
Unités de Communes
cambieranno tante cose e quando abbiamo
approvato la legge 6 abbiamo detto che è un primo passo, perché la
logica è di trovare un'organizzazione che permetta di lavorare ad
ampio raggio e per far sì che sempre di più questa comunità si
ritrovi.
Credo che il lavoro fatto sia stato molto importante.
Sicuramente ci potranno essere degli aggiustamenti in corso
d'opera: questa legge non è un blocco definitivo, ma è un passo
importante nella logica di una trasformazione negli Enti locali, a
cui noi diamo grande importanza. Dobbiamo sottolineare che è stato
fatto uno sforzo da parte di tutti: al di là di qualche problemino
che rimane, però tutte le forze hanno partecipato e credo che il
risultato sia molto positivo. Spero che dia le opportunità ai
comuni di esprimersi al meglio per le collettività locali nel loro
insieme. Grazie.
Presidente
- Grazie Presidente. Per dichiarazione di voto
la parola al collega Gerandin.
Gerandin (UVP) -
Merci Président.
Quest'ultimo disegno di legge è la conclusione più ovvia di quel
percorso che abbiamo condiviso, dalla gestione associata fino alla
modifica del sistema elettorale. È chiaro che da questo percorso
non poteva essere escluso il discorso della riorganizzazione dei
segretari comunali.
Ci tengo a sottolineare che il contesto della Valle d'Aosta è
del tutto diverso rispetto a quello nazionale. Noi abbiamo fatto
delle scelte già assolutamente innovative, quando abbiamo deciso
che per la Valle d'Aosta i segretari erano dirigenti, mentre in
campo nazionale si parlava ancora di segretari e di ruoli da
direttore generale e quant'altro. Già allora abbiamo posto un
paletto molto chiaro, per cui, in merito a quella che potrebbe
essere in futuro la riforma, cioè la valutazione a livello
nazionale del ruolo del segretario, noi pensiamo che in Valle
d'Aosta il problema sia già ampiamente superato.
Noi volevamo dire che il lavorare all'interno dei gruppi di
lavoro, ci pare sia stato un percorso che ha portato dei frutti.
Ringrazio per questo il Presidente della Commissione e tutti coloro
che hanno lavorato intorno a questo tavolo.
Volevo motivare anche il fatto che abbiamo ritirato la firma al
disegno di legge. Noi abbiamo ancora delle perplessità legate
soprattutto all'articolo 2, che va a regolamentare i conferimenti e
le revoche degli incarichi. Le perplessità sono legate al fatto che
a noi - lo dico con un po' di rammarico - all'interno del gruppo di
lavoro e anche della I Commissione, la determinazione da parte
dell'agenzia dei segretari non è pervenuta. Noi vorremmo che nel
futuro tutta la documentazione che viene mandata a lei, Presidente,
venga poi trasmessa ai gruppi e ai tavoli di lavoro, come anche
alle commissioni competenti, perché poi dispiace sentirsi dire che
non abbiamo letto la determinazione dell'agenzia dei segretari n. 3
del 2 di aprile del 2015, che poneva una serie di problemi. Tra
l'altro, è l'agenzia che poi dovrà gestire questo percorso che non
sarà facile e noi ci auguriamo che non ci siano anche dei
contenziosi. Era importante che una determinazione dell'organo che
gestirà direttamente questo passaggio delicato fosse almeno
trasmessa.
È per questo che noi chiedevamo se c'era la possibilità di
prendere un po' di tempo. Capiamo che i tempi sono quelli che ci
vengono dettati, però noi ci teniamo a sottolineare la posizione
che personalmente ho già espresso all'interno del gruppo di lavoro:
a noi non pareva scandaloso, all'interno di quel passaggio che noi
riteniamo positivo, legato alla modifica del discorso concorsuale,
l'indizione di un concorso, avendo la stessa volontà di modificare
le disposizioni transitorie all'articolo 26 della legge 6 per
quello che riguarda il Comune di Aosta, la quale fissa dei termini
- Presidente, glielo dico già subito - che non saranno rispettati.
I termini erano di sei mesi dall'entrata in vigore della legge, per
la determinazione dell'ambito territoriale ottimale, vale a dire
dal 5 di febbraio; da lì scattavano i quattro mesi per avviare il
discorso della gestione associata, tra cui anche la questione del
segretario, il cui termine scadrà il 5 giugno. Probabilmente lei,
Presidente, si troverà già in questo lasso di tempo a dover fare un
sollecito, ma è impossibile che vengano rispettati questi termini,
per cui io dico che, con un po' più di coraggio, potevamo spostare
tutto a fine anno. A noi pareva la soluzione ottimale, anche per
non andare ad avviare una gestione di convenzioni, in un momento in
cui c'è un cambio di amministrazioni e di segretari. Questo è il
motivo per cui noi ci asteniamo, pur condividendo che questa legge
è assolutamente necessaria: su questo non c'è ombra di dubbio e noi
non potevamo pensare di andare avanti con la vecchia legge.
Due passaggi molto rapidi su quello che a noi ha fatto piacere.
C'è un'indicazione molto precisa sulla volontà espressa anche da
lei, Presidente, che in futuro ci sarà una modifica di legge per
quello che riguarda il BIM. Noi riteniamo che il BIM non debba
essere sede di segreteria: lo diciamo pubblicamente e questo sarà
uno dei punti su cui noi ci batteremo al momento della modifica
della legge. Accettiamo con favore la modifica della legge 6 per
quello che riguarda l'ambito di Aosta, perché effettivamente non
aveva un senso obbligare il capoluogo a far parte di una gestione
associata con altri comuni che hanno delle esigenze del tutto
diverse. La parte del concorso per noi è fondamentale: ci siamo
battuti e finalmente adesso avremo dei tempi certi. Per questo
motivo noi ci asterremo su questo disegno di legge.
Presidente -
Grazie. La parola al collega Chatrian.
Chatrian (ALPE) -
Sì grazie Presidente.
Ho contribuito in prima persona alla scrittura a più mani di
questa proposta di legge e, come gruppo ALPE, penso che abbiamo
portato il nostro contributo. Riteniamo che fosse un passo che
andava fatto e ce lo siamo detti, ma il tutto doveva essere messo
in campo sapendo che come legislatori la sfida non era semplice,
per tante ragioni. In questi anni la gestione delle segreterie si è
consolidato e modificare un impianto è sempre comunque una sfida.
Non so se questa sarà la ricetta migliore, ma quantomeno ci abbiamo
provato e abbiamo cercato di inserire degli elementi di
miglioramento dell'impianto.
Tre le considerazioni. Il primo obiettivo era comunque un
discorso di risparmio: verificheremo tra qualche mese se il
legislatore è riuscito a inserire e a trasmettere, all'interno
della proposta di legge, il modello di questo nuovo impianto. Il
secondo è la sfida della collaborazione, forse la più difficile:
far collaborare i nostri enti. È sempre brutto - lo dico da ex
sindaco - obbligare. Non è bello obbligare, ma se si vuole
modificare e iniziare un percorso nuovo, si deve comunque imporre,
mettendo dei paletti e delle briglie. La terza riflessione che
vorrei fare è di garantire alla macchina amministrativa una certa
qualità del sistema pubblico e della cosa pubblica. Garantire la
qualità vuol dire che oltre un certo limite non si può andare,
altrimenti avremmo dovuto fare altre scelte un anno fa. Il piccolo
comune deve avere una sua dignità, dato che l'anno scorso è stato
deciso in quest'aula di mantenere comunque l'impianto dei
settantaquattro comuni: noi eravamo e siamo a favore, di
conseguenza dobbiamo garantire quella qualità amministrativa per
poter assicurare agli amministratori la possibilità di gestire bene
la cosa pubblica.
Tre punti di forza e uno di debolezza. Il primo, non solo ci
trova a favore, ma siamo stati, insieme ad altri gruppi, fautori
del discorso di modificare le condizioni per programmare un
concorso per quanto riguarda l'albo B e non solo. Il secondo, che è
più di natura politica, è quello del conferimento e della revoca
degli incarichi di segretario degli enti locali, con cui si è
voluto politicamente dare una priorità ai piccoli comuni. Per noi
questo è un messaggio importante, perché riteniamo che anche al
piccolo comune che ha poche risorse, che anche alle persone che
abitano ancora nei piccoli centri di alta e di media montagna, noi
legislatori dobbiamo garantire quella qualità della vita. Sovente
in campagna elettorale tanti se ne riempiono la bocca, ma poi forse
bisogna vivere quelle comunità, quelle località che sono vive, che
hanno il senso del volontariato e il senso della comunità; è una
scelta di vita, non è solo un discorso di natura economica. Terzo,
all'articolo 2, la possibilità del massimo di tre sedi e comunque
di un
décalage
, che è scritto bene, dal nostro punto di
vista, all'interno dell'impianto legislativo. Peccato: dopo aver
affrontato la questione nel gruppo di lavoro e in Commissione
diverse volte - tutti abbiamo cercato di portare il nostro
contributo - forse potevamo fare ancora un passo in più con
l'agenzia e dettagliare meglio il comma 1 dell'articolo 2. Forse si
poteva approfondire ancora in una seduta in Commissione, per dare
quella possibilità non dico di certezza, perché come dicevamo prima
la legge perfetta non esiste, ma magari riuscendo a migliorare
ulteriormente il comma 1 dell'articolo 2, proprio per non creare
equivoci.
Ripeto, però, la base di partenza: il concorso per i futuri
segretari comunali e, in seconda battuta, la possibilità di
scegliere dei piccoli centri, dei piccoli numeri, delle piccole
comunità e località, con tutto il rispetto per i centri
medio-grandi, che sono comunque più strutturati rispetto al piccolo
comune di alta e media montagna. Il nostro voto sarà di astensione
su questo impianto di legge. Grazie.
Presidente -
Grazie collega. La parola al collega
Donzel.
Donzel (PD-SIN.VDA)
- Grazie Presidente.
È importante, per comprendere il senso del nostro voto su questo
provvedimento, ripercorrere brevemente il percorso che ha avuto la
riforma degli Enti locali. Dopo momenti anche di scontro politico
vivace durante gli anni precedenti, rispetto a come riorganizzare
gli Enti locali, è passata in Consiglio regionale l'idea di tentare
sulle riforme istituzionali un tavolo di lavoro che vedesse
presenti tutte le forze del Consiglio stesso. Riconosco che
all'inizio, per il Partito Democratico, il tentare una mediazione
non sembrava facile ed è stato dirimente il primo passaggio, che è
stato la prima legge che ha costituito il tassello iniziale da cui
sono discese tutte le altre. Lì è passato da una parte il principio
che rimanevano i settantaquattro comuni, dall'altra quello, per il
quale siamo rimasti a quel tavolo e abbiamo collaborato a questa
riforma, che bisognava fare squadra e lavorare insieme, associarsi,
unire le energie, per riuscire a gestire questa fase molto più
difficile. Riconoscendo questi due principi fondamentali, abbiamo
cercato con le nostre competenze di collaborare alla stesura di
questi testi di legge, così che abbiamo potuto contribuire anche a
una nuova legge elettorale e all'impianto che normava meglio i
compensi agli amministratori.
Su quest'ultimo passaggio riconosco, per le competenze che
c'erano, che era una normativa molto più tecnica, ma quello che è
fondamentale per noi è che questo testo non stravolge, anzi
rafforza e continua, sulla strada dei due principi che dicevo
all'inizio: mantenere i settantaquattro comuni e come metterli
insieme e farli lavorare in squadra. Il testo è assolutamente in
linea con questi principi iniziali e li svolge in un continuo.
Devo ringraziare - le logiche politiche che portano a votare
ogni gruppo per conto suo, vanno sempre rispettate in un'aula - i
colleghi Chatrian e Gerandin che su questo testo molto tecnico
hanno dato un forte contributo: possiamo dire tra noi che ci
abbiamo lavorato, che ci sono degli articoli che portano la loro
firma. L'articolo che creava qualche problema era quello su come
assegnare i segretari comunali, che è stato affrontato in una
lunghissima discussione. Bisogna anche rivendicare quello che c'è e
che - devo riconoscerlo - il collega Chatrian ha rivendicato.
Abbiamo detto no allo Charaban, cioè al metodo della corsa, del più
forte, del fare la coda lì davanti, dello strapparsi...bisognava
introdurre dei criteri. Secondo me, la politica non aveva il
compito di stilare alla perfezione un regolamento, che dovrà essere
fatto e dovrà anche essere rettificato nelle prassi che si
costituiranno all'interno dell'agenzia, ma di introdurre i
principi. I principi erano che i piccoli comuni devono avere pari
dignità e in questo caso addirittura accedono alla scelta prima
degli altri, e che in questa scelta i segretari comunali non
fossero messi a lavorare in segreto, attraverso chissà quali
contatti segreti, ma potessero esprimere pubblicamente quali sono
le loro preferenze.
Io penso che un'indicazione l'abbiamo data e che rispetto al
passato questo costituisca un grosso passo avanti. Come per le
altre leggi non è stato fatto un provvedimento in cui il cento
percento è del PD, ma abbiamo mediato e rispettato le esigenze
degli altri, così anche in questo caso ci è sembrato di dover
prendere atto che si chiudeva un percorso molto positivo per gli
Enti locali della Valle d'Aosta. Non sarà questa la riforma che
risolverà tutti gli enormi problemi degli Enti locali, soprattutto
la crisi economica e quant'altro, ma è il tentativo di dare una
risposta forte e collaborativa, che ha dimostrato anche che il
Consiglio regionale sa lavorare e fare delle leggi insieme
nell'interesse generale dei cittadini. Noi non siamo solo lì a fare
campagna elettorale, a strapparci i voti l'un l'altro, ma sappiamo
anche rispondere agli interessi generali, quindi noi contribuiamo
con il voto a questa legge che chiude questo percorso.
Presidente -
La parola al collega Borrello.
Borrello (SA) -
Grazie Presidente.
Molto velocemente, un contributo in qualità di firmatario di
questo disegno di legge e di partecipante al gruppo di lavoro che
ha redatto il testo. Innanzitutto anticipo che non entrerò negli
aspetti di carattere tecnico che sono stati ben spiegati dal
collega Farcoz, che ringrazio. Soprattutto devo ringraziare il
gruppo di lavoro che ha lavorato in maniera attiva nel predisporre
il testo, senza andare a fare delle valutazioni di carattere
partitico e ha ragionato in maniera trasversale. Le valutazioni di
carattere generale e politico sono legate essenzialmente al
completamento di un percorso di riforme, che questa assemblea ha
ritenuto opportuno intraprendere. Oggi con questo disegno di legge
andiamo a definire e a completare l'aspetto di carattere normativo
incardinato alla gestione degli Enti locali. Lo sforzo fatto a
livello politico è stato di cercare di armonizzare i disegni di
legge, in modo tale da rendere facilmente applicabili queste
riforme.
Ripeto, così come l'ho già detto tante altre volte, che le
riforme si scrivono sulla carta, ma poi devono essere applicate.
Compito del legislatore è di monitorare continuamente le
implicazioni e le applicazioni ad esse connesse. È per questo che
voteremo a favore.
Presidente
- Grazie collega.
Non ci sono altre richieste. Passiamo alla votazione del disegno
di legge nel suo complesso. Votazione aperta. Votazione chiusa.
Esito della votazione:
Presenti: 35
Votanti: 21
Favorevoli: 21
Astenuti: 14 (Bertin, Bertschy, Certan, Chatrian, Cognetta,
Fabbri, Ferrero, Gerandin, Grosjean, Morelli, Nogara, Roscio,
Rosset, Laurent Viérin)
Il Consiglio approva.
Con questo punto si chiudono i lavori di oggi. Ricordo che i
punti 38 e 38.01 saranno reiscritti alla prossima adunanza del
Consiglio e che il punto 38.01 è rinviato in Commissione per un
approfondimento. Chiedo ai colleghi di conservare la relazione sul
punto 38, sulle attività di rilievo europeo e internazionale svolte
dalla Regione, per evitare di rifare le fotocopie. Grazie.
---
L'adunanza termina alle ore 10,09.
