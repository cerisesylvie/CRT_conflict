Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 9 del 12 gennaio 1983 - Resoconto
OGGETTO N. 9/VII - DIFFUSIONE DELLA DROGA IN VALLE D'AOSTA -
(Interpellanza).
PRESIDENTE:
Riprendono i lavori dopo l'interruzione e
continuiamo la trattazione dell'ordine del giorno con l'esame
dell'oggetto n. 9, che è una interpellanza presentata dai
Consiglieri De Grandis, Lustrissy e Martin, di cui do lettura:
INTERPELLANZA
VENUTI A CONOSCENZA
da articoli apparsi sulla Gazzetta
della Valle d'Aosta che la piaga della droga assume aspetti sempre
più gravi anche nella nostra Regione;
PREOCCUPATI
per il fatto che il fenomeno si sta
sviluppando soprattutto nell'ambiente scolastico, provocando viva
apprensione nei genitori degli alunni valdostani;
INTERPELLANO
l'Assessore alla Sanità ed Assistenza Sociale per
conoscere:
1°) i dati relativi alle tossicodipendenze rilevate nella
nostra Regione;
2°) quali provvedimenti intende assumere per contenere la
diffusione della droga nella nostra Regione ed in particolare
nell'ambiente giovanile.
PRESIDENTE:
Ha chiesto di illustrare l'interpellanza il
Consigliere Martin. Ne ha facoltà.
MARTIN - (U.V.P.):
Penso che la piaga della droga sia
senz'altro una delle peggiori che esistono nella società attuale e
purtroppo questa ha fatto la sua comparsa anche in Valle
d'Aosta.
Abbiamo preso lo spunto per questa interpellanza da alcuni
articoli apparsi sulla "Gazzetta della Valle d'Aosta" che hanno
voluto riproporre ai valdostani il problema della droga. In un
articolo del 22.11.1982 si diceva che la droga è soprattutto
diffusa nell'ambiente scolastico e in un altro articolo, sempre
dello stesso settimanale comparso in data 29.11.1982, si
pubblicavano alcuni dati abbastanza preoccupanti: si parlava di 80
casi, registrati, di tossicodipendenti nel 1980, 109 nel 1981 e 54
casi nel primo semestre del 1982. Si diceva inoltre che l'età media
interessata dal fenomeno è piuttosto bassa in quanto si aggira sui
24 anni.
Poiché questi erano dati ufficiali ci si poneva addirittura la
domanda se in effetti i casi effettivi non fossero molto più
numerosi di quelli di cui si era venuti a conoscenza.
Questa pubblicazione ha preoccupato numerose famiglie
valdostane, tant'è che, avendo avuto io stesso occasione di parlare
con alcuni genitori che mi hanno esternato la loro preoccupazione
perché risulta che in diverse scuole della Regione vi è un traffico
di droga non indifferente, si è pensato di presentare questa
interpellanza, per mezzo della quale vorremmo conoscere i dati
relativi ai tossicodipendenti nella nostra Regione e per sapere se
esistono, se sono stati presi o se si intendono prendere dei
provvedimenti che cerchino di contenere la diffusione della droga,
soprattutto nell'ambiente scolastico.
PRESIDENTE:
Ha chiesto di parlare l'Assessore alla Sanità
ed Assistenza Sociale Rollandin. Ne ha facoltà.
ROLLANDIN - (U.V.):
Ho letto anch'io le affermazioni che
sono state riportate e devo dire che non è la prima volta che si
affronta questo problema; soprattutto non è la prima volta che si
cerca di vedere al di là dei dati, come diceva giustamente il
Consigliere Martin, perché i dati statistici riportati si
riferiscono ad un'attività svolta in certi ambulatori. Infatti i
109 casi citati, che vengono semestralmente comunicati agli organi
di informazione centrali preposti alla rilevazione del fenomeno,
corrispondono a prestazioni effettuate nei centri ambulatoriali che
sono stati predisposti in base alla normativa vigente. Ne abbiamo
discusso anche in Consiglio in occasione dell'approvazione delle
leggi che riguardano il fenomeno droga e nell'approntare gli
ambulatori previsti per la somministrazione del metadone, che sono
stati articolati anche nella nostra Regione. Però il fenomeno della
droga in sè penso richieda un'attenzione del tutto particolare,
perché occorre fare anzi tutto un'analisi delle motivazioni che
portano l'individuo a drogarsi. Gli aspetti che si sovrappongono in
quest'analisi sono diversi: vi è la motivazione nel giovane che si
avvicina alla droga in quanto non ha determinate alternative, e a
questo proposito il Consigliere Martin richiamava l'età piuttosto
bassa delle persone interessate a questo fenomeno. Quindi
l'alternativa è quella di dare una possibilità al giovane di
impiegare il proprio tempo libero e un'aspettativa per il suo
inserimento nel mondo del lavoro. Per quanto riguarda il tempo
libero, basandosi anche sull'osservazione del fenomeno negli altri
Stati, occorre trovare un impegno che, tenuto conto dell'età, sarà
un impegno sportivo, ed inoltre un impegno culturale che porti
verso un interesse mirato. Per quanto riguarda l'impegno sportivo,
le attività che vengono di volta in volta create e sostenute a
livello regionale sono a conoscenza di tutti, quindi non sto a
ricordarle.
Per quanto riguarda l'aspetto culturale, la particolare
importanza che viene data dall'Assessorato alla Pubblica Istruzione
all'attivazione delle biblioteche merita un'osservazione attenta,
perché questi centri, che dovrebbero funzionare su tutto il
territorio, possono essere il fulcro di una attività che veda qui
convogliati in particolare i giovani.
Per quanto riguarda l'aspetto droga-alcool, si tratta di un
problema particolare perché in questo caso esiste tutta una serie
di motivazioni che vanno al di là dell'impiego del tempo libero.
Non sto poi ad indicare le iniziative in favore di certe fasce di
età come ad esempio la terza età: è dimostrato che il pensionato,
al momento di lasciare il proprio posto di lavoro e di affrontare
un nuovo sistema di vita, può correre il rischio di avvicinarsi
all'alcool. Al di là di queste analisi tecniche, vi è il problema
reale, cioè poter dare una prospettiva di lavoro ai giovani, perché
sovente il binomio giovane-droga è riconducibile all'altro problema
contingente, che è quello di trovare un'occupazione. Ecco che salta
all'occhio come sia indispensabile indirizzarci ad un discorso
articolato: cioè dando una valida alternativa si risolve anche, di
converso, un aspetto del problema della droga.
Per quanto concerne l'altro aspetto della questione, ho
affermato, ultimamente, riferendomi a dei simposi tenutisi su
questo tema a livello internazionale, che il punto che deve vedere
impegnati tutti gli Stati è quello di bloccare il traffico della
droga, perché se non si riuscirà a vincere quella battaglia,
diventerà estremamente difficile bloccarne lo spaccio a tutti i
livelli, compreso quello nelle scuole.
Un altro aspetto da curare è quello di istituire delle basi di
conoscenza corrette. A questo proposito si sono fatti dei corsi in
cui erano impegnati operatori scolastici e socio-sanitari; mi è
sembrato indispensabile favorire e promuovere questa integrazione
degli operatori, per non operare in campi separati poiché questi
nella realtà sono strettamente collegati, ed il riferimento che
faceva il Consigliere Martin alle età interessate rende la cosa
ancora più evidente.
E' necessario intervenire a livello conoscitivo per quanto è
possibile - e dico possibile perché non è sempre vero che
informazione è uguale a prevenzione; purtroppo, nel caso specifico,
e l'esperienza statunitense in questo campo è abbastanza chiara,
accade sovente che nel momento in cui in un determinato ambito, una
scuola per esempio, si informa su quelli che sono gli effetti della
droga, si abbia, anziché un rifiuto, l'effetto contrario, cioè la
volontà di provare gli allucinogeni.
Nel corso che è stato fatto si è dato particolare rilievo
proprio agli aspetti propedeutici, cioè a come presentare il
problema della droga, perché sappiamo che il discorso del
proibizionismo in questo campo ha effetti contrari. Per cui, mentre
concordo con il Consigliere Martin sulla gravità della situazione,
mi rendo anche conto di alcuni limiti che si incontrano nella lotta
alla droga, limiti che sono legati ad una difficoltà operativa e di
collegamento fra le varie forze coinvolte in questo discorso,
perché sono da una parte presenti le forze dell'ordine che devono
intervenire per bloccare questo mercato, dall'altra le varie forze
sociali, i vari operatori, che sono inseriti a tutti i livelli.
Ritengo, in conclusione, che il punto importante sia di tenere
un'osservazione corretta sul fenomeno in modo da poter intervenire
per bloccare questa espansione del fenomeno e dall'altra cercare di
indirizzare un'azione preventiva, pur con tutti i rischi a cui
accennavo prima.
Per il resto ribadisco l'impegno della Giunta nel tenere in
massima considerazione il coinvolgimento a livello interregionale
per cercare di operare congiuntamente con gli altri organismi.
PRESIDENTE:
Ha chiesto di parlare il Consigliere De
Grandis. Ne ha facoltà.
DE GRANDIS - (P.R.I.):
L'Assessore ha fatto un'ampia
disamina della situazione in Valle d'Aosta e delle iniziative prese
dal suo Assessorato e dalla Giunta nel suo complesso per combattere
questo fenomeno, che rischia di avere effetti devastanti anche
nella nostra Regione. In effetti, la prevenzione è il punto
fondamentale per evitare che i giovani siano coinvolti nell'uso di
stupefacenti e vengano a trovarsi in condizioni irreversibili,
nell'incapacità cioè di uscire da una situazione veramente
spaventosa.
Vorrei solo richiamare l'attenzione dell'Assessore alla Sanità
su un altro punto che se è meno importante della prevenzione,
ritengo sia tuttavia di estremo interesse: mi riferisco a quanto
sta avvenendo nel nostro Paese in questi ultimi tempi. Bisogna
tener conto che questo flagello colpisce sempre di più i
giovanissimi, quindi la parte più debole della popolazione, tant'è
vero che la stessa prevenzione così come è stata a volte adottata,
cioè senza una particolarissima cautela, può aver ingenerato
addirittura in qualche caso degli effetti opposti.
Questa è una grossa preoccupazione, che però l'Assessore
condivide e questo mi tranquillizza sufficientemente, anche perché
ritengo che un'informazione ben fatta può senz'altro dare dei
risultati positivi, nonostante qualche momento di negatività.
Voglio riferirmi alle notizie apparse in questi ultimi giorni sui
giornali, di un ragazzino di 14 anni che è entrato in coma per
avere preso dell'eroina, e di due ragazzi di 21 e 22 anni che hanno
tentato di suicidarsi (uno ci è riuscito e l'altro no) con una
overdose di eroina, perché moralmente distrutti dalla convinzione
di non poter più uscire da questa spirale maledetta della
tossicodipendenza.
E' anche vero che alcune recenti statistiche riportate da
"Panorama" parlavano di una diminuzione dell'uso delle droghe
pesanti in Italia, però sarei molto cauto nell'accettare
statistiche di questo genere, anche perché non vorrei che
ingenerassero degli ottimismi non giustificabili. Invece mi sembra
importante puntare il dito sui gravi ritardi legislativi, in campo
nazionale, in questa materia che hanno, a mio avviso, la loro
radice nel fatto che da molte parti, specie dalla sinistra
italiana, ci sono state opposizioni severissime ai cosiddetti
Centri protetti, quasi che questi ultimi fossero dei lager in cui
si rinchiudono i tossicodipendenti per non sentirne più
parlare.
A questo proposito vorrei ricordare un fatto avvenuto a Roma
dove un gruppo di tossicodipendenti hanno occupato la palestra di
una scuola del quartiere popolare di Primavalle, perché volevano in
qualunque modo uscire dalla tossicodipendenza. Non sapendo come
fare, si sono rinchiusi in questa palestra aspettando che le
autorità assumessero dei provvedimenti. L'allora Assessore
regionale alla Sanità della Regione Lazio, che era decisamente
contrario alle Comunità protette, non ha potuto fare altro che
sistemare questi giovani in una di queste Comunità per poter
risolvere il loro problema. Credo allora che anche a livello locale
dovremmo trovare un po' di coraggio per vedere di favorire il
nascere di una o più comunità protette.
Il disintossicarsi non è assolutamente facile, significa
sofferenza, dolore e quindi è indispensabile una volontà propria
notevolissima, che deve essere certamente aiutata e sostenuta da
altri che drogati non sono o che sono in grado, perché già
disintossicati, di fornire quel sostegno al giovane che decide di
rinunciare alla droga.
Voglio solo richiamare l'attenzione dell'Assessore su questo
problema, che turba la coscienza di tutti noi e va affrontato con
serenità, ed anche perché non vorrei che in Valle d'Aosta, dove
possiamo dire di avere una situazione migliore di altre Regioni
italiane, si arrivasse in ritardo su questo tema, che è proprio fra
quelli che di ritardi non ne ammettono.
PRESIDENTE:
Ha chiesto di parlare il Consigliere Martin.
Ne ha facoltà.
MARTIN - (U.V.P.):
La risposta dell'Assessore alla Sanità
ed Assistenza Sociale Rollandin è stata molto esauriente e concordo
con quanto ha detto il Consigliere De Grandis.
Ripensando un po' alle parole dell'Assessore Rollandin, che ha
centrato fra le motivazioni che provocano la tossicodipendenza il
problema di come occupare il tempo libero, citando a questo
proposito l'impegno sportivo e culturale, mi è venuta in mente una
telefonata che ho ricevuto ieri sera da un conoscente, il quale
sapeva che oggi si sarebbe discusso di questo problema. Mi diceva
che i suoi due ragazzi, di età dai dieci ai dodici anni,
fortunatamente non sono interessati a questo fenomeno forse perché
a loro piace fare dello sport e lui cerca di assecondarli in ogni
modo. Sono due ragazzi che giocano discretamente a tennis. Però
sorge un grosso problema, perché mentre l'anno scorso l'abbonamento
costava 40.000 lire, la pratica del campo £. 2.000 l'ora,
quest'anno si è passati a £. 70.000 per l'abbonamento e a £. 3.000
per la quota del campo. Egli diceva che non riesce a far più
praticare quello sport ai suoi ragazzi, perché tale pratica
sportiva gli viene a costare circa 500.000 lire per ogni ragazzo ed
è una cifra che non può permettersi, però gli spiace molto, perché
è convinto che i ragazzi che occupano bene il tempo libero non
andando sempre in discoteca nè frequentando cattive compagnie,
hanno meno probabilità di accostarsi alla droga. Sarebbe quindi
interessante riuscire a fare qualcosa in questo settore e poiché
l'Assessore Rollandin ha parlato per primo di impegno sportivo, e
secondo me ha centrato il problema volevo ricordargli questo
aneddoto perché se riusciremo a dare la possibilità a questi
ragazzi di impegnare bene il loro tempo libero, forse avremo
risolto in parte questo grave problema.
