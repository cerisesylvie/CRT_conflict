Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3844 del 22 ottobre 1992 - Resoconto
OGGETTO N. 3844/IX Iniziative per il risanamento economico e
produttivo dello stabilimento Cogne di Aosta.
(Interpellanza)
Presidente
Do lettura dell'interpellanza presentata dai
consiglieri Beneforti e Chiofalo, iscritta al punto 20 dell'ordine
del giorno.
Interpellanza Preso atto della delibera della Giunta
regionale n. 8255 del 15 settembre 1992 con la quale la Giunta
stessa ritiene di giungere entro il 15 ottobre p.v. alla
sottoscrizione di un accordo-quadro con il Gruppo IRI-ILVA SpA
sulle problematiche inerenti lo stabilimento Cogne di
Aosta;
preso atto, altresì, dell'intenzione di predisporre entro 60
giorni dalla stipula dell'accordo sopra richiamato, un piano
operativo per il risanamento economico e produttivo dell'Ilva-Cogne
di Aosta;
preso atto del continuo atteggiamento dilatorio della Giunta
regionale di fronte ad un problema che investe l'attività
produttiva e occupazionale della maggiore azienda industriale della
nostra Regione;
i sottoscritti consiglieri regionali della Democrazia
Cristiana
interpellano
la Giunta regionale e l'Assessore competente per conoscere:
1) i contenuti dell'accordo-quadro che sarà stipulato entro il
15 p.v. fra la Giunta regionale e il Gruppo IRI-ILVA SpA;
2) quali iniziative intende assumere nei confronti
dell'Ilva-Cogne per far cessare la logica aziendale sempre
incentrata sui tagli occupazionali e la smobilitazione delle
risorse umane, nonostante il confronto in atto fra le parti;
3) se, dato il ruolo che riveste l'Ilva-Cogne nella Regione
Valle d'Aosta, non si ritenga di convocare il Consiglio regionale
in seduta straordinaria per un confronto aperto, sia sui contenuti
dell'accordo-quadro, sia sul piano operativo che la Giunta sostiene
di realizzare entro 60 giorni a decorrere dal 15 ottobre 1992.
Presidente
Ha chiesto la parola il Consigliere
Beneforti; ne ha facoltà.
Beneforti (DC)
Abbiamo presentato questa interpellanza
per essere aggiornati sui problemi dello stabilimento Cogne di
Aosta.
Nell'adunanza consiliare della prima quindicina di ottobre siamo
rimasti in silenzio, fiduciosi che entro il 15 ottobre la Giunta si
sarebbe pronunciata, almeno nel corso di un incontro con i
Capigruppo o con il Comitato per la siderurgia, per rispettare
quella data e riferire sull'accordo-quadro previsto dalla delibera
di Giunta n. 8255 del 15 settembre, nella quale è detto che entro
il 15 ottobre sarebbe stato stipulato un accordo-quadro.
Invece non è circolato alcun avviso di convocazione, nessuna
lettera o telefonata è pervenuta ai Capigruppo del Consiglio, né
tantomeno ad altre sedi. A noi è pervenuto solo il comunicato dei
lavoratori del CED - credo che l'abbia ricevuto anche la Giunta -
che si dichiarano esasperati dalle decisioni aziendali e dalle
promesse non mantenute.
Visto che tutto taceva e non avendo saputo nemmeno dalla Giunta
regionale o dall'Assessore competente che l'ing. Gambardella
sarebbe venuto ad Aosta per incontri - forse all'ing. Gambardella
conveniva di più incontrarsi con Lucchini, per fare accordi coi
privati, magari svendendo parte della produzione dello stabilimento
di Aosta - il 16 ottobre ho scritto una lettera aperta
all'Assessore Mafrica e gliel'ho fatta pervenire tramite l'Ufficio
stampa della Presidenza della Giunta...
(...interruzione dell'Assessore Mafrica...)
...L'Assessore scuote la testa... A me spiace che non l'abbia
ricevuta. Comunque, in quella lettera ho puntualizzato la nostra
posizione. Mi è stato detto che ne hanno parlato la RAI e
Tele-Alpi, nonché altri giornali che ringrazio a nome di tutti
coloro cui sta a cuore la problematica Cogne.
Con quella lettera aperta non ho voluto fare del protagonismo,
ma ho voluto confermare il nostro pensiero sulla vertenza Cogne, ho
voluto ricordare alla collettività gli impegni presi e disattesi
dall'Assessore Mafrica, ma soprattutto ho voluto ancora una volta
richiamare l'attenzione delle forze sociali, delle organizzazioni
sindacali confederali e di categoria della FLM e del Consiglio di
fabbrica sulla gravità della situazione produttiva e occupazionale
dell'ILVA-Cogne.
Assessore Mafrica, mi fermo qui ed aspetto una risposta
all'interpellanza. Abbiamo diritto di conoscere se gli impegni
assunti unilateralmente dalla Giunta sono stati accolti dalla
controparte. Con l'interpellanza vogliamo infatti sapere se
l'accordo-quadro è stato realizzato entro il 15 ottobre e chiediamo
una convocazione straordinaria del Consiglio regionale - in caso
contrario raccoglieremo le firme necessarie per chiedere tale
convocazione - per esaminare sia l'accordo-quadro sia l'accordo più
generale, cioè quello che la Giunta si è impegnata a realizzare
entro sessanta giorni dalla data del 15 ottobre.
Con l'interpellanza si chiede anche di conoscere se con
l'Ilva-Cogne si gioca a bocce ferme o meno, perché io credo che
quando si svolgono trattative o confronti si debbano mettere dei
punti fermi, per evitare che una parte, nel caso specifico
l'Ilva-Cogne, continui a fare quello che vuole all'interno dello
stabilimento, dove elimina tutte le risorse umane, anche quelle più
importanti che potrebbero garantire una certa continuità al futuro
dell'azienda e si comporta nel modo che sappiamo col CED. Sembra
addirittura che, dopo l'accordo di Piombino, la produzione di
acciai lunghi sarà spostata alla ditta Lucchini. Insomma, l'azienda
continua a fare i propri comodi, trascurando tutte le migliori
intenzioni dell'Amministrazione regionale.
Concludo ribadendo che con l'interpellanza vogliamo sapere se è
stato realizzato l'accordo previsto entro il 15 ottobre, quali sono
i rapporti tra la Regione e l'Ilva-Cogne che continua a fare i
propri comodi a scapito dell'occupazione e dell'attività produttiva
dello stabilimento e se si vuole convocare o meno una adunanza
straordinaria del Consiglio regionale per esaminare tutta la
problematica alla luce dell'accordo-quadro che avrebbe dovuto
essere realizzato entro il 15 ottobre e di quello più generale che
dovrebbe essere realizzato entro 60 giorni dalla data del 15
ottobre.
Presidente
Ha chiesto la parola l'Assessore
all'industria, commercio e artigianato, Mafrica; ne ha
facoltà.
Mafrica (PCI-PDS)
Evidentemente il ritorno del
Consigliere Beneforti sui banchi dell'opposizione ha rianimato le
sue non sopite virtù sindacali. Devo però dire che il suo modo di
impostare la questione Cogne mi pare piuttosto superficiale e credo
che anche nei rapporti con la Giunta egli tenda più a ricercare
scontri sulla forma che non sulla sostanza delle cose.
La lettera aperta che ha inviato ai giornali, non l'ha inviata
all'Assessore...
(...interruzione del Consigliere Beneforti...)
...É aperta, ma non l'ha fatta pervenire all'Assessore. Comunque
si tratta di una sua valutazione.
Dicevo che questo atteggiamento è più attento ai rapporti
Giunta-Consigliere Beneforti che non ai reali problemi di
un'azienda che si trova in condizioni molto difficili e di una
trattativa con un gruppo che sicuramente non ha intenzioni chiare
in merito al futuro della Cogne.
In questo periodo, sui contenuti e sugli indirizzi della
delibera di Giunta si è avviata una trattativa serrata e molto
difficile con i rappresentanti dell'Ilva: "serrata" perché ci sono
stati numerosi incontri e ce ne saranno ancora altri, "molto
difficile" perché la situazione della Cogne è pesante e perché
l'Ilva tende a far risolvere alla Regione problemi che devono
essere risolti dagli azionisti e dalla società interessata, ma che
solo in parte possono essere risolti dalla Regione.
Lunedì 12 ottobre abbiamo incontrato il dott. Zappa (direttore
generale), l'ing. Morandi (Presidente e amministratore della Cogne)
e il dott. Giotti (segretario generale dell'Ilva) per discutere
dell'accordo-quadro e del modo di procedere sui singoli punti
dell'accordo-quadro.
Giovedì 15 ottobre abbiamo incontrato l'ing. Lombardi,
amministratore delegato dell'Ilva-Gestioni patrimoniali, e l'ing.
Giotti, per approfondire la questione delle aree. L'incontro è
proseguito venerdì 16 ottobre.
Martedì 20 ottobre c'è stato un ulteriore incontro con il dott.
Zappa, l'ing. Bitossi (amministratore dell'Ilva-Centrali
elettriche), l'ing. Morandi e il dott. Giotti. In tale occasione è
stata raggiunta l'intesa su una bozza di accordo-quadro che dovrà
essere sottoposto alla Giunta regionale e all'ing. Gambardella per
ciò che è di sua competenza. Martedì 27 ottobre è in programma un
altro incontro.
La questione della Cogne è molto complessa - anticipo qui delle
risposte che potranno servire anche all'interpellanza successiva -
perché l'anno scorso la Cogne ha perso 50 miliardi. Quest'anno,
stando ad una stima, la Cogne si avvia a perderne altri 70.
Per coprire le perdite del conto economico, l'anno scorso è
stata fatta un'operazione con la quale i terreni su cui è insediata
la Cogne sono stati ceduti in pegno di un finanziamento di 80
miliardi. Tale pegno deve essere riscattato entro il 31 dicembre di
quest'anno.
Esiste quindi una situazione economico-finanziaria molto
difficile ed esistono problemi che non possono essere trascurati.
Credo che sia inutile ricordare il permanere di una crisi nera per
la siderurgia, la concomitante recessione economica internazionale
e nazionale, l'alto costo del denaro in Italia e la tendenza che si
va affermando nel campo industriale, rispetto agli enti di gestione
pubblici che prima ripianavano le perdite con fondi dello Stato, a
privatizzare e a far valere ogni situazione per se stessa.
La situazione della Cogne esige una integrazione. La Cogne è
forte su alcuni prodotti (vergella e valvole), invece è presente
con quote non significative su altri prodotti (barre) ed ha quote
marginali negli utensili e nei rapidi, per cui ha bisogno di una
integrazione con altri partner.
Tale integrazione richiede tempi, trattative e condizioni che
devono essere create, perché un investitore privato non interviene
a fronte di conti economici molto pesanti e di situazioni
produttive non efficienti. Quindi, la situazione dell'azienda, che
negli ultimi mesi ha avuto qualche significativo miglioramento
nelle quote di mercato e nel margine operativo lordo, deve
continuare a migliorare affinché si creino nel medio periodo le
condizioni per questa indispensabile integrazione.
Cosa può fare la Regione rispetto a questa situazione? La
Regione ha dichiarato in modo chiaro che non intende affrontare una
singola questione, ma il problema complessivo, nel senso che
intende favorire il risanamento aziendale, entrare in possesso
delle aree per garantire il loro utilizzo ai fini di una possibile
reindustrializzazione ed anche di possibili utilizzazioni per la
città di Aosta e riprendere il controllo delle centrali elettriche
che oggi sono proprietà di Ilva-Centrali elettriche.
L'atteggiamento dell'Ilva tende invece a scaricare sulla Regione
tutti i problemi aziendali.
Credo che questo atteggiamento vada contrastato e la Regione
dovrebbe tener fermo il quadro generale. In questo senso si punta
al raggiungimento di un'intesa più complessiva e non di un'intesa
su singoli aspetti.
L'atteggiamento, che in parte ritrovo nell'interpellante, di
scaricare il problema Cogne sulla Regione va a sostenere le
posizioni dell'Ilva, che invece noi possiamo soltanto contrastare
ed inserire in un disegno più complessivo.
Certamente occorre che la Regione si impegni a fare ciò che è
nelle sue potestà e nelle sue possibilità, ma occorre che l'Ilva,
l'Iri e lo Stato facciano anch'essi la loro parte.
Non si può far gravare sulla Regione una situazione che dipende
dall'andamento dei mercati internazionali, dalle condizioni in cui
si trovano gli impianti della Cogne e dal modo in cui l'azienda è
stata gestita per decenni.
La volontà della Regione è chiara e netta: fare il possibile
perché l'azienda continui ad operare al massimo livello di
occupazione, perché le aree della Cogne, che sono un terzo
dell'area del centro cittadino, siano riutilizzabili a fini di una
nuova industrializzazione e quindi del recupero dell'occupazione
nella città di Aosta e per servizi ed attività di interesse del
Comune e della città.
La trattativa in corso è molto serrata e difficile e richiede il
contributo di tutti. In questo senso convocheremo la prossima
settimana il Comitato per la siderurgia e non appena ci saranno
elementi più precisi chiederemo l'iscrizione all'ordine del giorno
di una adunanza ordinaria o speciale del Consiglio regionale; gli
atti o i provvedimenti da assumere per procedere operativamente
nella trattativa con l'Ilva, vale a dire gli atti relativi
all'acquisto delle aree, alle determinazioni sulle centrali
elettriche e all'accordo-quadro.
Credo che nel frattempo le cose potranno essere ulteriormente
approfondite in seno al Comitato per la siderurgia e mi auguro che
su questo problema non si facciano sottovalutazioni e non si cerchi
una facile contrapposizione, perché si tratta di una questione che
riguarda ancora un numero molto elevato di lavoratori e più in
generale l'assetto industriale della nostra Regione.
Si dà atto che dalle ore 9,53 assume la Presidenza il
Vicepresidente Stévenin.
Presidente
Ha chiesto la parola il Consigliere Beneforti;
ne ha facoltà.
Beneforti (DC)
La risposta dell'Assessore mi lascia
alquanto insoddisfatto. Riconfermo di avergli fatto pervenire
tramite fax, indirizzato all'ufficio stampa della Giunta regionale,
la lettera di cui ho parlato nel mio precedente intervento, perché
il problema Cogne non riguarda solo l'Assessore competente ma tutta
la Giunta regionale.
Non sono io il responsabile del non funzionamento dell'Ufficio
stampa. Mi dispiace che non l'abbia ricevuta. Se l'avessi saputo,
gliel'avrei fatta pervenire
"brevi manu"
, cosa che d'ora in
avanti farò per tutte le comunicazioni che gli dovrò far pervenire.
Assessore Mafrica, respingo categoricamente l'accusa di impostare
con superficialità il problema Cogne.
Se c'è stata della superficialità, questa è semmai da ravvisare
in lei, nella Giunta e nella maggioranza che la sorregge.
Qui ci sono forze politiche che stavano all'opposizione e che il
2 aprile hanno distribuito un volantino ai lavoratori della Cogne,
chiedendo addirittura alla precedente Giunta che entro sessanta
giorni fosse presentato un progetto-studio sul modo in cui salvare
la Cogne.
Quel volantino era sottoscritto dalla nuova compagine
socialista, dall'Union Valdôtaine, forse dai Verdi Alternativi e da
altre forze rappresentante in questo Consiglio regionale.
Nell'adunanza del Consiglio regionale convocata in via
straordinaria era stata istituita un'apposita commissione,
comprendente due consiglieri della maggioranza e due della
minoranza, affinché, sotto la presidenza dell'Assessore
all'industria, entro sessanta giorni predisponesse un piano per
salvare la Cogne.
Sono passati sessanta giorni, ma il piano non è stato
presentato. Successivamente, dopo gli incontri dell'Assessore e
della Giunta con l'ing. Gambardella a Roma e qui, avete dichiarato
che avreste istituito dei gruppi tecnici di lavoro e che avreste
presentato un quadro della situazione al Consiglio regionale.
Chi è che opera con superficialità? Non vi siete resi conto dei
tempi necessari prima ed oggi per realizzare un piano che tenga
conto di tutte le difficoltà che gravano sulla Cogne e del modo in
cui salvare la produzione e l'occupazione del più grande
stabilimento aostano? Assessore Mafrica, la superficialità l'avete
avuta voi nel pretendere e nell'esigere prima e nel promettere
dopo, di fronte alle nostre richieste tese a conoscere la linea che
volevate seguire, e nel chiedere di rinviare di due mesi in due
mesi la soluzione del problema.
La superficialità la si vede anche stamattina, perché voi avete
deliberato il 15 settembre, ma questa mattina lei ha detto che gli
incontri li avete iniziati il 12 ottobre, cioè quando già sapevate,
come è detto nella deliberazione,
"di giungere entro il 15
prossimo alla sottoscrizione di un accordo quadro con il Gruppo
Iri-Ilva, di predisporre entro 60 giorni dalla stipula del
documento di cui al punto precedente un piano operativo che
definisca..."
.
Signori miei, da che parte sta la superficialità, visto che voi
avete iniziato gli incontri il 12 ottobre? L'ha detto lei stesso,
Assessore, perché ce l'ha appena confermato qui in quest'aula,
indicandoci anche le difficoltà che incontrate. Ci vuole una bella
faccia per venire qui a dire a noi che facciamo della demagogia e
vediamo il problema con superficialità, quando fino ad oggi voi vi
siete assunti vari impegni di sessanta giorni in sessanta giorni,
ma non ne avete mantenuto nemmeno uno!
Io non sono tornato a fare il sindacalista e non me la prendo
soltanto con la Giunta regionale. Signori miei, io faccio il
Consigliere e l'amministratore regionale, ma è la Giunta regionale
che gestisce la vita politico-amministrativa e ad essa io mi devo
rivolgere per invitarla ad affrontare i problemi, così come altri
problemi saranno affrontati in altra sede dalle organizzazioni
sindacali, perché ognuno ha i suoi compiti. Io ho il compito di
amministrare, voi quello di gestire.
I sindacati, i consigli di fabbrica e tutte le altre strutture
interne dei lavoratori hanno altri compiti. Io non mi posso
sostituire ai lavoratori, né posso andare ad organizzare assemblee
o manifestazioni di lavoratori.
L'unica cosa che posso fare, che ho fatto e che farò ancora, è
di sollecitare lo Stato a darci una mano a risolvere i problemi
della Cogne.
Questo noi l'abbiamo fatto già in passato, lo facciamo oggi e lo
continueremo a fare domani. Ma fino a quando non conosciamo
l'intesa che la Regione ha raggiunto con l'Ilva Cogne, non possiamo
muoverci nei confronti dello Stato proprio perché non sappiamo
quali sono gli obiettivi occupazionali e produttivi che si
intendono perseguire alla Cogne.
Voi avete iniziato le trattative il 12 ottobre, ma ancora una
volta siete inadempienti di fronte al Consiglio, perché il piano
non è stato presentato entro il 15.
Si dice: "La Cogne deve integrarsi con altri
partner
, con
i quali avviare trattative che contribuiscano ad affrontare e
risolvere i problemi dello stabilimento aostano".
Noi siamo d'accordo, però stiamo attenti, perché i privati non
vengono a risolvere i problemi della Cogne per niente, non vengono
alla Cogne solo per risanare i debiti della Cogne. "La Stampa" che
ho qui riporta la storia di Piombino, che sarà poi ripresa anche
dal collega Trione, in cui si dice:
"Piombino porta a Brescia 80
miliardi di dote. All'Ilva - secondo il contratto con il Gruppo
privato - resteranno terreni e debiti per oltre 200 miliardi"
.
Stiamo attenti a non fare questo tipo di affari anche per lo
stabilimento di Aosta.
Noi tutti concordiamo sulla necessità di favorire il risanamento
aziendale, però dobbiamo evitare di illuderci che i privati vengano
a risanare, perché anche la società Lucchini, che pure è una grossa
azienda del settore siderurgico, a Piombino ha cercato di fare i
propri interessi più che quelli dell'ente pubblico.
Qui si parla anche delle aree. Io sono d'accordo
sull'acquisizione delle aree, ma non voglio che tutti i problemi
gravino sulla Regione, come invece tende a fare l'Ilva e come,
stando a quello che lei ha detto, tenderebbe a fare anche la nostra
interpellanza.
La prego però di non fare un'allusione di questo genere, perché
io ho sempre detto e sostenuto - e lo leggerà anche nella lettera
aperta che le farò pervenire, sempreché non l'abbia già letta - che
noi dobbiamo salvaguardare la presenza del capitale pubblico nella
nostra Regione, perché il bilancio della Regione non potrà mai
sostituirsi al pubblico nel concedere tutti gli aiuti che il
privato richiede.
Intervenendo su una delle ultime interpellanze, allorché il
Presidente Lanivi diceva che i privati pretendono sempre qualcosa e
che la Mercedes non veniva in Valle d'Aosta per niente, io gli ho
ricordato che neanche l'Olivetti viene in Valle d'Aosta per niente:
proviamo a vedere quanto è costato alla Regione lo stabilimento di
Pont-Saint-Martin! Quindi anche Lucchini, se verrà in Valle
d'Aosta, farà gli stessi affari che ha cercato di fare a
Piombino.
Questo significa che io mi rendo conto di cosa voglia il
privato, tant'è che ho sempre detto che dobbiamo stare attenti,
perché con le nostre possibilità di bilancio, una volta acquisite
tutte le aree dell'autoporto e della Cogne, non potremo certamente
pensare di potervi impiantare noi nuove attività produttive. Non mi
si venga quindi a dire che noi vogliamo appoggiare la linea portata
avanti dall'Ilva-Cogne.
Lo so anch'io che l'Ilva-Cogne cerca di rovesciare sulla Regione
ogni responsabilità dicendo: "Se mi dai i soldi e se mi ripiani i
debiti io vado avanti, altrimenti chiudo".
Questo lo capisco. Ecco perché insisto affinché si rimanga nel
settore pubblico. Torno a ripetere per l'ennesima volta che, come
Valle d'Aosta, non siamo in condizione di poterci sostituire al
pubblico presente nella nostra Regione.
Siamo d'accordo, quindi, nel predisporre un disegno complessivo
che veda la partecipazione della Regione e dell'Iri, ma in cui
anche lo Stato giochi la sua parte. In questa sede ho anche detto
che bisogna intervenire anche sul Ministero preposto a questa
attività industriale per avere la certezza che dallo Stato
provengano tutti gli appoggi necessari ad una Regione a grande
tradizione siderurgica come la nostra.
Pertanto, Assessore Mafrica, sono pienamente insoddisfatto della
sua risposta, che mi fa constatare ancora una volta che sono stati
disattesi gli impegni assunti entro il 15 ottobre.
Poiché è già la quarta volta che prendete impegni di sessanta
giorni in sessanta giorni, è preferibile che d'ora in poi
indichiate più chiaramente i tempi necessari, invece di impegnarvi
a dire per poi chiedere di rinviare, forse per non farli votare in
Consiglio regionale, le prese di posizione o gli ordini del giorno
sull'argomento.
Oggi non siamo più in condizione di vedere, di fare o di dire,
perché la situazione dello stabilimento sta peggiorando sempre più,
i debiti dell'azienda stanno aumentando e la gestione non fa
niente, anzi, pensando di risanare il bilancio, butta fuori tutte
le risorse umane.
Francamente noi vi diciamo che prendiamo atto del mancato
rispetto di un ulteriore impegno che vi eravate assunti.
Dal 15 ottobre ci sono altri sessanta giorni, ma, dato che lei
non ha risposto, tra breve chiederemo la convocazione di una
adunanza straordinaria del Consiglio per esaminare tutta la
problematica della Cogne, così potremo finalmente fare il punto
della situazione che non ci è possibile fare con una semplice
interpellanza.
