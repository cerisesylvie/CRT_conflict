Classificazione
DIRITTO ALLO STUDIO
TRASPORTI E VIABILITÀ
Trasporti



Oggetto del Consiglio n. 2214 del 25 ottobre 2006 - Resoconto
OGGETTO N. 2214/XII - Progetto per la messa in sicurezza e la
modernizzazione del servizio trasporto per studenti.
(Interpellanza)
Interpellanza
Evidenziata la necessità della massima attenzione alla
sicurezza stradale, non solo come prevenzione degli incidenti, ma
anche come momento educativo di riflessione sulla convivenza civile
e sul rispetto tra le persone;
Constatato che il trasporto pubblico degli scolari e degli
studenti viene effettuato con scuolabus privi di sedili corredati
da poggia-testa e da cinture di sicurezza, con le prevedibili gravi
conseguenze, nel malaugurato caso del coinvolgimento di tali mezzi
in incidenti stradali;
Preso atto che i paesi più attenti del nostro a queste
tematiche, come la Svizzera, hanno avviato delle campagne di
rilevamento del parco scuolabus e di attivazione di campagne di
sensibilizzazione degli enti locali, delle istituzioni scolastiche
e dei genitori
i sottoscritti Consiglieri regionali
Interpellano
la Giunta regionale per conoscere se intenda realizzare un
progetto per la modernizzazione e la messa in sicurezza del
servizio trasporto studenti.
F.to: Sandri - Ferraris - Fiou - Fontana Carmela
Président
- La parole au Conseiller Sandri.
Sandri (GV-DS-PSE)
- È un'interpellanza molto chiara
nella sua richiesta, cioè quella di prestare una particolare
attenzione al trasporto degli alunni, che spesso viene fatto da
parte delle amministrazioni comunali con dei mezzi che non hanno
alcuna o pochissime delle misure di sicurezza delle auto che usiamo
abitualmente (cinture di sicurezza, poggiatesta attivi, cuscini di
contenimento e altre culle che sono previste per i bimbi fino a 12
anni). Ci sono tutta una serie di precauzioni che nelle nostre
macchine noi attuiamo, ma che negli autobus non troviamo.
Quello che si voleva sottolineare all'interno di una campagna
contro la violenza stradale e per la sicurezza stradale che stiamo
portando avanti da qualche Consiglio, era che si prestasse
attenzione e capire l'intenzione della Giunta rispetto a questo
tema, che nella vicina Confederazione svizzera vede un grande
fiorire di iniziative, di messa in sicurezza dei bambini, fra
l'altro sollecitate come sempre da un incidente che è successo un
paio di anni fa.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Il servizio di trasporto scolari e
studenti a mezzo di scuolabus, cioè automezzi adibiti a questo
specifico trasporto, non è di competenza regionale, ma ricade nelle
funzioni amministrative relative alla materia assistenza scolastica
attribuita ai Comuni, ai sensi del DPR n. 616/1977. Il decreto del
ministero dei trasporti del gennaio 1997 e successiva circolare
ministeriale esplicativa n. 23/1997, riuniscono in un unico testo
le disposizioni relative al trasporto scolastico, sia in funzione
dei veicoli da adibire e del loro utilizzo, sia della loro
gestione.
In base alle loro caratteristiche tecniche, possono essere
utilizzati per il trasporto scolastico bus, minibus, scuolabus,
miniscuolabus, autovetture immatricolate in uso di terzi per il
servizio di noleggio con conducente; tutti i veicoli destinati al
trasporto scolastico devono essere utilizzati nel rispetto delle
norme vigenti in materia di uso e destinazione degli stessi, mezzi
immatricolati in servizio di linea, noleggio con conducente,
scuolabus. Il decreto ministeriale del 18 aprile 1977 e successive
modificazioni e integrazioni stabilisce le caratteristiche
costruttive degli autobus, categoria in cui rientrano anche gli
scuolabus.
Ciò detto, non credo di aver per ora dato soddisfazione
all'interpellante, perché ho fatto le citazioni di carattere
legislativo che contengono le varie disposizioni, nelle quali non
sto ad entrare, perché allungheremmo a dismisura i tempi
dell'iniziativa senza giungere a delle conclusioni apprezzabili. È
però vero - e dirò poi a quali conclusioni lo Stato per ora sia
giunto - che probabilmente l'Italia, come è stato sottolineato dal
collega Sandri, è meno attenta - per non dire più distratta o
troppo distratta - rispetto a una serie di temi che riguardano la
salute e il benessere dei cittadini. Accolgo con favore l'esempio
della Svizzera, continuo sempre a sperare che ci invadano gli
Svizzeri, ma questo non succede, quindi dobbiamo fare i conti con
le situazioni che esistono. È però evidente che gli enti locali -
faccio riferimento ai Comuni che sono la stragrande maggioranza, se
non addirittura tutti i soggetti che svolgono il servizio di
scuolabus - che acquistano un mezzo scuolabus sono obbligati per
legge e sotto il rischio di alta responsabilità penale ad acquisire
mezzi omologati rispondenti ai requisiti previsti. Ricordo per
inciso che quando ero Sindaco del mio Comune acquistammo un mezzo
da adibire a trasporto dei ragazzi e rimase per 3 mesi in officina
per fare gli interventi relativi alla messa a punta che erano
previsti dalla legge, sotto pena di non poter essere omologato.
Cosa succede in Italia in questo momento? Per quanto attiene le
caratteristiche tecniche degli scuolabus si applicano tutte le
norme valide per gli autobus; attualmente però non è previsto sugli
autobus l'allestimento dei sedili corredati da poggiatesta, come è
stato ricordato dal collega Sandri. A partire però dal 2006 è però
diventata obbligatoria l'immatricolazione di autobus muniti con
cinture di sicurezza, quindi una parte del problema è stato
previsto per quanto concerne le disposizioni ministeriali. Cosa
fare? Per quanto riguarda la richiesta finale dell'interpellanza
dove ci si chiede se la Giunta regionale intenda realizzare un
progetto per la modernizzazione e la messa in sicurezza del
servizio trasporto studenti, ci sarebbero delle difficoltà ad
obbligare i mezzi a dotarsi di attrezzature non previste come
requisito da parte delle disposizioni ministeriali, anche perché
viviamo in un paese in cui c'è la straordinaria contraddizione per
cui se si mette qualcosa in più, che è utile, a volte rischia di
diventare non ammissibile.
Prima di fare questi ragionamenti, rispetto a questa richiesta
finale, pur non essendo, questa, una competenza specifica
dell'Assessorato che presiedo, non trovo impedimenti al fatto che
si proceda necessariamente ad un'indagine preliminare presso gli
enti locali, per conoscere e mappare lo Stato e l'organizzazione
dei trasporti scolastici: questa è una cosa che volentieri possiamo
provvedere a fare, unitamente all'Assessorato all'istruzione e
cultura, di modo che si abbia un primo "screening" degli automezzi
utilizzati, di quali siano le loro dotazioni, quale sia la loro età
di esercizio e, di conseguenza, quali siano le dotazioni di
sicurezza presenti su questi mezzi, per poter procedere in un
ragionamento più compiuto rispetto alle esigenze che sono state
sottolineate.
Président
- La parole au Conseiller Sandri.
Sandri (GV-DS-PSE)
- Non posso che apprendere con
soddisfazione la fornitura del corredo legislativo a cui si deve
far riferimento, per cui chiedo all'Assessore se mi può far avere
la nota in modo che acquisisco queste preziose informazioni, e lo
ringrazio per la disponibilità. Aspetto con pazienza i risultati
che poi verranno fuori da questa indagine.
