Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1369 del 5 giugno 1985 - Resoconto
OGGETTO N. 1369/VIII - REALIZZAZIONE DEL SOTTOPASSO DI VIA
PARIGI. - (Interpellanza)
PRESIDENTE:
Do lettura dell'interpellanza presentata dai
Consiglieri Bajocco e Mafrica:
INTERPELLANZA
Da ormai cinque anni è in corso un inconcludente balletto tra
Regione e Comune per la costruzione del sottopasso di Via Parigi,
in prossimità delle scuole elementari di Via Saint-Martin de
Corléans.
Ad anni alterni compaiono rispettivamente nei bilanci comunali e
regionali stanziamenti per la costruzione di tale opera, che poi
non vengono utilizzati.
Poiché le numerose iniziative prese dagli abitanti della zona,
attraverso petizioni contenenti migliaia di firme, attraverso
interventi del Consiglio di Circoscrizione non possono restare
senza risposta, visto lo stato di permanente pericolo in cui si
vengono a trovare soprattutto i bambini e gli anziani, costretti ad
attraversare una strada ininterrottamente percorsa da mezzi pesanti
e spesso non rispettosi dei limiti di velocità,
i sottoscritti Consiglieri regionali
INTERPELLANO
l'Assessore ai Lavori Pubblici per sape re se è intenzione della
Giunta assumere a carico del bilancio regionale, in toto o in
parte, la costruzione del sottopasso di Via Parigi.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (P.C.I.):
In questo Consiglio si è parlato spesso
dei vari incidenti mortali che si verificano lungo la strada da
Aosta a Courmayeur. Sono state intraprese anche delle iniziative
per la circonvallazione di Aosta, che interessa le vie Parigi e
Roma, che però non sono ancora sufficienti per salvaguardare la
vita degli abitanti della nostra città.
Il problema del sottopasso nella zona di St. Martin de Corleans
è stato già sollevato altre volte ad opera del Consiglio
circoscrizionale n. 3, dalla direzione didattica del 2° Circolo o
dalle petizioni della popolazione locale. Mi sembra che si siano
avviati dei contatti tra l'amministrazione comunale e quella
regionale, ma, quando la "patata" del sottopasso diventa bollente,
viene subito rilanciata dalle mani dell'una a quelle dell'altra
amministrazione.
Noi vorremmo risolvere in modo definitivo questo problema. So
che, a suo tempo, l'amministrazione comunale aveva presentato il
progetto di un sovrappasso che, però, non è stato ben visto da
nessuno, in particolare perché non teneva nel debito conto le
difficoltà dei portatori di handicap che invece vengono tutelati
dalla nuova legislazione urbanistica con finalità di carattere
sociale.
A nostro avviso, l'unica soluzione è costituita dalla
realizzazione di un sottopasso. Anni addietro non vi era questa
necessità perché pochissima gente abitava a monte della strada;
oggi, invece, la zona si è popolata, anche perché vi sono le
scuole, e per questo abbiamo presentato l'interpellanza che, però,
non vogliamo che rimanga un semplice pezzo di carta, ma desideriamo
che diventi uno stimolo per smuovere un poco la situazione, al fine
di realizzare appunto il sottopasso di cui si parla.
Non molto tempo fa, dopo che alcuni TIR si sono schiantati
contro le case, abbiamo visto che si sono fatti pochi metri di
marciapiede e si è provveduto a migliorare l'illuminazione di Via
Parigi. Si tratta di aspetti certamente positivi, che però non sono
sufficienti per andare incontro ai bisogni degli alunni che devono
attraversare quel tratto di strada, molto pericoloso, per recarsi a
scuola. Anche il benemerito servizio quotidiano dei Vigili Urbani
non è sufficiente a fermare i TIR, che a volte passano anche con il
semaforo rosso e una semplice paletta alzata non riesce a fermarli
a causa del peso e della elevata velocità.
Chiediamo pertanto all'Assessore ai Lavori Pubblici di farci
conoscere le iniziative che intraprenderà in merito. A noi non
interessa che il sottopasso sia realizzato dal Comune o dalla Regio
ne, purché il problema venga risolto... ma non fra due anni, quando
ci saranno le elezioni regionali!
Mi rifaccio all'esempio dei buoni della benzina che sono stati
distribuiti tutti prima delle elezioni, per dare, dopo, solo una
"goccetta", sperando che il Parlamento approvi la legge sui
quantitativi di carburante in esenzione fiscale da assegnare alla
Regione Valle d'Aosta.
Chiedo scusa al Signor Presidente se sono uscito un poco dal
seminato, ma invito cortesemente l'Assessore a darci una
spiegazione in merito.
PRESIDENTE:
Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
L'illustrazione del problema della
viabilità in via Parigi, zona St. Martin de Corléans, fatta dal
Consigliere Bajocco corrisponde a verità ed i problemi che egli ha
elencato e sottolineato sono reali.
In effetti quando sono diventato assessore, tra i primi temi che
mi sono stati evidenziati dall'assessore ai Lavori Pubblici al
Comune di Aosta, c'è stato proprio il sottopasso di via Pari gi. Ho
avuto anche un incontro con il direttore del 2° Circolo didattico,
che, insieme ad un rappresentante o del Consiglio d'Istituto o del
Consiglio di zona, ha illustrato le difficoltà ed i pericoli per i
ragazzi che vanno a scuola attraversando via Parigi nella zona di
St. Martin de Corléans. Pertanto concordo sul fatto che si tratta
di un problema reale e sentito.
Avevo promesso (ed intendo mantenere) all'Assessore ai Lavori
Pubblici del Comune di Aosta che, in sede di assestamento del
bilancio, di qui a qualche settimana, verranno trovati i fondi per
la realizzazione del sottopasso di via Parigi. Il costo presunto
delle opere si aggira intorno ai 600 milioni e l'Assessorato
regionale ai Lavori Pubblici ha già provveduto ad esaminarne il
progetto.
Pertanto posso garantire che la pro messa fatta all'Assessore ai
Lavori Pubblici del Comune di Aosta verrà mantenuta da parte
dell'Amministrazione regionale.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (P.C.I.):
Come tante altre volte sono rimasto
soddisfatto delle risposte datemi dall'Assessore Fosson, così lo
sono anche questa volta. Però l'Amministrazione comunale di Aosta
non ha ancora né il Sindaco e né gli Assessori, mentre alla Regione
abbiamo un Assessore democristiano.
Non so se anche al Comune di Aosta ci sarà ancora un Assessore
democristiano, ma mi auguro che questa promessa venga mantenuta
anche nel caso che il posto di Assessore comunale ai Lavori
Pubblici sia occupato da un comunista.
