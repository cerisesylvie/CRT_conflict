Classificazione
TRASPORTI E VIABILITÀ



Oggetto del Consiglio n. 3161 del 11 gennaio 2024 - Resoconto
OGGETTO N. 3161/XVI - Reiezione di risoluzione: "Raccolta
informazioni su autobus sostitutivi al trasporto
ferroviario".
Bertin (Presidente) -
Punto n. 57.02. La parola al
consigliere Restano per illustrare la risoluzione.
Restano (GM) -
Questa risoluzione fa seguito al
question time
che abbiamo discusso nella giornata di ieri,
dove si erano chieste indicazioni circa lo svolgimento dei primi
giorni del servizio sostitutivo in presenza degli studenti.
Abbiamo ascoltato con molta attenzione le risposte fornite
dall'Assessore e letto con altrettanta attenzione l'articolo di
oggi che definirei quasi spontaneo sui quotidiani di Aosta, dove si
illustra con dovizia di dettagli quanto è avvenuto. Ci permettiamo
di sottoporre all'attenzione dell'Aula una proposta che è quella di
raccogliere ulteriori dati, oltre a quelli che sono stati riportati
sul quotidiano che abbiamo potuto leggere questa mattina. Riteniamo
anche quanto ha aggiunto ieri l'Assessore durante un'altra
discussione che 200 sondaggi siano pochi, rappresentano il 5% dei
4.000 utenti che ha citato l'Assessore, che potrebbero anche essere
di più e non può essere ritenuto valido nell'unità di tempo solo un
5% di sondaggi, ce ne vogliono di più. Ci sono due scuole di
pensiero che dicono che i sondaggi devono essere anonimi e altre
che ritengono che non lo debbano essere. In questo caso, in
coerenza con quanto già fatto dalla vostra maggioranza su altri
sondaggi anonimi, e guardo la questione della sentieristica per
esempio, dove ci si era affidati allo studio dell'università, il
sondaggio era anonimo. In questo caso vi proponiamo di sottoporre
agli utenti un sondaggio anonimo, cartaceo, dove si profila
l'utente, ma si fanno domande un pochino più specifiche di quelle
che abbiamo potuto leggere sul sito vda.transports per raccogliere
anche dati un pochino diversi da quelli che si hanno già fin d'ora.
Non solo, vi chiederei d'inserire all'interno del sondaggio anche
la parte di cui si è parlato meno ieri ma che era contenuta nel
question time che riguarda il nuovo sistema di bigliettazione, che
interagisce in maniera significativa con la questione degli autobus
sostitutivi. Sistema di bigliettazione che, per quanto raccolto da
noi e da persone che tutti conosciamo, ha delle lacune che si
possono migliorare.
Nell'intento non provocatorio, non critico, ma di dare un aiuto
e una collaborazione all'Assessore e al sistema dei trasporti
valdostano, vi chiediamo di valutare e di votare questa
proposta.
Presidente -
Per il Governo, replica l'assessore
Bertschy.
Bertschy (AV-VdA Unie) -
Grazie collega Restano. Noi non
accoglieremo questa risoluzione perché è esattamente il contrario
del lavoro che stiamo facendo. La necessità è quella di creare le
condizioni affinché le persone possano parlare con
l'Amministrazione ma anche creare un'interlocuzione poi di ritorno.
Le cose che ci vengono chieste e dette servono per migliorare i
servizi proprio da quelle persone che i servizi li utilizzano ed è
questa la novità rispetto a un'idea invece anonima del lavoro.
Da queste indicazioni vengono fuori le cose più importanti e
anche le critiche, anzi, soprattutto le osservazioni rendono il
lavoro giusto da fare per andare a migliorare un grandissimo
stravolgimento delle abitudini delle persone, perché a volte ci si
dimentica che non è che abbiamo deciso di avviare un nuovo servizio
con i servizi sostitutivi: abbiamo dato risposta a un progetto
d'investimento che è quello della chiusura della linea. Una
risposta a un servizio che sarà temporaneo, quindi che non ha il
carattere di un servizio definitivo, come quello che conosciamo, ma
non perché è temporaneo, non deve essere organizzato nella maniera
migliore possibile. Tutte queste indicazioni ci permettono di
categorizzare le segnalazioni che vengono fuori, come dicevamo ieri
ce ne sono di varie categorie: abbiamo avviato il sondaggio
sull'Aosta/Torino diretto proprio perché un po' di queste
segnalazioni riguardavano questo tipo di richiesta. Adesso andiamo
ad analizzarla, ci sono segnalazioni che chiedono il miglioramento
del tempo di percorrenza dalla zona di Châtillon verso Aosta, ci
sono segnalazioni che chiedono di velocizzare il tempo di discesa
verso la Bassa Valle, Verrès e Pont-Saint-Martin nel pomeriggio,
poi ci sono le segnalazioni che ci chiedono di andare a valutare
come trovare una possibile integrazione fra alcune modalità del
servizio che sono cambiate, perché il viaggio su gomma ha necessità
di tempi di percorrenza molte volte differenti da quelli
ferroviari.
Non è raccogliendo un questionario anonimo, a nostro avviso, che
possiamo migliorare quest'obiettivo. Noi continueremo a farlo,
quello che invece posso garantirvi è che ci sarà una fase, e
l'avvieremo già nel prossimo mese, di raccolta di informazioni e lo
dovrà fare Trenitalia perché questo è parte del contratto di
servizio, e lo faremo anche noi per capire la
customer
satisfaction
, quindi la soddisfazione degli utenti rispetto a
quello che viene proposto. Anche questo sarà un ulteriore elemento
che ci permetterà di avere delle risposte.
Nessuno di noi nega le problematiche che ci sono in corso, anche
perché per la prima volta ci sono grandi cambiamenti; della
bigliettazione elettronica, se ne parlava da anni in Valle d'Aosta,
finalmente c'è, piano piano, giorno dopo giorno, le persone
familiarizzano con il servizio, ci vorrà del tempo ma intanto sono
stati acquistati quasi 2.200 abbonamenti
special
20, di
questi 1.600 da studenti e quasi 600 scaricati dall'
App
,
quindi un po' alla volta le cose vanno nella direzione di aiutare
le persone. Adesso bisognerà migliorare il sistema, bisognerà
migliorare l'App perché deve diventare più intuitiva, bisognerà
cercare di rendere tutto questo più agevole ma non lo si fa in
cinque giorni, lo si fa in un tempo di lavoro utile a portare
questa grande innovazione al suo corso di realizzazione.
La cosa però dove proprio non ci ritroviamo è rispetto allo
stile, cioè noi vogliamo costruire con il cittadino un rapporto
trasparente, un rapporto utile a migliorare i servizi, una comunità
cresce nella misura in cui tutti siano responsabili per
migliorarla. Non è attraverso un questionario anonimo che facciamo
un servizio politico alla nostra comunità, a nostro avviso. Le
persone hanno per fortuna la massima libertà di espressione in
Valle d'Aosta e dobbiamo coltivarla questa massima libertà di
espressione, perché attraverso gli utenti e i cittadini possiamo
cercare di migliorare i nostri servizi e informarli sulle cose che
facciamo.
Io sto lavorando, anche cercando di essere presente, come tutti
i dirigenti dell'Assessorato; mi sono ripreso la buona abitudine
del viaggiare, lo farò per tutto questo anno, perché è giusto che
anche noi proviamo un po' le abitudini delle persone a viaggiare
sul trasporto automobilistico, credo che tutti noi lo possiamo
fare.
Ci sono altri Consiglieri regionali che lo fanno abitualmente;
credo che la cosa migliore sia stare insieme alle persone,
raccogliere le proprie osservazioni, metterci la faccia, io dal
primo giorno non mi sono tirato indietro nelle riunioni pubbliche.
Nelle riunioni pubbliche vai, ascolti le persone, ti prendi anche
ogni tanto qualche schiaffone, però la politica è metterci la
faccia, non nascondersi dietro a questionari anonimi, ma stare
vicino alle persone. Questo è un metodo di lavoro diverso, voi
siete liberi di pensare che attraverso i questionari anonimi si
costruisca la responsabilità della gestione della cosa pubblica,
noi assolutamente no, quindi lavoreremo in una direzione
diversa.
Presidente -
Consigliere Restano, a lei la parola.
Restano (GM) -
Mi dispiace, Assessore, ma oggi su questo
tema non siamo allineati. Probabilmente lei mi ha frainteso, perché
se c'è uno che ha sempre messo la faccia sono io, anche con
decisioni un po' antipatiche e impopolari. Si tratta di una
questione di rispetto e di sostanza, non di vendere un'immagine un
po' falsificata, perché se io rispetto l'interlocutore salgo sul
pullman e gli consegno il questionario... ed è quello che gli
proponiamo noi. Sul questionario
on-line
sappiamo tutti che
ci sono i "leoni da tastiera" e anche i "conigli da tastiera" che
si prestano a tante cose, mentre se glielo consegno a mano, parla
proprio di sostanza. È questa la vera differenza tra noi, la
sostanza, Assessore, poi ognuno la vede come vuole la sostanza, lei
la intende in una maniera e noi la intendiamo in un'altra. Stare
insieme alle persone glielo riconosco, e ci ha messo la faccia, è
vero, ha ragione, però metterci la faccia è anche accettare le
proposte altrui e non rispondere, come lei oggi ha fatto
educatamente, e mi ha trattato un po' maluccio, e questo non lo
ritengo opportuno, soprattutto perché la proposta è stata
palese.
Noi rimaniamo della nostra idea e andremo al voto, il
questionario anonimo è un atto di garanzia e di rispetto, come le
ho detto, e di sostanza, ma è un tentativo per dare ulteriori
risposte, anche più significative, rispetto a quelle che lei ha
ottenuto forse fino ad oggi, è anche una questione di
collaborazione.
Voi, come è capitato altre volte, la collaborazione non la
volete, noi speriamo che tutto vada bene perché si parla di un
servizio importantissimo per la nostra Regione; fino ad oggi è
stato curato - e questo glielo riconosco - con dedizione e impegno,
ma che lei non vuole portare fino in fondo forse per paura di
ricevere delle profonde critiche.
Presidente -
Si è prenotato l'assessore Bertschy, che
interviene per il suo gruppo, ne ha facoltà.
Bertschy (AV-VdA Unie) -
Non è assolutamente questo, non
è questione di critiche, perché stanno arrivando sulle
osservazioni: si tratta proprio di un metodo che noi riteniamo
nuovo, e lo stiamo cercando di fare, come Governo, un po' su tutti
i settori. C'è la possibilità, per fortuna, di parlare con le
Istituzioni direttamente attraverso i nuovi canali e di farlo con
la massima tranquillità.
Per fortuna, la Valle d'Aosta è una comunità libera dove ci si
può criticare, osservare e dire le cose che ci sono da dire
nell'interesse degli utenti, perché noi vorremmo che questo
servizio e i questionari arrivassero proprio in questa direzione:
verrà offerta alle persone le possibilità di fare la verifica di
quello che viene proposto in questa forma. In questa fase, la fase
è diversa, noi abbiamo bisogno di capire da chi si alza presto al
mattino e da chi va a casa tardi la sera cosa manca. Manca un
servizio, per esempio, tra le ore 20:40 e le ore 21:38 per coloro
che escono alle ore otto di sera dal lavoro; queste cose qua chi le
vede? Le vedono persone che frequentano il loro servizio e che non
si ritrovano più in un certo orario, con un certo treno, perché
quel treno è stato spostato rispetto agli orari degli autobus per
arrivare in direzione del collegamento su Ivrea a un altro orario.
Sono cose che devono venire fuori in questi termini, sono queste le
cose che ci servono per andare a migliorare il servizio. Poi tra
tre mesi vogliamo fare una valutazione complessiva, se funziona o
non funziona? Benissimo, ma oggi siamo in una fase di costruzione e
di progettazione ed è questo che io vorrei mettere in chiarezza e
in trasparenza, soprattutto con l'atteggiamento collaborativo che
da sempre contraddistingue il lavoro che facciamo qua dentro, però
oggi dobbiamo costruire con massima responsabilità la migliore
risposta per un periodo temporaneo. Questo è il progetto.
Presidente -
Altri vogliono intervenire? Non ci sono
altre richieste. Mettiamo in votazione. La votazione è aperta. La
votazione è chiusa.
Presenti: 34
Votanti: 14
Favorevoli: 14
Astenuti: 20 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rosaire, Sapinet e Testolin)
La risoluzione non è approvata.
