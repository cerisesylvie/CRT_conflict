Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1040 del 28 febbraio 1990 - Resoconto
OGGETTO N. 1040/IX - Comunicazioni del Presidente del
Consiglio.
Bich (Presidente del Consiglio) - Do lettura
dell’attività degli organi del Consiglio dopo
l’ultima adunanza del 14 febbraio:
Disegni di legge presentati
:
Disegno di legge n. 154, presentato dalla Giunta regionale in
data 15 febbraio 1990, concernente: "Ruolo regionale degli
ispettori tecnici e norme in materia di reclutamento del personale
direttivo, docente ed educativo delle istituzioni scolastiche
regionali". (V Commissione).
Disegno di legge n. 155, presentato dalla Giunta regionale in
data 22 febbraio 1990, concernente: "Aumento della spesa annua per
l’applicazione della legge regionale 5 novembre
1976, n. 47, e successive modificazioni, concernente organi
collegiali scolastici della Regione". (V e I Commissione).
Disegno di legge n. 156, presentato dalla Giunta regionale in
data 22 febbraio 1990, concernente: "Reconduction
jusqu’en 1992 de l’autorisation de
dépense visée aux lois régionales n. 39 du 25 août 1980, n. 30 du
15 juillet 1982 et n. 27 du 15 avril 1987 et augmentation de la
dépense annuelle, pour l’octroi de subventions au
Comité de l’Alliance française et au Centre mondial
d’information pour l’éducation
bilingue". (I e V Commissione).
Disegno di legge n. 157, presentato dalla Giunta regionale in
data 22 febbraio 1990, concernente: "Disposizioni concernenti il
personale appartenente alle qualifiche dirigenziali e
vicedirigenziali" (I Commissione).
Disegni di legge vistati
:
Disegno di legge n. 139, concernente "Norme concernenti
l’obbligo di costruzione del manto di copertura in
lose di pietra e la disciplina dei relativi benefici economici -
Abrogazione della legge regionale 12 dicembre 1986, n. 71 e
successive modificazioni".
Deliberazioni vistate
: 4
Si comunica che il Presidente della Commissione di
Coordinamento, con lettera in data 19 febbraio 1990 ha richiesto
chiarimenti in merito alla deliberazione del Consiglio regionale n.
1004/IX del 24.1.1990 concernente "Approvazione del piano di
riparto dei finanziamenti da assegnare, per l’anno
1990, agli enti gestori di asili-nido, in applicazione della legge
regionale 9 gennaio 1986, n.3".
Riunioni
:
- Ufficio di Presidenza: 1
- I Commissione: 2
- II Commissione allargata ai Capigruppo: 1
- II e III Commissione congiunte: 1
- V Commissione: 1
- Commissione Speciale per le Riforme Istituzionali: 1
- Commissione Speciale per il Regolamento assunzione personale
Casa da Gioco: 1
?-
L’Assessore regionale ai Lavori Pubblici, con
lettera in data 19 febbraio 1990, ha invitato
l’ANAS, in considerazione
dell’elevata pericolosità del tratto di strada in
corrispondenza del Ponte dell’Equilivaz, a
provvedere, nel più breve tempo possibile, al miglioramento della
segnaletica nel tratto in questione.
L’Assessore ha sollecitato inoltre, per una
soluzione definitiva del problema, la predisposizione di un
progetto di variante del tratto di strada comprendente il ponte, al
fine di migliorare i raggi delle curve, attualmente piuttosto
ridotti, e di intraprendere, con tempestività, i relativi
lavori.
-?
Con lettera in data 16 febbraio 1990 il Presidente della
Co.Re.Co. ha inviato a questa Presidenza una relazione
sull’attività svolta dall’organo
regionale di controllo nel corso dell’anno 1989.
Il documento è stato trasmesso in copia al Presidente della I
Commissione consiliare permanente, al Presidente della Commissione
Speciale per le riforme istituzionali e ai Capigruppo
con-siliari.
?-
In relazione alla comunicazione in data 22 gennaio 1990 con la
quale il Consigliere Riccarand ha comunicato il cambiamento della
denominazione del Gruppo di appartenenza che da Nuova Sinistra
della Valle d’Aosta assume la denominazione di
Gruppo "Verde Alternativo", l’Ufficio di Presidenza,
nella riunione del 19 febbraio 1990, ha preso atto
dell’avvenuto cambiamento, in relazione alla volontà
unanime del Gruppo, tenuto conto che si tratta della semplice
modificazione della denominazione di un Gruppo già esistente e non
della costituzione di un nuovo gruppo consiliare, che non sarebbe
consentita dal Regolamento.
?-
Pregherei i colleghi di levarsi in piedi.
Prima di commemorare due illustri personaggi come
l’Avv. Renato Chabod e il Presidente Sandro Pertini,
scomparsi in età avanzata dopo aver dedicato la loro vita alla
politica e alle istituzioni, ritengo opportuno portare
all’attenzione del Consiglio un evento luttuoso
occorso l’altro ieri in data 26 febbraio.
L’operaio Franco Vaudan, di anni cinquanta,
residente a Saint-Nicolas, è tragicamente deceduto a seguito di un
incidente sul lavoro verificatosi all’interno
dell’acciaieria dello Stabilimento "Cogne".
Avvenimenti di questo tipo ripropongono
all’attenzione dell’opinione pubblica
l’attualità del problema della sicurezza sui luoghi
di lavoro.
A questo proposito, si può solo auspicare che le imprese
osservino rigorosamente le norme vigenti ed attuino tutte le misure
idonee a garantire l’incolumità e la sicurezza sul
posto di lavoro.
Alla famiglia così tragicamente toccata abbiamo inviato le
condoglianze da parte di tutti.
?-
Con grande tristezza desidero commemorare la figura
dell’Avvocato Renato Chabod, uomo di legge che seppe
coniugare l’impegno politico con
un’intensa attività culturale, nata dalla sua
passione per la montagna e per la Valle d’Aosta.
Consigliere regionale dal 1954 al 1958, fu eletto Senatore per
due legislature per divenire poi Vicepresidente del Senato nel suo
secondo mandato.
Avvocato, nonchè magistrato, svolse sempre con senso del dovere,
responsabilità e idealità la sua funzione di uomo politico servendo
la causa dell’autonomia valdostana.
Fu Presidente Nazionale del Club Alpino Italiano e alpinista di
grande perizia e abilità. Aprì numerose vie nuove sul gruppo del
Monte Bianco e fu Presidente del prestigiosissimo Club Alpino
Accademico Italiano, che ancora oggi raccoglie gli alpinisti più
provetti.
Grande amico di un altro campione dell’alpinismo,
Gervasutti, seppe dare un alone romantico e di grande valore nella
tradizione alpina alle sue ascensioni più spericolate. Partigiano
combattente, scrittore attento e asciutto dei grandi avvenimenti
storici che presiedettero alla nascita della nuova Valle
d’Aosta, di lui ricordiamo il libro: "Il partigiano
Lazzaro", dedicato al fratello, il grande Federico Chabod; "La cima
di Entrelor" illustrata con pregevoli dipinti fatti da lui
stesso.
Ha chiuso la sua vita terrena serenamente in Ivrea sabato 24
febbraio, circondato dall’affetto della popolazione
e della sua famiglia.
?-
Con grande cordoglio e profonda commozione intendo oggi
ricordare la figura del Presidente Sandro Pertini, un uomo libero,
un protagonista della Repubblica che per tutta la vita lottò sempre
e con coraggio per l’affermazione della dignità
dell’uomo, dei valori della libertà e della
giustizia sociale.
Socialista, uomo della Resistenza, politico, divenne Presidente
della Repubblica ma sempre mantenne fermo il proposito di non
cambiare, di restare il cittadino Pertini.
Fu allora un simbolo per tutti gli italiani, perchè parlava al
loro cuore; pronunciò parole sentite ed amate perchè chiare al
sentire comune.
Eppure non fu un uomo comune. La sua vita è lì a testimoniarlo.
E durante il suo settennato, per la Repubblica tempo di angosce e
di tensioni, seppe svolgere un immane compito: critico e
contestatore verso le istituzioni ma, nel contempo, incarnazione ed
estremo difensore delle stesse.
Queste sue parole ne sono la testimonianza:
"Se io rivedo tutto il cammino che ho percorso, sono
soddisfatto. Sento di aver fatto tutto il mio dovere di
democratico, di uomo libero che si è battuto sempre per la
libertà;
"Vorrei essere, dunque, ricordato come un uomo che, pur con
qualche errore ha fatto tutto il suo dovere
nell’interesse della Nazione".
Parole chiare nelle quali non si deve scorgere presunzione ma
coscienza di aver svolto il proprio ruolo con serena
responsabilità.
Non si può quindi che piangere la scomparsa di
quest’uomo per la grave perdita che arreca al Paese
potendo sicuramente affermare che senza di lui la Repubblica
sarebbe stata diversa.
Come è stato detto: "Ci vorrebbe sempre un Pertini per ogni
generazione".
Presidente
- Ha chiesto di parlare il Consigliere
Milanesio , ne ha facoltà.
Milanesio (PSI)
- Mi associo alle parole del Presidente
del Consiglio sulla figura del compianto Senatore Chabod e alle
parole di richiamo ad una maggiore sicurezza sui luoghi di lavoro
relativamente al tragico incidente che è costato la vita al
lavoratore Vaudan.
E’ con umiltà e certamente con commozione che
prendo oggi la parola in questo Consiglio per commemorare, a nome
del Partito Socialista Italiano, la grande figura di Sandro
Pertini.
E’ stato scritto ed è stato detto tutto in questi
ultimi giorni su questo grande uomo libero, su questo grande laico,
su questo indomito combattente della libertà. Non mi sono scritto
niente e la mia rievocazione e commemorazione sarà fatta a braccio
sull’onda dei sentimenti e di considerazioni
personali che ho maturato sulla sua figura e sulla sua azione.
Credo che bisognerebbe parlare dell’uomo Pertini,
poi del politico Pertini, e poi dell’uomo delle
istituzioni, del Presidente della Camera prima e del Presidente
della Repubblica poi.
Pertini nacque nell’altro secolo e fu e rimase in
qualche misura un uomo dell’Ottocento. La sua
formazione scolastica fu quella della legge e delle scienze
politiche, e si avvicinò giovanissimo alla militanza antifascista e
fin dalla sua prima attività politica si scontrò duramente con il
regime che allora imperversava nel nostro paese. La dote precipua
che possiamo ricordare di Pertini è e rimane senza dubbio il suo
grande coraggio fisico, un coraggio morale, un coraggio
intellettuale, un coraggio politico, ma soprattutto un grande
coraggio fisico, perchè egli disdegnò sempre qualunque pericolo e
testimoniò la sua fede e le sue idee a sprezzo della vita
stessa.
Non voglio ricordare episodi che ormai fanno parte della nostra
storia e che sono ben presenti nell’immaginario
collettivo.
Quindi Pertini uomo intransigente, Pertini uomo coraggioso,
Pertini capace di osare e di sacrificare se stesso prima che gli
altri. Combattente nella prima guerra mondiale anche se
tendenzialmente pacifista, fu costretto a lasciare il nostro paese
dopo aver subito arresti e condanne; aiutò ad andare in esilio con
una fuga rocambolesca un altro grande leader del socialismo
italiano, Filippo Turati, e cercò di organizzare in Francia,
attraverso una vita di stenti e lavori molto umili, una rete di
resistenza al fascismo dall’estero. Successivamente
ritornò in Italia, venne catturato, scontò il duro carcere fascista
e in quegli anni evidentemente rinforzò le sue convinzioni
acquisendo ulteriore prestigio e ulteriore forza morale che gli
sarebbero servite successivamente per diventare un combattente
nella lotta di resistenza e un democratico, sincero assertore della
Repubblica e della democrazia.
Ebbene, se queste sono state le tappe del Pertini resistente,
antifascista e socialista, devo ricordare che Pertini non fu in
senso tradizionale un uomo politico, perchè non organizzò mai né un
gruppo né una corrente che potesse fare riferimento a sue idee o a
un suo orientamento di pensiero. Egli fu sempre, anche quando non
andava di moda, fedele all’insegnamento del maestro
Turati: egli fu sempre turatiano. Il suo fu un socialismo
umanitario, forse un po’ deamicisiamo, forse un
po’ ingenuo ed egli ebbe sempre un anelito unitario
verso tutti i partiti della classe lavoratrice, anche se - ripeto -
fu pervicacemente riformista anche quando non andava di moda.
Pertini non era un uomo di potere; avrebbe potuto mettere a
frutto i meriti conquistati sul campo della sua lunga milizia,
reclamando un qualche posto nel governo del CLN o un qualche posto
di ministro o di sottosegretario. Non era fatto per queste
esperienze, non era fatto per queste cose; egli era il testimone di
ideali, di principi e su questi si può leggere in trasparenza la
sua vita, non su altre cose.
Divenuto Presidente della Camera, seppe con grande imparzialità
e grande correttezza dirigerne i lavori. Successivamente, in un
momento buio della nostra Repubblica, quasi per caso - insisto - e
per non compiacere le candidature che erano state avanzate da più
parti politiche, la scelta cadde su Pertini quale Presidente della
Repubblica.
Alcuni amici di Pertini arrivarono persino a votargli contro:
faccio riferimento a Zucconi, attuale columnist del Giorno, che era
deputato in quella circostanza e che riteneva che Pertini non
avesse le doti di diplomazia per poter ricoprire questa alta
carica.
Ebbene, anche se Pertini si portò dietro anche in quella carica
un carattere rude e scontroso, però generoso, egli seppe con
intelligenza e in modo creativo esercitare una funzione tra le più
difficili nel nostro paese e su cui esistevano esempi di uomini
illustri, illustrissimi che lo avevano preceduto; altri forse un
po’ meno, ma comunque di uomini grigi che non
avevano saputo comunicare con il popolo.
Pertini ha avuto il grande merito di saper saldare la massima
istituzione repubblicana con il popolo. Egli fu, se mi consentite,
regalmente Presidente della Repubblica. Aveva un tratto e un
carisma che gli derivavano dalla sua vita. Pertini fu un mito
vivente dell’antifascismo, del patriottismo non
malinteso e del socialismo. Quindi, anche quando faceva delle
dichiarazioni che potevano sembrare semplici o sempliciste, Pertini
riuscì a comunicare alla gente quello che voleva dire perchè era
credibile, perchè era lui stesso una parte della storia
d’Italia.
Secondo me Pertini è l’ultimo personaggio
mitologico della nostra storia politica che inizia con il
Risorgimento, continua con il secondo Risorgimento e termina nella
affermazione della Repubblica.
Pertini aveva un grande rispetto delle idee degli altri, era
profondamente socialista, profondamente laico, ma nutriva una
concezione religiosa della vita e dell’impegno. Ed
il modo in cui se n’è andato, il modo in cui ci ha
lasciato, è ancora una volta una testimonianza di misura, di
equilibrio e di rispetto per le idee altrui, malgrado egli abbia
affermato la sua ferma volontà di morire e di essere seppellito non
cristianamente, non religiosamente. Ma questo senza voler imporre a
nessuno funerali di stato, ostensioni di cadaveri, di bare,
discorsi come purtroppo in qualche modo stiamo facendo anche noi
oggi.
Quindi credo che la cosa migliore per ricordare Sandro Pertini
sia quella di rievocare la sua grande umanità, il suo grande
equilibrio, il suo senso della democrazia e la sua dedizione e
disponibilità al sacrificio. Pertini non fu un uomo comune e se
riuscì a parlare agli italiani, era solo perchè gli italiani videro
in lui qualcosa che difficilmente riescono ad essere: un modello a
cui ispirarsi, perchè egli fu diverso dalla gran parte degli uomini
politici e diverso dalla gran parte dei suoi stessi
connazionali.
Ebbene, possiamo solo ricordarlo come un grande esempio. Ripeto,
credo che nell’immaginario collettivo di questa
nostra Repubblica nata dal Risorgimento e dalla Resistenza
rimarranno due figure fondamentali che non hanno un significato
politico ma assurgono ad una dimensione mitologica: Giuseppe
Garibaldi e Sandro Pertini.
Ed è con questo, cari Consiglieri, che vorrei terminare questa
commemorazione, dicendo che con Pertini si chiude
l’epopea degli eroi; oggi siamo chiamati a vivere da
uomini la nostra Repubblica, la nostra storia e la crescita della
nostra democrazia e della nostra civiltà.
Presidente
- Ha chiesto di parlare il Vicepresidente
Dolchi, ne ha facoltà.
Dolchi (PCI)
- Signor Presidente, colleghi Consiglieri,
esprimo a nome del Gruppo comunista il cordoglio e la
partecipazione per i decessi delle personalità che sono state
ricordate dal Presidente del Consiglio.
Ancora una volta lamentiamo una vittima sul lavoro, Franco
Vaudan, di quarantanove anni, ucciso da una fiammata davanti ad un
forno dell’acciaieria. Esprimendo la preoccupazione,
che abbiamo anche già sottolineato in questo Consiglio, per gli
incidenti sul lavoro, manifestiamo la solidarietà alla famiglia e
sottolineamo come spontaneamente ieri i dipendenti dello
stabilimento Cogne hanno offerto un’ora di lavoro
per i familiari. Ecco un esempio concreto di partecipazione al
lutto e alle necessità della famiglia.
Ricordo anche Renato Chabod, una figura che ha caratterizzato la
vita della Valle d’Aosta e che ho particolarmente
conosciuto. Abbiamo fatto assieme nel 1948 una battaglia elettorale
particolarmente difficile e successivamente abbiamo lavorato
nell’interesse dell’autonomia, della
sinistra, lui uomo laico e dell’area socialista.
Ricordo con particolare soddisfazione che fu lui che con
Severino Caveri, Piero Germano, Luciano Lilla costruì il Leone,
quello schieramento che vide la vittoria nel 1958 mandando Renato
Chabod al Senato e Severino Caveri alla Camera dei Deputati.
Credo che fra le tante cose che sono state dette di Chabod
alpinista, scrittore, uomo politico, avvocato, vada sottolineata
questa sua particolare coerenza quando nel ’48, dopo
la sconfitta delle elezioni del 18 aprile, rimase sulla breccia;
quando avrebbe potuto ritirarsi e fare l’avvocato,
divenne Consigliere regionale con le sinistre in minoranza e
continuò la battaglia che lo portò al Senato e alla Vicepresidenza
del Senato in uno schieramento autonomista progressista di
sinistra. Uno schieramento che viene sovente dimenticato, che
personalmente ritengo bisognerebbe invece valorizzare, perchè fu un
periodo di grandi conquiste, di grandi affermazioni, di grandi
speranze per la Valle d’Aosta.
Ed infine, colleghi Consiglieri, Sandro Pertini.
Sandro Pertini ci lascia così, silenziosamente. Sandro Pertini
antifascista, partigiano, socialista, amico della Valle
d’Aosta, Presidente della Repubblica, di tutti.
Altri hanno rievocato sui giornali il suo passaggio ad Entrèves,
i compagni socialisti valdostani potrebbero ricordare forse meglio
di me un suo appassionato intervento ad Aosta, a sostegno della
mozione congressuale autonomista, di cui era artefice, alla fine
degli anni ’50.
Io mi limito a sottolineare il suo carattere forte, che lo
portava a rifiutare ogni compromesso e che lo portava ad essere
fraternamente unitario.
Si è detto il Presidente di tutti, senza discriminazioni, e con
Pajetta direi che essere stato compagno di Gramsci nel carcere di
Turi era per lui un merito che rivendicava e sentiva con commozione
profonda.
E’ stato votato dai comunisti per il Quirinale
nell’elezione quasi plebiscitaria. Fu sempre
appoggiato nella sua attività affinchè la Repubblica si
appropriasse delle antiche ma sempre valide parole: libertà,
uguaglianza, fraternità. Quella fraternità generosa che lo portò a
Padova l’8 giugno 1984 accanto a Enrico Berlinguer
per ribadire, con il comune dolore, la coerenza delle sue posizioni
in rappresentanza di quelle popolazioni, di quelle generose
espressioni popolari che furono dolore e gioia, pace, giustizia,
lavoro.
Mi sembra di poterlo accomunare a Berlinguer perchè, come dice
Tatò, "sono state (permettetemi la citazione) due umanità
diversissime, due tempre durissime, ma che si scontravano assai
raramente, forse perchè identiche tanto nel disinteresse per gli
onori, quanto nell’attaccamento
all’onore personale e familiare, a quello del
proprio partito e del proprio paese".
Presidente
- Ha chiesto di parlare il Consigliere
Lavoyer, ne ha facoltà.
Lavoyer (ADP)
- Anche il nostro Gruppo si associa
all’unanime cordoglio per la scomparsa di Sandro
Pertini, un uomo che ha saputo dare a tutti noi un luminoso esempio
di come deve essere vissuto l’impegno politico.
Di Sandro Pertini mi ha sempre colpito la trasparente sincerità
dei suoi ideali vissuti con un entusiasmo che era rimasto fresco e
giovanile anche ad età avanzata.
La sua audace franchezza unita alla sua grande semplicità sapeva
infrangere tutte le regole dei protocolli per puntare diritto
all’animo della gente più umile, che a lui era così
cara e vicina.
Erano doti vissute da laico con la stessa forza spirituale che
aveva Papa Giovanni XXIII, la stessa assenza di ogni calcolo, di
ogni valutazione di opportunità, di ogni timore di dire la verità.
Aveva dimostrato che nella pratica della giustizia e
dell’onestà possono andare d’accordo
anche persone di ispirazione diversa.
Sandro Pertini aveva innalzato il prestigio
dell’Italia nel mondo, aveva conciliato i cittadini
con lo Stato.
E’ stato un grande Presidente, ma sarà
soprattutto ricordato per essere stato un grande uomo, capace di
far sentire ai suoi concittadini l’orgoglio di
appartenere ad una comunità libera e democratica.
E’ con altrettanto cordoglio che il nostro Gruppo
ricorda la figura dello scomparso avvocato Renato Chabod.
Ci associamo inoltre al dolore dei familiari per la scomparsa
del Prof. Franco Taliani, del quale vogliamo ricordare
l’impegno nel campo professionale e
nell’attività sindacale.
Presidente
- Ha chiesto di parlare il Consigliere Aloisi,
ne ha facoltà.
Aloisi (MSI)
- A nome del Movimento Sociale Italiano
esprimo il più profondo cordoglio per la morte
dell’operaio Franco Vaudan, operaio della Nazionale
Cogne, e per Renato Chabod.
Ci associamo anche noi al lutto per Sandro Pertini. Sandro
Pertini - vorrei evidenziare questo aspetto - lo valutiamo sotto
due punti di vista diversi: la prima parte della sua vita e la
seconda parte, soprattutto dalla Presidenza della Repubblica.
Sandro Pertini nella prima parte della sua vita fu soprattutto
un uomo di guerra civile. Combattente valoroso nella prima guerra
mondiale non aveva poi condiviso la reazione di tanti reduci dalle
trincee contro le provocazioni antinazionali, provocazioni
antinazionali di un socialismo troppo becero per poter diventare
effettivamente rivoluzionario. Pertini, dotato di cuore più che di
cervello, aderì proprio a quel tipo di socialismo, a cui egli è
rimasto sempre fedele, tanto da non riconoscersi nel socialismo
rammodernato e scaltrito di Bettino Craxi.
Il travaglio di una generazione che nella prima metà del secolo
conobbe due guerre mondiali e due rivoluzioni, quella bolscevica e
quella fascista.....
Gremmo (UAP)
(fuori microfono)
- Ah, que-sta
poi....
Aloisi (MSI)
- ....lo aveva coinvolto, costringendolo a
sperimentare fughe, percosse, confino, galera, e facendolo poi
sbucare con il mitra in mano nelle tragiche giornate milanesi
dell’aprile 1945.
Come esponente del Comitato di Liberazione Nazionale Alta Italia
fu anche lui fra i responsabili morali degli eccidi commessi a
guerra finita e fu anche lui fra i responsabili morali
dell’assassinio di Benito Mussolini, non solo e non
tanto a saldo di precedenti violenze, quanto piuttosto come
anticipo di una rivoluzione socialcomunista che non è poi mai
avvenuta. Quest’uomo fazioso fino alla rabbia riuscì
peraltro a spogliarsi
Proteste del Consigliere Gremmo
Bich (Presidente del Consiglio)
- Consigliere Gremmo,
proprio la persona che stiamo commemorando ha reso possibile a
Gruppi politici come quello rappresentato dal Consigliere Aloisi di
parlare, quindi penso che il miglior modo per commemorarlo sia
quello di restare nel diritto repubblicano della Costituzione.
Ha la parola il Consigliere Aloisi.
Gremmo (UAP)
(fuori microfono)
- Ma non è una
commemorazione questa, il Consiglio si sente offeso...
Aloisi (MSI)
- Colleghi Consiglieri, questo mio
intervento elenca fatti concreti.
Egli riuscì peraltro a spogliarsi della divisa di parte non
appena gli furono affidati incarichi istituzionali e come
Presidente della Camera....
Presidente
- Consigliere Aloisi, avendo i Consiglieri
abbandonato la seduta, sospendo la seduta stessa.
La seduta è sospesa.
?-
I lavori sono sospesi dalle ore 10,19 alle ore 10,25.
?-
Bich (Presidente
del Consiglio)
- Do la parola al
Consigliere Aloisi, pregandolo di restare nei termini del buon
gusto e del clima che si è creato nella commemorazione di questi
nostri morti.
Aloisi (MSI)
- Signor Presidente, colleghi Consiglieri,
non era certamente mia intenzione offendere col mio intervento la
memoria di nessuno, né tanto meno offuscare la commemorazione di
oggi. Rappresentando un partito che ha una sua posizione diversa
rispetto alle altre forze politiche, ho voluto mettere in evidenza
certi aspetti che forse in un luogo e in un momento non adatti.
Voglio concludere brevemente questo intervento dicendo che
dobbiamo riconoscere anche noi soprattutto tre meriti a Sandro
Pertini. Il primo è l’aver egli avuto nei nostri
confronti, essendo stato partigiano, antifascista ecc., un civile
rapporto di non discriminazione, soprattutto quando era Presidente
della Camera, ed anche nel suo settenato come Presidente della
Repubblica.
Il secondo merito che gli riconosciamo è l’aver
offerto una immagine meno scontata e soprattutto meno banale della
Presidenza della Repubblica, contribuendo con ciò a diffondere
l’aspirazione ad una nuova repubblica presidenziale,
con un Presidente eletto dal popolo.
Il terzo merito è quello di aver reso omaggio al nostro giovane
martire, Paolo Dinella, con l’addolorato e reverente
stupore di un vecchio combattente dell’antifascismo.
Questo è un grande merito che ha avuto Sandro Pertini, al di là
degli steccati e delle varie posizioni.
Quindi in questa ottica ci associamo al dolore per la scomparsa
di questo grande uomo pur fra le divisioni di parte, ma che oggi la
storia sicuramente avrà dimenticato, e penserà
quest’uomo come colui che ha tentato in parte la
riconciliazione nazionale.
Presidente
- Ha chiesto di parlare il Consigliere
Stévenin, ne ha facoltà.
Stévenin (UV)
- Le Groupe de l’Union
Valdotaine s’associe à la douleur de la famille de
M.Franco Vaudan, qui est décédé à la suite d’un
accident survenu à la Cogne.
Le Groupe de l’Union veut également rappeler en
cette salle M. Franco Taliani, Professeur à
l’institut technique Manzetti
d’Aoste. Le monde de l’école, mais
également toute la communauté valdôtaine, perd un de ses fils
engagés pour le progrès de notre pays.
Je veux également m’associer aux paroles du
Président du Conseil pour rappeler M. le Sénateur Renato Chabod.
Beaucoup a été dit dans cette salle; nous voulons rappeler
l’éminent pénaliste, l’alpiniste
vaillant, le peintre habile, l’orateur brillant et
spirituel.
J’ai eu le plaisir personnellement de
l’entendre plusieurs fois, lors des différentes
campagnes électorales et je peux dire également
qu’il était très amusant dans ses interventions.
La Vallée d’Aoste perd avec lui un fils éminent
qui a su et lucidement voulu rallier le passé au présent et à
l’avenir.
Eloigné de nos idéaux politiques, convaincu de la nécessité
d’une politique centrée sur l’Italie,
il avait lentement évolué également par son amitié envers le
regretté député Corrado Gex vers des idées plus proches des
nôtres.
A sa famille et a toute la communauté valdôtaine nous présentons
nos condoléances plus sincères.
Presidente
- Ha chiesto di parlare il Consigliere
Limonet, ne ha facoltà.
Limonet (DC)
- Solo per dire che la Democrazia Cristiana
si associa alla commemorazione fatta dal Presidente del Consiglio,
in quanto ne condivide il contenuto, e ad altri precedenti
qualificati interventi commemorativi del Presidente Sandro Pertini,
del Sen. Chabod, del Prof. Taliani, alto dirigente del sindacato
della scuola, e del lavoratore Vaudan. Esprime le più sentite
condoglianze al PSI per Pertini e alle famiglie toccate dai
lutti.
Presidente
- Ha chiesto di parlare il Consigliere Rusci,
ne ha facoltà.
Rusci (PRI)
- Il Partito repubblicano si associa con
commozione e dolore alle commemorazioni fatte dal Consiglio
regionale.
Presidente
- Ha chiesto di parlare il Consigliere
Segretario Louvin, ne ha facoltà.
Louvin (UV)
- Nous vous savons gré en tant que Groupe de
l’Union Valdôtaine d’avoir voulu
commémorer l’ancien Président de la République
M.Pertini d’une façon extrêmement sobre, dans le
style de l’homme que vous avez rappelé à la mémoire
de ce Conseil.
Permettez-moi simplement d’ajouter dans cette
circonstance un souvenir personnel et direct de cet homme
extraordinaire, un souvenir qui remonte à la visite du Président de
la République Sandro Pertini dans la Vallée d’Aoste
pendant l’été 1980.
A ce moment le Mouvement de Jeunesse de l’Union
Valdôtaine avait adressé au Président de la République un appel, a
lui, au défenseur de la liberté, à l’ennemi acharné
du fascisme d’hier et
d’aujourd’hui, au garant de la
constitution italienne, pour qu’il intervienne pour
le respect des droits du peuple valdôtain, que
l’Etat avait reconnus mais qui demeuraient
inappliqués.
Je tiens simplement à rappeler dans cette salle la réponse qui
était parvenue ponctuelle et personnelle de la part de M.Pertini au
Mouvement de Jeunesse; je tiens à l’évoquer par la
simplicité et la sincéreté qu’elle exprime:
"Considero un dono del cielo la fiducia che riponete in me.
Continuate a chiamarmi semplicemente Sandro, così mi sentirò
ringiovanito. Voi avete perfettamente ragione, avete il sacrosanto
diritto di studiare nelle università francofone e vedere
riconosciuto il titolo da voi conseguito. E questo a mio avviso
deve valere per tutti i giovani della Comunità Europea".
M.Pertini ajoutait encore:
"Potete contare su di me; ogni
qualvolta troverete ostacoli sul vostro cammino sarò lieto di darvi
una mano per rimuoverli".
Cette franchise, cette sincérité qui se dégageait naturellement
de l’homme Sandro Pertini, a créé en nous un
souvenir affectueux et a suscité une grande admiration pour
l’homme politique passionné qu’il
avait été dans sa jeunesse et qu’il a été aussi
jusqu’à la fin de ses jours, pour
l’homme des institutions qu’il avait
su incarner et auquel il avait donné une si grande vitalité, mais
aussi et surtout pour l’homme Sandro Pertini dans sa
dimension la plus véritable et authentique.
Presidente
- Ha chiesto di parlare il Consigliere Gremmo,
ne ha facoltà.
Gremmo (UAP)
- Presidente, non era mia intenzione
intervenire, ma in questo dibattito - perchè si è trattato di un
dibattito - qualcuno ha portato delle strumentalizzazioni che avrei
preferito lei interrompesse subito, deprecasse
dall’alto della sua carica, senza costringere noi
ultimi Consiglieri ad uscire per dimostrare che certi discorsi non
hanno cittadinanza in Valle d’Aosta.
Non ho molto da aggiungere rispetto a quello che colleghi più
autorevoli e importanti di me hanno detto sulle figure importanti
dal punto di vista politico e importanti dal punto di vista morale
che sono scomparse in questi giorni.
Dico solo che se il senso di un discorso autonomista si trova
nella ricerca della voglia di libertà, della voglia di autogoverno,
avere avuto a livello istituzionale con Pertini degli interlocutori
che capissero questa voglia, questa volontà, questo desiderio, è
stato importante. Avessimo oggi ancora delle persone che si rifanno
a questo messaggio!
Per fortuna il fatto di avere un Presidente come Cossiga che,
sardo, profondamente attaccato alla Sardegna, quando è andato a
Bolzano ha parlato in lingua tedesca, riconoscendo il diritto a
quel popolo di esprimersi nella sua lingua, vuol dire che la
repubblica così com’è, democratica, antifascista,
fondata su valori di rispetto e di pluralismo, ci può ancora stare
bene e possiamo ancora sentirla nostra.
Quello che in questo momento di dolore, perchè la scomparsa di
uomini eminenti ci porta al dolore, mi sento di aggiungere è
proprio questo: ci sono dei valori universali che stanno alla base
di alcune vite e vedendo queste vite rafforziamo la convinzione che
questi valori sono talmente profondi, talmente storicamente
centrati, che non è più possibile metterli in discussione da parte
di nessuno.
***
