Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 828 del 24 ottobre 1984 - Resoconto
OGGETTO N. 828/VIII - DECRETO PRESIDENZIALE DI ISTITUZIONE
DELLA CASA DA GIOCO DI SAINT-VINCENT - (Interrogazione).
PRESIDENTE
: Do lettura del testo dell'interrogazione
presentata dal Consigliere Riccarand;
INTERROGAZIONE
Con
nota, in data 1° ottobre 1984, l'Assessore regionale alle
Finanze ha risposto ad una mia interrogazione con risposta scritta
fornendo dati accurati e, mi pare, completi riguardanti alcuni
aspetti del funzionamento della Casa da gioco di
Saint-Vincent.
L'Assessore ha tuttavia affermato, in tale nota, di non
essere in grado di fornire l'elenco completo degli estremi delle
deliberazioni di Giunta concernenti la Casa da gioco, né di fornire
copia del Decreto del 3 aprile 1946 con cui l'allora Presidente del
Consiglio Valle prof. Federico Chabod, autorizzò la "istituzione,
per la durata di anni 20, nel Comune di Saint-Vincent, di una Casa
da gioco nella quale
è
permesso il gioco d'azzardo".
Data l'importanza del documento (che tutt'oggi, e pur essendo
scaduto da ormai 18 anni, costituisce l'unica forma di
autorizzazione dell'esercizio del gioco d'azzardo a Saint-Vincent,
in deroga alla legge) l'affermazione dell'Assessore alle Finanze
risulta quanto mai sorprendente; pertanto, in qualità di
Consigliere regionale di Nuova Sinistra della Valle
d'Aosta,
INTERROGO
l'Assessore regionale alle Finanze per sapere per quali
motivi non è attualmente possibile avere copia del citato Decreto
del 3 aprile 1946 del Presidente del Consiglio Valle.
PRESIDENTE
: Ha chiesto la parola l'Assessore alle Finanze
Martin; ne ha facoltà.
MARTIN (A.D.P.):
Penso che questa interrogazione sia più
che altro dovuta ad un disguido "burocratico", nel senso che si
pensava che il Consigliere Riccarand avrebbe avuto modo di avere
copia del Decreto chiedendola direttamente alla Presidenza del
Consiglio. Comunque io sono in grado di fornire la copia del
Decreto al Consigliere Riccarand - e pregherei anzi di
consegnargliela - in modo che la richiesta del Consigliere
Riccarand possa essere esaudita.
PRESIDENTE
: Ha chiesto la parola il Consigliere
Riccarand; ne ha facoltà.
RICCARAND (N.S.):
Io ringrazio l'Assessore per il
documento che mi viene fornito. Vorrei sottolineare che la
richiesta di questo documento, così come altri dati richiesti
attraverso le interrogazioni, non aveva un semplice significato
archivistico ma è legata al fatto che, come ha detto anche il
Presidente della Giunta questa mattina
nelle sue comunicazioni, nelle prossime settimane la legittimità
o meno della Casa da Gioco di Saint-Vincent, e quindi il ruolo
all'interno di questa vicenda del Decreto di Federico Chabod del
1946, sarà esaminato dalla Corte Costituzionale. Giungerà alla
fine, ritengo, un iter giudiziario che risale ormai agli anni '50 e
che si è tradotto in un lungo processo davanti al Tribunale di
Firenze, poi alla Corte d'Appello di Firenze, fino alla sentenza
della Corte di Cassazione. Una nuova vicenda processuale negli anni
'60 si è conclusa nel '69 con una sentenza, molto sibillina, del
Pretore di Aosta ed ora attendiamo la Corte Costituzionale, che
dovrà pronunciarsi tra alcuni giorni. Chiaramente questo decreto è
importante perché, pur essendo, a mio avviso, facilmente
impugnabile da parte dello Stato in quanto andava oltre le
competenze del Presidente del Consiglio della Valle, è il decreto
che ha di fatto permesso l'istituzione e l'avvio del Casinò di
Saint-Vincent. E' un decreto che è scaduto nel 1966, in quanto era
ventennale, e non costituisce più una valida giustificazione
giuridica per l'esistenza del Casinò di Saint-Vincent, non essendo
stato sostituito da altri provvedimenti: sarà quindi interessante
vedere come la Corte Costituzionale si pronuncerà su tutta questa
vicenda.
