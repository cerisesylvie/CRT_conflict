Classificazione
BILANCIO E CONTABILITA' REGIONALE



Oggetto del Consiglio n. 2553 del 7 marzo 2007 - Resoconto
OGGETTO N. 2553/XII - Comunicazione di provvedimenti
amministrativi di variazione al bilancio.
Il Consiglio
Premesso che ai sensi dell'articolo 42 - primo comma - della
legge regionale 27 dicembre 1989, n. 90 come sostituito dall'art. 5
della legge regionale 7 aprile 1992, n. 16, la legge regionale
relativa all'approvazione del bilancio di previsione della Regione
per l'anno 2007 ha autorizzato la Giunta regionale ad apportare,
per l'anno 2007, variazioni di bilancio mediante provvedimenti
amministrativi da comunicare al Consiglio;
Rilevato che, ai sensi dell'articolo 37, comma 3, della legge
regionale 27 dicembre 1989, n. 90, come sostituito dall'articolo 4,
comma 1, della legge regionale 21 agosto 2000, n. 27, il prelievo
di somma dal fondo di riserva per spese impreviste è disposto con
deliberazione della Giunta regionale da comunicare al Consiglio
regionale entro quindici giorni dalla sua adozione;
Richiamate le leggi regionali n. 90/1989, n. 16/1992 e n.
27/2000, nonché la legge regionale di approvazione del bilancio per
l'anno 2007;
Prende atto
della comunicazione delle seguenti deliberazioni della Giunta
regionale:
Oggetto n. 168 in data 3 febbraio 2007
:
Variazioni al bilancio di previsione della Regione per l'anno 2007
per variazioni tra capitoli appartenenti al medesimo obiettivo
programmatico e conseguente modifica al bilancio di
gestione.
Oggetto n. 169 in data 3 febbraio 2007
:
Variazione al bilancio di previsione della Regione per l'anno 2007
e conseguente modifica al bilancio di gestione per la cessione
della quota della Regione nella Società Struttura Valle d'Aosta -
Vallée d'Aoste Structure S.a.r.l. a Finaosta S.p.a., in gestione
speciale, ai sensi della l.r. 10/2004.
Oggetto n. 170 in data 3 febbraio 2007
:
Attribuzione alla competenza del bilancio di previsione per l'anno
2007 di fondi statali assegnati alla Regione nell'anno 2006 e non
impegnati concernenti progetti di sviluppo a favore dei sistemi
turistici locali. Variazione al bilancio di previsione e
conseguente modifica al bilancio di gestione.
Oggetto n. 228 in data 9 febbraio 2007
:
Variazione al bilancio di previsione della Regione per l'anno 2007
e conseguente modifica al bilancio di gestione per l'iscrizione di
assegnazioni statali.
Presidente
- La parola al Consigliere Sandri.
Sandri (GV-DS-PSE)
- Era in merito alla variazione di
bilancio n. 169, laddove si modifica il bilancio di gestione per la
cessione della quota della Regione nella società "Vallée d'Aoste
Structure S.r.l." a "Finaosta S.p.a." in gestione speciale. Qui c'è
un importo complessivo di 17.230.000 euro, mi chiedo se è una cifra
che è basata su dati certi, perché, dalle mie informazioni, ho
l'impressione che questa sia una cifra basata su una serie di
perizie sugli immobili, perché qui si parla di somme che si
riferiscono a trasferimenti del 3° e 4° lotto di immobili alla
società di cui sopra, quindi ci devono essere delle perizie che
attestano il valore di questi immobili. In Commissione abbiamo
verificato che tali perizie sono alquanto discontinue nella loro
logica, quindi volevo capire se l'Assessore era in grado di
certificare che queste perizie una per una rappresentavano davvero
il valore degli immobili, altrimenti rischiamo di fare una
variazione di bilancio su delle cifre che non corrispondono alla
realtà. Questo non ha effetti secondari di poco conto, ossia si va
poi ad identificare le percentuali con cui si devono pagare gli
affitti per esempio, credo che ciò sia molto importante per capire
la valutazione che è stata fatta e se non sia il caso, se
l'Assessore non ha le corrispondenti garanzie, di andare - prima di
fare questa modifica di bilancio - a fare una riverifica di tutte
tali perizie, in modo che emergano dei dati omogenei. Non vorrei
infatti trovare - e chiedo all'Assessore se mi può fornire, senza
dover fare la richiesta con l'articolo 116, l'elenco delle
valutazioni peritali che sono state fatte immobile per immobile -
delle differenze per cui in certi luoghi il mq. sia 1.500-2.000
euro e in un altro 20.000 euro, e in un altro 200.000 euro, perché
questo comporterebbe degli sfalsamenti sia nella ricaduta rispetto
alla società a cui viene affidato questo "bene di Dio" di
proprietà, sia per quanto riguarda gli imprenditori e i lavoratori
che ci lavorano dentro e che possono essere più o meno condizionati
dalla rilevanza degli affitti corrispondenti.
Presidente
- La parola al Consigliere Bortot.
Bortot (Arc-VA)
- Mi sono iscritto sempre sull'oggetto n.
169 per dare continuità. Rispetto a quello che ha detto il collega
Sandri, voglio ribadire alcune cose che abbiamo già detto in
Commissione, in sostanza voi date applicazione alla legge del 18
giugno 2004 e fin lì siamo d'accordo, avete una fretta maledetta
per fare questi passaggi di immobili a "Finaosta", non avete
altrettanta fretta per definire gli obiettivi strategici, perché
quello che è scritto nella deliberazione che ho letto non è da
considerare un obiettivo strategico. L'impressione che ne traggo -
mi rifaccio a quanto affermato dal collega Stacchetti in
Commissione - è che vi sia una fretta maledetta per le dismissioni
di tali immobili, allora ripeto che non deve esserci fretta per
questo tipo di dismissioni, perché se non si definiscono gli
obiettivi strategici, vi è il rischio che, quando il Consiglio o la
Giunta lo fa, noi restiamo in "braghe di tela", nel senso che
avremo gli obiettivi strategici e non avremo gli immobili e le
strutture dove ubicare attività, lavorazioni, tecnologie,
occupazione, investimenti, perché nel frattempo avremo alienato i
pezzi del patrimonio. Vorrei che vi fosse un rallentamento, si
riprendessero gli obiettivi strategici per capire in che direzione
con la "Finaosta" e con la "Vallée d'Aoste Structure" vogliamo
portare nei prossimi anni questa Regione. Qui si sta giocando su
tale storia di "Finaosta" e "Vallée d'Aoste Structure",
l'alienazione e l'affitto di tali immobili, un pezzo enorme di
strategia sull'avvenire di questa Regione. Vorrei che in Consiglio
vi fosse una riflessione complessiva rispetto a quello che andiamo
a fare; è vero che la legge prevede tutti questi passaggi, ma sulla
legge che prevede gli obiettivi strategici mancano dei pezzi
fondamentali.
Stamani i colleghi del gruppo "La Casa delle Libertà" sono
intervenuti sulla "Valgel", che è un esempio tipico di mancanza di
strategia, ossia noi affittiamo a questa struttura
sottodimensionata, sottocapitalizzata, un immobile
sovradimensionato dove ancora una volta entra con quote azionarie
la "Finaosta", ma la "Finaosta", oltre che definire il piano
industriale di questa azienda, ha delle strategie per cui le quote
che impegna in tale stabilimento vanno nella direzione strategica
che il Consiglio si è dato?
Presidente
- La parola al Consigliere Venturella.
Venturella (Arc-VA)
- Mi dispiace che non vi sia
l'Assessore Pastoret, perché l'intervento lo riguarda per la
richiesta di spesa, che è una voce di nuova istituzione: Progetto
"Portale telematico...", è la deliberazione n. 170... Progetto
"Portale telematico interregionale di promozione turistica", mezzo
milione di euro. Avevamo avuto una segnalazione, poi avevamo
verificato che vi era un'asincronia fra quello che riguardava la
notizia nel portale telematico turistico regionale degli eventi
rispetto a ciò che capitava. Vi erano state 2 segnalazioni di
cittadini che lamentavano tale fatto, allora volevo sapere se
questa nuova istituzione di richiesta... di questo sottocapitolo
64958... va ad istituire un portale telematico interregionale e
quali progetti invece ci sono per il nostro portale telematico.
Nel caso in cui l'Assessore Marguerettaz non potesse
rispondermi, aspetto la risposta dell'Assessore Pastoret.
Presidente
- La parola al Consigliere Frassy.
Frassy (CdL)
- Vorremmo alcuni chiarimenti sulla
deliberazione n. 169, quella che fa riferimento al passaggio delle
quote di "Vallée d'Aoste Structure" detenute dall'Amministrazione
regionale, a "Finaosta". Non sto a ripetere concetti che abbiamo
espresso durante la vicenda iniziata con la legge n. 10/2004 e poi
con una serie di atti amministrativi successivi, che, fra l'altro,
sono stati riassunti da una parte degli interventi che mi hanno
preceduto, ma noi non riusciamo a capire come sia impostata questa
deliberazione nelle sue partite finanziarie.
A seguito della legge n. 10/2004 la Giunta ha conferito un
mandato a "Finaosta" di perizia e stima degli immobili e "Finaosta"
incaricata in maniera onerosa per le casse regionali - la spesa
stanziata era intorno ai 500.000 euro se non ricordo male - ha
fatto tutta una serie di valutazioni a pezzi e sprazzi, ossia non
ha dato un pacchetto complessivo, ma via via che andava a definire
il valore degli immobili venivano perfezionati i contratti di
locazione. Non so se abbia terminato il lavoro che le era stato
commissionato o meno. Lei, Assessore, converrà che siamo in una
situazione di palese conflitto di interesse, perché "Finaosta" va
ad acquisire degli immobili che si è autovalutata. Lei mi dirà che
"Finaosta" è una fiduciaria dell'Amministrazione regionale, ma alla
fine "Finaosta" è quella che deve pagare all'Amministrazione
regionale il valore degli immobili che lei stessa ha valutato,
perciò mi chiedo com'è credibile un meccanismo del genere... vorrei
che l'Assessore mi ascoltasse per darmi delle risposte, perché le
domande sono precise: la valutazione dei beni che ha fatto
"Finaosta" è onerosa, se "Finaosta" fa una valutazione su dei beni
che poi si compera, forse quella valutazione dei beni se la poteva
fare l'Amministrazione regionale con l'Ufficio patrimoniale ed era
di parte, ma se non altro, era fatta da chi vendeva e non da chi
comprava. Normalmente la valutazione la fa chi vende e non chi
compra, ma questa è una legge di mercato, che forse in Valle
d'Aosta ha qualche difficoltà ad essere recepita.
La cosa paradossale in questa deliberazione di variazione di
bilancio - noi con la mano sinistra o destra... ce lo spiegherà
l'Assessore - mettiamo in entrata 17 milioni di euro, che è il
valore degli immobili fatto da "Finaosta" e con l'altra mano
facciamo uscire la stessa cifra e dove va la stessa cifra? Va a
"Finaosta" e perché? Perché voi scrivete in maniera molto sintetica
e io la pregherei di essere più preciso per spiegarci il senso di
questa sintesi, che viene costituito un fondo di dotazione a
"Finaosta" per gli interventi della gestione speciale. Mi sembra
che di fondi particolari per la gestione speciale ve ne siano
parecchi, vorremmo capire se è un fondo nuovo e, di conseguenza,
qual è la destinazione di tale fondo.
Avevamo a suo tempo presentato un disegno di legge sulla vicenda
del patrimonio immobiliare, la vostra risposta fu quella di
abrogare la legge sulla quale andavamo a fare le modifiche, poi
avete fatto in fretta una legge "pacioccata", che è stata poi
modificata dalla legge n. 10/2004. A distanza di oltre 3 anni la
vicenda del patrimonio immobiliare regionale è totalmente confusa,
nel senso che non vi sono certezze sui passaggi, non vi sono
certezze su quello che sarà il compimento di questo iter e non vi
sono neppure certezze su tale aspetto finanziario non di secondo
piano. La deliberazione n. 169 è una deliberazione che forse per
lei è chiara, perché è la sintesi forse di qualche centinaio di
pagine di analisi, per noi che la leggiamo è una deliberazione di 2
pagine che non ci dice nulla; le cifre in gioco mi sembra siano
sufficientemente significative per dedicarvi qualcosa che vada al
di là delle 2 pagine.
Alla luce della sua risposta, che ci auguriamo possa essere
soddisfacente, ci riserviamo pertanto un diritto di ulteriore
replica.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Credo che i dubbi e le perplessità
dei Consiglieri debbano trovare una giusta risposta, quindi
cercherò di spiegare questa deliberazione, che è una deliberazione
molto semplice. Capisco nel caso del Consigliere Bortot, che fa un
altro mestiere, nel suo caso, visto che lei è avvocato, credo che
il percorso sia più facile.
Abbiamo più deliberazioni che danno attuazione a una legge: la
legge del 2004, con la quale veniva autorizzato il Governo
regionale a conferire dei beni a una società pubblica, di nuova
istituzione o esistente. Per fare questo mestiere vi è un
passaggio, che è stato citato dal collega Frassy, dove il Governo
regionale ha incaricato "Finaosta" di fare delle perizie, che
devono essere asseverate presso il Tribunale, comunque devono avere
una validazione, devono corrispondere a criteri di oggettività, in
modo che questi beni, che sono di proprietà della Regione, siano
conferiti a una società. Il passaggio è in tali termini: la Regione
conferisce i suoi immobili a una società e in cambio riceve delle
azioni, quindi il timore di avere una corrispondenza fra quanto
dato e quanto ricevuto è coordinato...
(interruzione del Consigliere Frassy, fuori
microfono)
... e stia zitto, segua, Santo Signore! Sto dicendo che
conferiamo dei beni e in cambio abbiamo delle azioni, il
Consigliere Tibaldi non sa il francese, lei non sa l'italiano! Sto
dicendo una cosa diversa! Se si chiede a me di essere educato, si
deve dare la stessa educazione, quindi si parla e si ascolta,
chiaro? Ho detto: conferiamo dei beni immobili e in cambio abbiamo
delle azioni, queste quote sono di "Vallée d'Aoste Structure",
quindi al termine di tale passaggio abbiamo degli immobili in meno
e delle azioni in più.
La deliberazione che voi avete evidenziato si pone
successivamente a questo passaggio, ovvero è il momento in cui le
azioni dell'Amministrazione regionale vengono trasferite a
"Finaosta" e quindi la Regione si spossessa delle azioni che sono
in quel momento a lei intestate e le trasferisce alla "Finaosta" in
gestione speciale. È un'operazione che è stata fatta nelle società
degli impianti a fune, società che oggi sono in gestione speciale,
sono intestate a "Finaosta", ma non in gestione ordinaria, bensì in
gestione speciale. Questa deliberazione che vedete è pertanto una
deliberazione dove le azioni della Regione vengono trasferite a
"Finaosta". Il momento di definizione del valore non è questo:
questo è solo il trasferimento delle azioni, le azioni sono già il
frutto di una valutazione che c'è stata prima e, tanto per darvi le
indicazioni se volete prendere il momento dove viene valorizzato il
conferimento, dovete chiedere il verbale dell'Assemblea
straordinaria della "Vallée d'Aoste Structure" in cui la Regione
conferisce a "Vallée d'Aoste Structure" i suoi beni e in cambio
riceve delle azioni di "Vallée d'Aoste Structure". Questa
deliberazione è una deliberazione successiva, dove le azioni che la
Regione ha di "Vallée d'Aoste Structure" vengono date a
"Finaosta".
Vi do ancora un elemento: questa è un'operazione che è stata
fatta al fine di evitare che "Vallée d'Aoste Structure" avesse 2
soci: "Finaosta" in gestione speciale per il capitale sociale
esistente... e il capitale sociale aumentato in virtù del
conferimento. Non ho quindi nessun problema a dare al collega
Frassy le valutazioni, ma per avere il quadro preciso gli fornirò
il verbale dell'Assemblea straordinaria di "Vallée d'Aoste
Structure" che recepisce tutti i beni con le valutazioni del caso.
Questo percorso...
(interruzione del Consigliere Sandri, fuori
microfono)
... Consigliere Sandri, mi perdoni. In questo discorso vi
accomuna l'interesse sulla deliberazione n. 169, però avevo in
animo di dare una risposta al Consigliere Sandri. Dicevo: il
verbale dell'Assemblea straordinaria. Le faccio presente per
completezza che l'operazione viene fatta per gradi, perché i lotti
da conferire sono 5, abbiamo fatto il conferimento dei primi due e
del terzo e del quarto, quindi avete i passaggi sul primo, secondo,
terzo e quarto.
Per quanto attiene la richiesta del collega Venturella, questa
variazione è solo una variazione che evidenzia la riproposizione
dello stanziamento su tale progetto, che è il portale telematico,
inserito all'interno di un accordo quadro, il cui pagamento è 90%
risorse statali e 10% risorse della Regione, quindi tutta la logica
di questo portale è validata da un accordo di programma quadro
fatto con lo Stato e coordinato con i progetti nazionali e
interregionali. La deliberazione che abbiamo portato ripropone il
residuo di stanziamento del 2006 sul 2007, quindi quei 500mila euro
del 2006 chiediamo di poterli impegnare sul bilancio 2007 nella
logica del residuo di stanziamento.
Se vuole avere i giusti dettagli, l'accordo di programma quadro
(APQ) è il documento di riferimento per capire la strategia di
fondo che permette tale passaggio. Questo tipo di ragionamento
viene fatto con le altre Regioni, in particolare la Regione
Liguria, che è capofila in tale ambito, il portale telematico ha
una relazione con il portale della Regione, ma è costruito con una
sua logica ed è uno degli argomenti che cerchiamo di sviluppare,
perché, da un lato, ci sarebbero delle esigenze prettamente
turistiche e, dall'altro, è necessario creare una sintonia e non un
disordine rispetto alle modalità di proposizione dal punto di vista
telematico. Sarebbe poi interessante sull'articolo 116... ma su
questo se mi manda una "e-mail" a titolo di memoria, le faccio
avere tutto.
Presidente
- La parola al Consigliere Frassy.
Frassy (CdL)
- Caro Assessore alle finanze, abbiamo
capito perché non tornano mai i conti al casinò, perché se questa è
la filosofia con cui lei gestisce certe operazioni, non possono
tornare i conti! Intanto lei ci ha illustrato una deliberazione
diversa rispetto a quella che la Giunta ha votato, perché nel
deliberato non c'è il passaggio a cui lei ha fatto riferimento che
appartiene a un altro momento, in questa deliberazione la Giunta
non ha acquisito alcun tipo di azioni. In tale deliberazione si
legge:
"Delibera di approvare le seguenti variazioni in
aumento..."
e nella parte entrata, capitolo 10300, "Alienazioni
di titoli del debito pubblico e di titoli azionari"... questo vuol
dire che siamo nella fase successiva...
(interruzione dell'Assessore Marguerettaz, fuori
microfono)
... sto parlando della deliberazione e non della storia che è
nata dal 18 giugno 2004 in qua! Assessore, lei deve stare attento,
mi lasci finire, perché dà delle risposte non pertinenti e
interrompe in continuazione! Questa deliberazione si riferisce a un
fatto diverso.
L'Amministrazione regionale per scelta politica cede a
"Finaosta" 17.230.000 euro di quote inerenti "Vallée d'Aoste
Structure", che passa per l'equivalente nelle mani di "Finaosta"
gestione speciale e lei in maniera diligente dice ai suoi colleghi
di Giunta: "sono entrati 17 milioni di euro, che ne facciamo?". La
risposta la dà al rigo dopo:
"Spese per la costituzione del
fondo di dotazione di "Finaosta S.p.a." per gli interventi della
gestione speciale"
. Il "film" come è finito? È finito con
"Finaosta" che si trova ad avere 17.230.000 euro di quote a "Vallée
d'Aoste Structure" con quello che c'è dentro, tutti gli immobili
per le attività produttive, e la Regione che si trova senza le
quote di "Vallée d'Aoste Structure" e senza gli immobili
produttivi... e senza 17 milioni! Sfido che i conti non tornano al
casinò, se questa è la logica, non torneranno mai i conti!
Noi le domandiamo... e lei non ha risposto, le rifaccio la
domanda: qual è la filosofia che l'ha convinta di regalare a
"Finaosta", seppure in gestione speciale... oltre i 17 milioni...
considerata la capitalizzazione di "Finaosta", considerato che
nell'ultima finanziaria regionale lei ha sostenuto l'esigenza di
incamerare da "Finaosta" liquidità... qual è la logica di questa
operazione? Ha la bontà di spiegarci la logica politica? La logica
contabile è quella che è scritta, ma qual è la logica politica e
soprattutto a cosa serve questo fondo di dotazione? Serve per la
gestione degli immobili o serve per altro, o va a incrementare
altri fondi già esistenti? Lei ha il dovere di rispondere non di
divagare raccontando cosa è successo prima di questa deliberazione.
Per cortesia, ci risponda.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Se lei ha capito perché il casinò va
in un determinato modo, io capisco tante cose rispetto alla vostra
posizione politica...
(interruzione del Consigliere Frassy, fuori
microfono)
... mi auguro che lei non li gestisca mai, perché ho paura che,
se dovessi abbandonare questa cosa, la troverei con un'azione di
responsabilità per manifesta incapacità!
Presidente
- Consigliere Frassy, lasci intervenire
l'Assessore e poi potrà replicare!
Marguerettaz (UV)
- ... le mie capacità fortunatamente
non le deve valutare lei, perché se le valutasse lei, saremmo
rovinati! Mi sono permesso di costruire un percorso
amministrativo...
(interruzione del Consigliere Frassy, fuori
microfono)
... ma si vergogni lei che non riesce a capire delle operazioni
elementari! Mi sono permesso di fare un "excursus" per dare una
risposta a 3 Consiglieri che mi hanno richiesto delle informazioni
sulla deliberazione n. 169, sono partito dal conferimento per poter
chiarire il valore che è stato riconosciuto per il conferimento,
per arrivare al trasferimento delle azioni che sono riconducibili a
"Vallée d'Aoste Structure" in gestione speciale. Probabilmente le è
sfuggito che "Vallée d'Aoste Structure" è già una società
fortemente capitalizzata, totalmente in gestione speciale, quindi
oggi avevamo una società che era totalmente regionale, ma gestita
in gestione speciale e abbiamo fatto un'operazione elementare di
armonizzazione. Poteva essere in un modo o nell'altro, abbiamo
confermato la scelta fatta allora di costituire una società:
"Vallée d'Aoste Structure", in gestione speciale, lei forse
"dormiva sonni tranquilli", o non c'era e quando...
(nuova interruzione del Consigliere Frassy, fuori
microfono)
Presidente
- Consigliere Frassy, basta, lasci intervenire
l'Assessore! È questione di rispetto e di educazione! Poi replica o
interviene per fatto personale!
Marguerettaz (UV)
- ... ma certo, se lei dà dei giudizi
qualitativi, deve anche riceverne; d'altra parte, non ho detto che
lei aveva un sonno tormentato, ho detto: un sonno tranquillo. Ho
detto che quella società è nata così, ossia fin dall'inizio "Vallée
d'Aoste Structure" è stata costituita con dei fondi regionali dati
in gestione speciale, quindi abbiamo solo mantenuto una coerenza di
questo tipo. Lei poi è libero di dare tutti i giudizi del caso,
quindi può anche non aderire a questo discorso e dire che tutte le
azioni che abbiamo in gestione speciale devono essere in gestione
diretta. Sono scelte, abbiamo fatto una scelta diversa, ma l'unica
cosa che mi dispiace è che lei non riconosca la chiarezza del
percorso, dopodiché può essere giusto o sbagliato. Cercando di
smorzare i toni e rimanendo ognuno nel proprio compito, che è
quello di descrivere un percorso deliberativo, abbiamo dato
evidenza di un conferimento, dell'acquisizione di azioni e del
passaggio di queste azioni in gestione speciale, esattamente come
quelle che hanno visto la costituzione della società.
Presidente
- La parola al Consigliere Bortot.
Bortot (Arc-VA)
- Aspetto anch'io una risposta: "Vallée
d'Aoste Structure" cosa ne fa di questi beni? Ha solo una politica
di dismissioni, con quali strategie gestisce tali immobili e tali
strutture? Cosa fa? Il notaio o ha delle politiche per tali
strutture?
Presidente
- La parola al Consigliere Sandri.
Sandri (GV-DS-PSE)
- Mi permetto, Assessore, nella
speranza di non suscitare altrettanta veemente foga, come è stato
nei confronti del collega Frassy con cui lei prima mi ha confuso,
mi permetto di evidenziare come non mi abbia risposto alla domanda.
La ringrazio, perché mi invierà i dati dell'Assemblea straordinaria
della s.r.l. e anche le perizie che sono state asseverate in
Tribunale, ma credo che in questo caso tutte tali perizie avrebbero
dovuto essere valutate globalmente per capirne l'omogeneità,
l'attendibilità, dagli organismi tecnici della Giunta prima di
definirne il valore, perché la definizione del valore di queste
azioni - e lei ha spiegato abbastanza correttamente il passaggio
delle azioni da una parte all'altra - non è insignificante. Questi
giorni sul "Corriere della Sera" c'è il problema di questo Sig.
Coppola: uno dei cosiddetti "furbetti del quartierino", che proprio
sul passaggio da una società all'altra con valutazioni
differenziate ha costruito di tutto e di più, lì siamo nel
probabile illecito visto che è stato incarcerato e che le
valutazioni passavano da 1 milione a 7 milioni di euro nel giro di
qualche settimana e non credo che noi siamo in questo caso, ma è un
elemento fragile e delicato su cui si sarebbe dovuto tenere un
atteggiamento diverso, ma perché? Proprio per quello che diceva lei
adesso, ossia sono delle poste che alla fine, anche se sono delle
azioni, passano per il bilancio regionale e vengono affidate a
"Finaosta", che è braccio operativo, quindi è come se ce le avesse
ancora la Regione e qui non posso che riconoscere la correttezza
del suo operato, però una cosa è se le azioni in borsa valgono 2
euro, o 3 euro, o 4 euro. Da questo punto di vista, credo vi sia
stata mancanza di attenzione.
La ringrazio per i dati che vorrà fornirmi, ma la invito ad
utilizzare i prossimi mesi per affrontare tale tema seriamente,
perché questo ha delle incidenze e sulle poste messe a bilancio
della Regione, ma anche sugli affitti conseguenti, sui lavoratori,
sull'occupazione, sullo sviluppo delle imprese e tutta un'altra
serie di dati che lei conosce meglio di me. Non rimango soddisfatto
per una parte del suo intervento e mi riservo su questo punto di
fare iniziative in altre sedi, tipo la Commissione, o per i
prossimi Consigli.
Presidente
- Qualcun altro chiede la parola?
La parola al Consigliere Sandri.
Sandri (GV-DS-PSE)
- Avevo da fare delle domande sulla
deliberazione n. 170, che sono dei progetti di sviluppo a favore
dei sistemi turistici locali. Il Ministero delle attività
produttive ha versato nel 2006 tra altre la somma di 500mila euro
quale cofinanziamento a favore dei sistemi turistici locali per
progetti di sviluppo, sono delle leggi del vecchio "Governo Amato",
che comportano significative risorse per la Valle d'Aosta che non
vengono spese nel 2006 e vengono riportate nel 2007. Volevo capire
le motivazioni per cui nel 2006 non si era riusciti ad utilizzare
queste fonti per il turismo locale.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Nella concitazione rispetto alle
risposte precedenti non sono riuscito a chiarire l'operazione che
ho spiegato al collega Venturella. Questi sono fondi statali che
sono riconosciuti nell'ambito di un APQ, il cui finanziamento è il
90% statale e 10% dell'Amministrazione regionale, le regole di
contabilità pubblica permettono di creare il residuo di
stanziamento delle assegnazioni statali e quindi abbiamo chiesto di
riproporre nel 2007 le somme non spese nel 2006. L'accordo di
programma quadro quindi aveva una profondità che era superiore
rispetto a quella del 2006 e chiediamo di riallocarle sul 2007.
Presidente
- La parola al Consigliere Sandri.
Sandri (GV-DS-PSE)
- Solo per sapere se lo stesso
ragionamento valeva anche per i 2.236.750,47 euro dei fondi statali
per le politiche sociali o se in questo caso la mancata allocazione
nel 2006 e rinvio al 2007 avesse altre motivazioni.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Si riferisce a cosa? Alla 228?
L'operazione è simile perché questa è un'assegnazione giustamente
statale che è afferente al Fondo nazionale per le politiche
sociali, quindi rispetto a questo chiediamo lo stesso tipo di
assegnazione nel 2007 al fine di poter utilizzare. Ricordo che nel
2006 sono state assegnate con un decreto del Ministro della
solidarietà del 25 agosto 2006... quindi, rispetto a tale
ragionamento, quanto non utilizzato è stato trasferito nel 2007. Il
principio è lo stesso.
Presidente
- Se non vi sono altri interventi, il
Consiglio prende atto.
