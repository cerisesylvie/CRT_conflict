Classificazione
OPERE PUBBLICHE



Oggetto del Consiglio n. 866 del 18 novembre 2009 - Resoconto
OGGETTO N. 866/XIII - Interrogazione: "Situazione dei lavori
di somma urgenza eseguiti nel corso dell'anno 2009".
Interrogazione
Viste le iniziative presentate in questi mesi dal nostro
gruppo consiliare in merito al Piano annuale dei lavori pubblici
2009;
Tenuto conto delle recenti dichiarazioni dell'Assessore
sull'andamento del suddetto Piano lavori ed in particolare che nel
corso del 2009 sono stati eseguiti interventi per un totale di
circa 10 milioni di euro in somma urgenza;
i sottoscritti Consiglieri regionali
Interrogano
l'Assessore alle opere pubbliche, difesa del suolo e edilizia
residenziale pubblica affinché illustri:
1) quanti e quali sono stati gli eventi calamitosi che hanno
necessitato di interventi di somma urgenza;
2) a quale stato di avanzamento risultano ad oggi i lavori di
cui sopra;
3) quante imprese sono state aggiudicatarie di tali lavori,
con quali ribassi percentuali e per quali importi;
4) se ci sono state imprese che hanno effettuato nel corso
del 2009 più lavori di somma urgenza.
F.to: Chatrian - Bertin - Giuseppe Cerise - Louvin - Patrizia
Morelli
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci, M. le Président. I lavori
di somma urgenza riguardano situazioni eccezionali di pericolo che
obbligano l'Amministrazione ad intervenire, a prescindere da
qualsiasi previa negoziazione o copertura della spesa. L'articolo
15ter della legge regionale n. 12/1996: "Legge regionale in materia
di lavori pubblici", ha definito come somma urgenza
"i casi in
cui l'esecuzione dei lavori è determinata dalla necessità di
provvedere, anche mediante l'esecuzione di opere aventi carattere
definitivo, all'eliminazione di un pericolo per la pubblica
incolumità ovvero al ripristino o al mantenimento di un servizio
pubblico essenziale"
, specificando che deve trattarsi di
esecuzione di interventi conseguenti al verificarsi di eventi
imprevedibili e di natura calamitosa e questa specificazione va
fatta dai tecnici e dai funzionari. L'articolo 15 (Disciplina
dell'esecuzione di lavori pubblici), sempre della legge regionale
n. 12/1996, stabilisce al comma 5 che si può procedere in economia
indipendentemente dal limite di importo, vale a dire importo dei
lavori al netto d'IVA non superiore a 300.000 euro e dalle
tipologie di lavori specificamente previste per tale procedura
anche per l'esecuzione di interventi conseguenti al verificarsi di
eventi prevedibili e di natura calamitosa e in tal caso i lavori
dichiarati di somma urgenza sono oggetto di deroga rispetto a
qualsiasi atto autorizzativo o di assenso comune denominato. Per
quanto concerne l'individuazione del soggetto che deve eseguire
l'opera, l'articolo 15ter (Modalità di esecuzione e procedure di
affidamento), sempre della legge regionale n. 12, stabilisce che è
ammesso il ricorso diretto ad una determinata persona o impresa
sotto la responsabilità del funzionario preposto nei casi di somma
urgenza. Per questo motivo, in deroga ai principi generali del
regolamento di esecuzione dei lavori pubblici, quale la scelta del
contraente mediante gara di individuazione pubblica e la preventiva
copertura economica, il funzionario dell'Amministrazione che
interviene sul luogo caratterizzato dalla situazione di somma
urgenza deve provvedere: uno, ad ordinare l'immediata esecuzione
dei lavori reperendo uno o più soggetti idonei ad assicurare la
rimozione dello stato di somma urgenza e affidando loro, anche in
modo informale i lavori stessi; due, a redigere un verbale con
l'indicazione dello stato di somma urgenza, delle cause che lo
hanno provocato e dei lavori necessari per rimuoverlo; tre, a
compilare, entro dieci giorni dall'ordine di esecuzione dei lavori,
una perizia giustificativa degli stessi da trasmettere, unitamente
al verbale di somma urgenza, al dirigente o funzionario competente
dell'Amministrazione, che ha l'obbligo di regolarizzare la pratica
sotto il profilo amministrativo e conseguentemente quello relativo
alla copertura finanziaria.
Ricordo poi che l'articolo 14 (Pronto intervento) della legge
regionale n. 5/2001: "Organizzazione delle attività regionali di
protezione civile", ha precisato che
"i lavori finalizzati alla
tutela della pubblica comunità, al ripristino dei collegamenti
stradali, degli acquedotti, delle fognature o di altre opere
igieniche, alla costruzione di ricoveri provvisori per le persone
rimaste senza alloggio, alla fornitura di beni e servizi rivestono
carattere di somma e imperiosa urgenza e sono oggetto di deroga a
qualsiasi autorizzazione, nulla osta o atto di assenso comunque
denominato"
. La verifica della necessità di intervenire in
somma urgenza comporta che siano attentamente valutati i tempi di
un intervento, a seconda delle procedure ordinarie, in relazione al
possibile danno che potrebbe derivare dal ritardato intervento.
Per quanto riguarda la scelta dell'impresa che deve eseguire i
lavori dichiarati di somma urgenza, i tecnici dell'Assessorato si
basano su tre principi tutti di pari importanza. Il primo è quello
di capacità tecnica: mancando generalmente un progetto in una
procedura di somma urgenza conta molto il livello professionale
delle maestranze dell'impresa, che devono saper gestire con larga
autonomia l'intervento da realizzare. Non sono generalmente
interpellate quelle imprese che si sono dimostrate in altri
cantieri di scarsa affidabilità e competenza tecnica in relazione
all'intervento da realizzare, per carenza delle maestranze o per
assenza di una struttura tecnica qualificata poco collaborativa e
maggiormente propensa al contrasto e alla contrapposizione, oppure
scarsamente dotate di mezzi operativi necessari, ad esempio per
alcune tipologie che a noi sovente si presentano, ossia di lavoro
altamente specialistico, quali i lavori in parete, trivellazioni
per la realizzazione di ancoraggi, di pannelli paraneve e di
protezione delle frane, dove il numero di imprese qualificate e
idonee è molto ridotto.
Secondo elemento: la rotazione. Nei limiti della medesima
qualificazione tecnico-professionale, in generale sono interpellate
le imprese che nell'ultimo trimestre e quadrimestre non sono
risultate aggiudicatarie di lavori sia in somma urgenza, sia in
economia mediante le normali procedure di evidenza pubblica. Anche
in questo caso, fatti salvi i lavori altamente specialistici che
richiedono specifiche e particolari competenze.
Terzo elemento: la territorialità. Al fine di garantire la
massima tempestività di intervento, oltre che per la conoscenza dei
luoghi, gli interventi in somma urgenza sono affidati di norma ad
imprese del posto o che stanno lavorando in zona, purché idonee a
svolgere l'intervento richiesto sia da un punto di vista tecnico
che specialistico.
Sulla base di queste precisazioni, utili a chiarire il quadro
legislativo e operativo nel quale operano gli uffici e
l'Assessorato, rispetto al primo quesito, evidenzio che i dati si
riferiscono agli interventi realizzati in somma urgenza per
interventi calamitosi effettuati dalle strutture dell'Assessorato
da parte del Dipartimento viabilità, assetto idrogeologico e dei
bacini montani e dal Servizio opere idrauliche. Gli eventi
calamitosi che hanno determinato l'esigenza di intervento sono sia
quelli per i quali è stato dichiarato lo stato di eccezionale
calamità o avversità atmosferica con decreto del Presidente della
Regione, quali ad esempio la grandinata che ha interessato il
Comune di Hône, e la frana sulla strada regionale di Valgrisenche,
sia tutte quelle situazioni di pioggia intensa o oppure
ruscellamento a seguito della fusione della neve, che determinano
dissesti idrogeologici e per le quali non è stato emanato il
decreto. Nel corso del 2009 i tecnici hanno quindi rilevato 43
situazioni di pericolo contingente che avrebbero potuto coinvolgere
la popolazione.
Comunico che alla data del 13 novembre 2009, quindi 2-3 giorni
fa, sono stati avviati 57 interventi, per un totale di spesa pari a
13.158.157,64 euro, per i quali i tecnici hanno ritenuto necessario
intervenire a tutela della pubblica incolumità anche preventiva.
Fra questi interventi 14 si riferiscono a tre uniche situazioni
particolarmente significative, che tutti conosciamo e da sole
concorrono a circa il 65 per cento dell'intero ammontare dei 13
milioni: la prima è la mitigazione del rischio sulla strada
regionale n. 25 al chilometro 6.0.0. per Valgrisenche con cinque
imprese coinvolte e precisamente: Di Luboz, CSI, Colaianni, Sigea e
Geoinvest, per un importo complessivo di 4.367.000 euro; la seconda
è la realizzazione di un impianto paravalanghe di Plan de la Tour a
Valsavarenche, realizzato dall'impresa Colaianni per un importo
complessivo di spesa di 2.041.000 euro e la terza la realizzazione
di un impianto paravalanghe a Cogne dall'impresa Ecoval per un
importo complessivo di spesa di 2.124.000 euro. Voglio anche
comunicare con soddisfazione che questi ultimi due interventi sono
già stati ultimati e hanno già avuto il collaudo statico in data
del 12 novembre, questa è una cosa molto importante, in quanto non
si sapeva se si riusciva a porre in sicurezza due valanghe, che non
erano mai state censite, ma che hanno creato grandissimi danni.
Approfitto quindi per fare i complimenti alle strutture che sono
riuscite prima del prossimo inverno ad avere il collaudo statico
addirittura delle opere. Escludendo questi tre gruppi di opere,
l'importo medio degli altri 43 interventi, realizzati in somma
urgenza, ammonta a circa 107.000 l'uno.
Per ciò che concerne il secondo quesito, solo 9 interventi non
risultano ancora completati, per un ammontare complessivo di
4.524.534,72 euro tre di questi si riferiscono alle opere di
protezione della frana di Valgrisenche - sulla Strada Regionale 25
- di importo pari a 3.694.000; uno si riferisce ai sondaggi
relativi al movimento franoso del Mont La Saxe e tre a interventi
in conseguenza delle valanghe dello scorso inverno, mentre i
restanti sono stati attivati fra ottobre e novembre. Per tutti
questi interventi si prevede comunque la conclusione entro dicembre
2009.
Presidente
- ...bisogna essere più sintetici, perché se
si divaga... cerchiamo di essere concreti nelle risposte...
Viérin M. (SA-UdC-VdA)
- chiedo scusa Presidente ma per
dare i dati richiesti... per essere seri, bisognava che questa
interrogazione avesse una risposta scritta, altrimenti...
Per quanto concerne il terzo e il quarto quesito, in linea
generale sottolineo che alcuni interventi hanno visto la
contemporanea presenza di più ditte e che solo a 11 imprese è stato
affidato più di un intervento, mentre 31 imprese hanno avuto un
solo intervento.
Per quanto concerne il ribasso, di norma non viene richiesto e i
tecnici e i funzionari rilevano a tale proposito che, per poter
applicare un ribasso, l'impresa deve potersi basare su un computo
metrico dettagliato, cosa che per una somma urgenza vi è raramente,
poiché il progetto viene fatto man mano dal tecnico che segue
l'incarico. L'assenza di ribasso rispetto al prezziario regionale è
compensata dalla disponibilità delle imprese ad intervenire
immediatamente in condizioni altamente disagiate e ad operare in
qualsiasi condizione, compreso anche di notte. Nel settore viabile,
dove si è invece intervenuti in situazioni più definibili, è stato
anche richiesto un ribasso e, rispetto ai prezzi del prezziario,
questi ribassi oscillano dal 5 all'8 per cento.
Concludo evidenziando che la copertura finanziaria degli
interventi realizzati in somma urgenza è garantita per euro
1.348.000 a valere sui fondi per gli interventi di somma urgenza
ordinariamente prevista dal bilancio regionale, per euro 6.330.000
mediante prelievo dai fondi di riserva e per euro 3.035.767,32 a
valere sui fondi di bilancio regionale per l'annualità 2010, fondi
integrati.
Presidente
- Invito gli Assessori e anche gli altri ad
essere essenziali sia nel porre le domande, sia nel fare le
risposte, perché è chiaro che, se si divaga rispetto ai quesiti,
non si sta dentro i tempi; questo per rispetto di tutti coloro che
hanno diritto di parlare. Grazie.
La parole au Vice-président Chatrian.
Chatrian (VdAV-R)
- Grazie, Presidente. Non è semplice,
Assessore, prendere appunti, lei ha citato e ben dettagliato una
serie di numeri, di cifre e di imprese. Sinceramente ha speso più
della metà del suo tempo per portarci a conoscenza di commi,
articoli della legge n. 12/1996, quindi gli ultimi tre minuti ha
iniziato a rispondere ai punti n. 1 e n. 2. Anche se non conosciamo
tutte le leggi, cerchiamo comunque di addentrarvici e sinceramente
la nostra iniziativa andava a mirare e a fare un po' di chiarezza
da una parte economica e dall'altra di trasparenza... di
importanza. Lei ha dato una conferenza stampa, qualche settimana
fa, sul piano operativo dei lavori, citando cifre, ha parlato di
importi; non è oggi la sede, ma ha portato a conoscenza degli
organi di stampa, il suo operato. La nostra iniziativa mirava
proprio al fatto che, se da una parte le procedure normali
impegnano 25.000.000, 28.000.000, 30.000.000 di euro, dall'altra
oggi lei ci porta a conoscenza nel dettaglio che più di 13.000.000
di euro...
(interruzione dell'Assessore Marco Viérin, fuori
microfono)
Président
- ...pas d'interventions hors micro, sinon on
perd du temps! Collègue Chatrian, vous pouvez continuer...
Chatrian (VdAV-R)
- ...merci, M. le Président. Assessore,
se lei in conferenza stampa cita dei dati, io li prendo per buoni,
non ho la sua struttura per verificare, prendo per buona la sua
tabella, che dice:
"Interventi previsti dal piano operativo del
2009, 137 per un importo di 30.000.000 di euro"
, io stavo
facendo un confronto e me lo lasci fare. Questa è una sua tabella
da una parte, dall'altra 13.000.000 di euro in somma urgenza... si
è detto oggi, vicino ai 60 interventi da come ho potuto capire, di
cui più della metà sono interventi rilevanti, come lei ci ha ben
citato. La nostra iniziativa mirava a capire questo: dato che nella
sua lettura ci spiegava molto bene la procedura, ci spiegava la
legge n. 12, la deroga di procedura... Ecco, vorrei soffermarmi
sulla deroga di procedura: sono quasi 15.000.000 di euro, lei ci ha
citato 13.500.000 di euro, poi ci ha portato a conoscenza dei
parametri utilizzati: capacità tecnica, rotazione e territorialità,
parametri condivisibili totalmente.
Volevamo solo conoscere vista l'importanza, il peso economico e
finanziario di queste opere e soprattutto carta che canta, nero su
bianco, le opere che iniziano e terminano durante l'anno, quindi
quegli interventi eseguiti, quegli interventi reali, quegli
interventi che probabilmente anche le categorie si aspettano...
Purtroppo, la sua risposta è stata molto lunga dal punto di vista
amministrativo e tecnico e quindi non ha più potuto rispondere ai
punti n. 3 o n. 4, o quanto meno ho capito ben poco, perché i tempi
erano ristretti. Lei ci ha detto:
"solo 11 imprese hanno più di
un intervento"
, però 11 imprese è un numero importante, visto
che lei nei tre parametri ci ha parlato di rotazione! Ecco il punto
di domanda: momento di crisi? di difficoltà? bisogno di lavoro
reale e concreto? questo era il nostro punto di domanda
semplicissimo. Non abbiamo poi avuto risposta per il tempo a
disposizione riguardo i ribassi percentuali e gli avanzamenti dei
lavori.
Assessore, prendiamo i suoi dati, quindi non siamo né bugiardi,
né parliamo tanto per parlare, sulla sua tabella è scritto:
"nel
piano operativo annuale gli interventi per i quali sono iniziati i
lavori sono 103"
, lo ha scritto lei, ha portato lei, questi
dati in evidenza, in una conferenza stampa, prendiamoli per
buoni... non giochiamo per favore, stiamo parlando di cose
serie...
(nuova interruzione dell'Assessore Marco Viérin, fuori
microfono)
...mi lasci parlare, lei ha parlato prima... ecco perché avevamo
portato in Consiglio questa iniziativa: proprio per conoscere e per
mettere sul piatto della bilancia il peso della somma urgenza nei
confronti di un piano operativo annuale. Grazie.
