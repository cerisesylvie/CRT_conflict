Classificazione
AMBIENTE
Flora e fauna
CACCIA E PESCA



Oggetto del Consiglio n. 1973 del 2 novembre 2022 - Resoconto
OGGETTO N. 1973/XVI - Interrogazione: "Benefici derivanti
dalle limitazioni poste alla caccia al cinghiale".
Bertin (Presidente) -
Punto n. 7. Risponde l'assessore
Sapinet.
Sapinet (UV) -
Con l'iniziativa mi si chiede quali siano
i benefici che deriveranno dalla decisione di limitare la caccia al
cinghiale in una specifica circoscrizione o per un periodo
limitato.
A seguito dell'approvazione del decreto-legge n. 9 del 17
febbraio 2022, "Misure urgenti per arrestare la diffusione della
peste suina africana", nota come PSA, convertito in legge con
modificazioni 7 aprile 2022 dalla legge 29, le Regioni e le
Province autonome hanno predisposto i Piani regionali di interventi
urgenti - noti come PRIU - per la gestione, il controllo e
l'eradicazione della peste suina africana nei suini da allevamento
e nella specie cinghiale.
Per le Regioni indenni da PSA, come la Valle d'Aosta, il PRIU è
volto a ridurre il rischio d'introduzione dell'infezione e a
migliorare la gestione del cinghiale nel territorio di competenza
per facilitare l'applicazione delle misure previste in caso di
emergenza da PSA.
I Piani regionali devono quindi essere conformi al documento
tecnico del 21 aprile 2021 sulla gestione del cinghiale e peste
suina africana, elementi essenziali per la redazione di un piano di
gestione redatto dai Ministeri della salute, delle politiche
agricole alimentari e forestali e della transizione ecologica.
Il suddetto documento tecnico, tra le altre cose, prescrive un
maggior prelievo degli individui giovani e delle femmine e, tra gli
individui adulti, un maggior prelievo di femmine rispetto ai
maschi.
Tale indicazione deriva dal fatto che, se si vuole incidere
maggiormente sul contenimento di una popolazione selvatica, occorre
incentivare il prelievo delle femmine rispetto ai maschi,
ovviamente.
Ad esempio, ormai da diversi anni tale indirizzo gestionale è
applicato anche in Valle d'Aosta per i piani di prelievo della
specie cervo, che necessita di un forte contenimento in ragione
dell'impatto sul territorio.
Per quanto attiene al cinghiale, il citato documento tecnico
suggerisce l'adozione di piani di prelievo strutturati secondo la
seguente ripartizione: un 60% giovani e 40% adulti, dei quali un
35% maschi e un 65% femmine.
Tale indicazione dev'essere applicata al prelievo selettivo e,
per quanto possibile, alla tecnica della girata, considerata la
necessità di riequilibrare gli abbattimenti realizzati mediante la
braccata, tecnica che non consente di individuare agevolmente il
sesso ed età degli animali da abbattere, spesso sbilanciati a
favore della classe dei maschi adulti.
La nostra Regione ha proceduto all'approvazione del Piano
regionale di misure urgenti di prevenzione e contenimento della
diffusione della peste suina africana sul territorio regionale per
il periodo 2022-2024 con la deliberazione della Giunta regionale n.
337 del 28 marzo 2022, poi aggiornato con provvedimento
dirigenziale della struttura igiene e sanità pubblica veterinaria,
n. 3835, in data 29 giugno 2022, recependo le indicazioni tecniche
sopra richiamate; le stesse sono poi state riprese nel calendario
venatorio per la stagione di caccia 2022-2023 approvato con
delibera di Giunta regionale n. 876 del primo agosto 2022.
Alla luce di quanto sopra, si evidenzia che non vi sono
limitazioni nel numero di cinghiali da prelevare, ma esclusivamente
nella tipologia di animali.
Raggiunto il tetto dei maschi, i cacciatori devono indirizzare
il prelievo sulle femmine, ciò come già detto solo però nella
caccia con metodi selettivi, nella caccia in vagante e in braccata
non vige tale disposizione.
Per concludere, va detto che parlando di possibili benefici
questi si potranno vedere con il tempo, pur considerato evidente
che l'abbattimento di un numero superiore di esemplari femmine
dovrebbe portare a una diminuzione della popolazione.
Negli ultimi dieci anni, alcuni dati: i numeri degli
abbattimenti sono rimasti circa costanti, un 700 abbattimenti
l'anno, ma la popolazione generale non è diminuita, le nuove
disposizioni potrebbero quindi generare un'inversione di
tendenza.
Infine il dettaglio, ma ovviamente non banale: occorre ricordare
l'obbligo di sottostare alle norme e ai regolamenti nazionali,
quindi non vi è la possibilità di scegliere se aderire o meno alle
prescrizioni nazionali.
Si è poi sicuri, infine, che i cacciatori valdostani, tutti
esperti nella caccia di selezione, quindi nel riconoscimento delle
classi di età e di sesso, sapranno intervenire in maniera corretta
nei prelievi e contribuire fattivamente al raggiungimento degli
obiettivi del PIUR.
Presidente -
Per la replica, il consigliere Planaz.
Planaz (LEGA VDA) -
L'obiettivo di quest'interrogazione
era capire i motivi che portavano alla sospensione e alla chiusura
della caccia del maschio adulto del cinghiale in una determinata
circoscrizione, a seguito di tutte le problematiche che ha elencato
lei, che condividiamo tutti. É normale la difficoltà di contenere
certe specie, soprattutto in questo momento - ha anticipato tutto
lei nella sua illustrazione - in merito alle problematiche della
PSA, che fortunatamente che non riguardano la nostra Regione, ma
anche per il contenimento della specie riguardo ai danni legati
alle culture agricole e quant'altro.
A parte il fatto che oggi non si pone questo problema per quella
circoscrizione, perché la caccia è di nuovo aperta a questa
tipologia di animale, vorremmo capire il motivo per cui si è
sospesa la caccia, al di là della sua illustrazione che informa che
si è raggiunto il tetto massimo per questa specie; però di una sola
circoscrizione capire il motivo, perché se guardiamo la
circoscrizione 3, i Comuni che rientrano in questa circoscrizione
tra la 3 e la 4 - tanto per fare un esempio, ci sono il Comune di
Aosta e il Comune di Saint-Christophe - non riesco a capire perché
andare a sospendere la caccia di questo animale in quella
circoscrizione, quando sappiamo che in una notte i cinghiali
possono tranquillamente percorrere 10-15 chilometri e spostarsi da
un Comune all'altro, non vedo le ragioni di questa scelta.
È per quello che avevo fatto quest'iniziativa e, purtroppo, non
è che mi ha saputo rispondere neanche lei. Però bisognerebbe avere
più attenzione, soprattutto in questo momento, ricordiamo che fuori
dalla nostra Regione sono state investite molte risorse per pagare
i danni derivanti da questa PSA, che sta portando a molto
abbattimenti anche negli allevamenti.
È per questo motivo che in una situazione come questa, a seguito
anche di segnalazioni di molte aziende agricole dove si lamentano
ingenti danni alle culture, la sospensione della caccia...
soprattutto di una specifica parte di quest'animale, è anche
difficoltoso, anche lei ha rimarcato la professionalità dei nostri
cacciatori, non lo metto in dubbio, però identificare l'animale non
è sempre facile.
Solo per questo avevo fatto quest'iniziativa, non è nulla di
grave, però per capire il motivo per cui si è fatta questa
scelta.
