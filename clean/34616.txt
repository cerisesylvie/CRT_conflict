Classificazione
ASSISTENZA SOCIALE
Disabili
ENTI LOCALI
Comuni
Comunità montane - Unité des communes



Oggetto del Consiglio n. 2367 del 18 aprile 2012 - Resoconto
OGGETTO N. 2367/XIII - Interpellanza: "Predisposizione di un
piano di attività, di concerto con Comuni e Comunità montane, per
l'inserimento lavorativo delle persone con disabilità".
Interpellanza
Rilevate le enormi difficoltà che incontrano i lavoratori
invalidi civili non al 100% con il collocamento mirato a trovare
un'occupazione;
Rilevato, altresì, che le erogazioni delle pensioni o degli
assegni per coloro che ne hanno diritto sono insufficienti a
garantire un'esistenza dignitosa;
il sottoscritto Consigliere regionale
Interpella
l'Assessore competente per sapere se intenda:
1) verificare che tutti i posti nel pubblico e nel privato
riservati alle categorie protette siano regolarmente
occupati;
2) predisporre un piano di attività, di concerto con le
Comunità montane e coi Comuni, per rispondere anche a questo tipo
di emergenza lavorativa.
F.to: Donzel
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, i giornali di questi giorni ci impongono la
massima cautela nell'affrontare i temi del lavoro che coinvolgono
in modo grave ed allarmante tutta la società, non è più un problema
solo dei disoccupati e dei lavoratori dipendenti, ma anche di
artigiani ed altri, quindi cercherò nella maniera più sobria di
rappresentare questo problema. In una situazione come questa dove
la debolezza è diffusa, dove la crisi colpisce chiunque, tutti i
ceti sociali, annullando alcune diversità e creando una debolezza
generalizzata, parlare di lavoratori deboli sembra una tautologia,
ma fra i deboli ci sono anche i più deboli, quelli che a seguito di
problemi personali e di gravi incidenti hanno un'invalidità che non
consente loro di avere una rendita sufficiente per vivere e che si
rivolgono al mercato del lavoro con questo handicap aggiuntivo.
Esistono delle norme che prevedono di tutelare questi lavoratori.
Mi ha fatto piacere che noi abbiamo depositato 15 giorni fa questa
interpellanza e, domenica, su un quotidiano, ho letto che si stanno
attivando dei concorsi per alcune figure, ma il problema è più
diffuso e soprattutto - sappiamo che c'è una commissione che si sta
impegnando su questo tema - è difficile rispondere a quel bisogno
diffuso che c'è di lavoro.
Bisogna trovare il modo che persone con disabilità che figurano
nel collocamento e che dopo anni non trovano nessuna risposta...e
lei, Presidente, ha fatto bene con la commissione andare a
verificare quelli che rifiutavano questi posti, ma ci sono quelli
che la chiamata non l'hanno mai avuta...allora, per queste persone,
se c'è qualche risorsa...visto che ad esempio nei lavori
socialmente utili esistono delle risorse, facciamo un ragionamento
che veda la possibilità di predisporre una serie di lavori per
coinvolgere questi soggetti. Che siano anche lavori dove uno magari
lavora per tre-quattro mesi, ma uscire da quella condizione di
dimenticanza e di abbandono in una lista che però non dà mai una
risposta è delicato e difficile! Questo è l'appello che lanciamo, e
speriamo che venga una risposta in questo senso.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Ringrazio il collega
Donzel per aver voluto illustrare le finalità con cui è stata
presentata questa interpellanza; in effetti condivido le
preoccupazioni che oggi interessano queste persone, le quali, già
per loro conto, hanno una serie di problemi che si aggravano con la
situazione attuale, difficile per tutti.
Venendo alle risposte puntuali, la prima domanda chiede di
"verificare che tutti i posti nel pubblico e nel privato
riservati alle categorie protette siano regolarmente occupati"
:
la situazione dell'occupazione dei lavoratori invalidi è
costantemente monitorata dal Centro per il diritto al lavoro dei
disabili e degli svantaggiati del Dipartimento politiche del lavoro
e formazione. Questo centro, che è molto attivo, ben organizzato e
sotto questo aspetto fa un grande lavoro, riceve dai datori di
lavoro le comunicazioni previste per legge e provvede ai relativi
controlli dove risultino delle scoperture al collocamento
obbligatorio dei soggetti iscritti nell'elenco dei disabili,
mediante la stipulazione con i datori di lavoro di apposite
convenzioni previste dalla legge n. 68/1999 recante: "Norme per il
diritto al lavoro dei disabili", che regola i tempi e le modalità
delle assunzioni che gli stessi datori di lavoro si impegnano ad
effettuare in ottemperanza all'obbligo di inserimento e di
integrazione lavorativa delle persone disabili. Il centro inoltre
fornisce un servizio mirato e personalizzato di incontro fra
domanda e offerta di lavoro e gestisce gli incentivi economici per
l'assunzione delle persone in situazione di disagio sociale,
previsti per il piano triennale delle politiche del lavoro.
Rispetto ai circa 600 iscritti nell'elenco dei disabili nel 2011,
ci sono state 41 assunzioni complessive fra imprese pubbliche e
private, 11 proroghe di contratti a termine, 19 trasformazioni di
contratto da tempo determinato a tempo indeterminato e 13 casi in
cui il personale assunto è stato riconosciuto disabile e
conteggiato nella quota di riserva. Su questo aspetto tornerò poi,
perché questo in alcuni ambiti sta diventando un problema. Al mese
di febbraio scorso risultano 54 posti scoperti nel settore
pubblico, di cui 47 sono oggetto di apposite convenzioni tuttora in
essere, 6 non hanno ancora una convenzione e 1 posto è in attesa
del bando di concorso da parte dell'ente interessato; 84 i posti
scoperti nel settore privato, 47 hanno fatto oggetto di apposite
convenzioni, per i restanti 37 posti non è ancora stata stipulata
la convenzione, ma il centro per i diritti del lavoro dei disabili
di cui parlavamo ha già intrapreso con le imprese interessate i
contatti per la definizione delle relative convenzioni, al fine di
garantire nel modo più celere e tempestivo l'assolvimento degli
obblighi previsti.
Per quanto riguarda il secondo punto:
"predisporre un piano
di attività, di concerto con le Comunità montane e coi Comuni, per
rispondere anche a questo tipo di emergenza lavorativa"
, il
Centro per il diritto al lavoro dei disabili provvede ai controlli
della situazione comunicata dai datori di lavoro, anche
richiedendo, se del caso, l'intervento dell'Ispettorato del lavoro
per la verifica di queste situazioni. La logica seguita è sempre
stata quella della collaborazione e non quella delle sanzioni, al
fine dell'individuazione dei posti di lavoro effettivi e
soprattutto l'individuazione dei posti di lavoro adeguati alle
diverse situazioni di questi lavoratori, tenuto conto che il
livello di occupabilità dei lavori iscritti al collocamento mirato
è particolarmente basso, in ragione dell'età, del titolo di studio
e della forte componente di persone con elevata percentuale di
invalidità. Questo è un dato molto problematico, perché soprattutto
quelli che hanno invalidità alte hanno l'esigenza di inserirsi
quasi con un tutor ed il problema per l'ambito lavorativo si pone,
tranne i casi che si evidenziano nel pubblico, mentre nel privato è
difficile inserire.
Il nostro impegno continuerà ad essere indirizzato alla
sollecitazione dei datori di lavoro pubblici e privati ad assolvere
puntualmente agli obblighi di legge ed a migliorare le azioni di
orientamento, formazione, incontro, domanda e offerta per favorire
l'integrazione lavorativa. La predisposizione di piani delle
attività con gli enti locali non è al momento prevista, ma è uno
spunto che sarà tenuto in considerazione nell'ambito
dell'aggiornamento del piano delle politiche del lavoro, che
presenteremo a breve.
Sottolineo due aspetti. Il primo riguarda gli incontri che ci
sono stati in particolare con i Comuni e le Comunità montane per
esaminare un aspetto che riguarda le persone, soprattutto donne,
che fanno l'assistenza agli anziani. In questo settore, dopo un
certo numero di anni, ci sono persone che vengono dichiarate non
più idonee a svolgere quel tipo di lavoro, proprio perché ci sono
persone allettate e che devono essere sollevate; quindi ci sono
seri problemi a tenere conto di queste persone, su cui stiamo
lavorando, per cercare di inserirle in un altro ambito tenendo
conto che, se rimangono lì, io ho del personale e quindi non posso
sostituirle, ma al contempo non ho le persone che mi fanno il
servizio richiesto...questo è un problema serio, perché le comunità
sono diffuse su tutto il territorio e stiamo ragionando su come
individuare figure diverse, ad esempio figure da riciclare
nell'ambito dei castelli e dell'assistenza, ma che non comporti un
impegno fisico, perché qui bisogna intervenire direttamente. Tutto
questo per dare ancora una possibilità di lavoro a queste persone
che sono tante. L'altro problema è con i Comuni con i quali c'era
stata nel tempo una piccola diatriba, nel senso che conteggiavano
automaticamente le sopravvenute invalidità come assolvimento
all'obbligo, creando qualche problema. Questo è stato chiarito e
adesso stanno facendo, secondo l'obbligo, l'assunzione di quelle
persone che hanno un'invalidità e le utilizzano in modo diverso
all'interno del proprio lavoro. Su questo tema l'unica cosa che
posso assicurare al collega Donzel è che c'è una forte attenzione,
per cercare di trovare delle soluzioni. Più che fare dei piani,
adesso ne parleremo nell'ambito delle politiche del lavoro, è
quello di individuare zona per zona, anche perché, altro punto, se
ho un disabile che abita a Courmayeur e c'è il posto a Gressoney,
non posso prendere il disabile e mandarlo a Gressoney, ma devo fare
un discorso territoriale, altrimenti, invece di risolvere un
problema, ne creo un altro! È un problema anche per le famiglie
dove di solito vi sono persone anziane che non possono seguirle,
tanto che nel centro di assistenza per le persone che hanno un
grado di invalidità elevato questo sta diventando un punto nodale,
anche per le politiche sociali che si stanno trattando.
Quindi confermo la massima disponibilità a seguire questo schema
di lavoro che sta dando dei risultati, ma che è ancora
insufficiente a garantire il lavoro a tutte le persone oggi
iscritte nella lista degli invalidi.
Presidente
- La parola al Consigliere Donzel.
Donzel (PD)
- Intanto ringrazio il Presidente per aver
colto la sollecitazione in positivo dell'interpellanza e non in
maniera unilateralmente critica.
I dati che ci arrivano sicuramente fanno capire come sia
puntualmente verificata ogni piccola situazione in Valle d'Aosta e
come comunque vada continuamente portato avanti quello sforzo di
riuscire a dare totale copertura, perché di fronte a 500 persone
che rimangono escluse, il fatto che questo lavoro di coinvolgimento
del settore privato, che comunque ha dei settori scoperti...è un
lavoro che va fatto con la dovuta perizia, perché sappiamo che non
bisogna solo risolverlo in termini numerici, perché se queste
persone sono messe in condizione di non operare correttamente,
abbiamo un effetto boomerang. Però il problema c'è, e visto che lei
è stato così cortese da esplicitare anche alcune considerazioni che
andavano al di là di questa problematica, l'idea che abbiamo
inserito parlando di Comuni e Comunità montane, era proprio di
caratterizzare territorialmente. Forse la parola "piano", come lei
ha rilevato, ha una visione troppo di
grandeur
della cosa,
ma l'idea di lavorare in termini territoriali la collegavo all'idea
di far partire alcuni cantieri di lavori socialmente utili dove si
tenesse conto delle figure dei disabili, e quindi andando con
soluzioni mirate territoriali, perché le 400 persone che, anche
andando a coprire i posti disponibili, rimangono in questa
condizione di iscrizione senza entrare neanche per qualche mese
nella condizione lavorativa, vivono una condizione di marginalità
sociale.
È chiaro che non la risposta...sono cosciente che loro si
aspettano un lavoro duraturo nel tempo, ma anche pochi mesi di
reinserimento in ambito lavorativo e di uscire dalla condizione
delle quattro mura in cui sono chiusi, è una cosa che dobbiamo
immaginare con più umiltà. Parlo anche per la mia componente
politica, che ha sempre immaginato il posto di lavoro a tempo
indeterminato come unica soluzione possibile. Ma in tempi così
difficili, per non abbandonare delle persone nella loro dimensione
individuale, questa è la strada.
Visto che lei ha citato la questione degli anziani e di come è
difficile riconvertire alcuni lavoratori in quei settori,
sottolineo come sia importante verificare, perché già abbiamo fatto
un importante passo avanti con una legge regionale che consente a
livello familiare di gestire, ma suggerisco un attimo di attenzione
là dove abbiamo messo delle soglie di reddito, che finiscono per
essere limitative dell'applicazione di questa norma. Non è una
critica, è un ragionamento fatto in questa sede, e sottolineo
questo, perché questo potrebbe sbloccare alcune situazioni: persone
che potrebbero ritirarsi da una condizione di lavoro difficile che
non riescono più a fare, ma che a casa potrebbero fare, e tuttavia
hanno un limite di reddito che non consente poi di versare i
contributi e fare questa cosa...ve lo suggerisco. Grazie.
