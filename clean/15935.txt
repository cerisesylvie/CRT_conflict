Classificazione
AGRICOLTURA


Resoconto integrale del dibattito dell'aula
Oggetto del Consiglio n. 2268 del 18 novembre 1996 - Resoconto
SEDUTA POMERIDIANA DEL 18 NOVEMBRE 1996
OGGETTO N. 2268/X Disegno di legge: "Costituzione di un fondo di
rotazione per la realizzazione di opere di miglioramento fondiario
in agricoltura".
Articolo 1 (Costituzione di un fondo di rotazione)
1. La Giunta regionale è autorizzata a costituire un fondo di
rotazione per la concessione di mutui per la realizzazione di opere
di miglioramento fondiario come definite dalle vigenti norme
comunitarie, nazionali e regionali.
2. Le opere di miglioramento fondiario finanziate ai sensi della
presente legge devono contribuire al perfezionamento
dell'ordinamento produttivo già esistente delle aziende agricole
operanti nell'ambito di comprensori rurali.
3. Sono finanziabili con il fondo di rotazione di cui alla
presente legge le opere di miglioramento fondiario previste dalla
legge regionale 6 luglio 1984, n. 30 (Interventi regionali in
materia di agricoltura), e successive modificazioni, per le quali è
ammessa la concessione di mutui ai sensi dell'articolo 4, comma 2,
lett. c), della legge stessa.
Articolo 2 (Obiettivi)
1. L'esecuzione, la manutenzione e l'esercizio delle opere di
miglioramento fondiario sono finalizzati al perseguimento dei
seguenti obiettivi:
a) riduzione dei costi di produzione delle aziende agricole;
b) diversificazione delle produzioni verso prodotti non
eccedentari e valorizzazione qualitativa delle produzioni
agricole;
c) miglioramento delle condizioni di vita e di lavoro degli
operatori agricoli nonché delle condizioni igieniche e di benessere
degli animali;
d) conservazione, tutela e miglioramento dell'ambiente e dello
spazio rurale;
e) conservazione di un minimo indispensabile di popolazione
permanente nelle aree agricole di montagna;
f) promozione dell'attività agricola e agrituristica secondo le
vigenti norme di settore.
Articolo 3 (Beneficiari)
1. I mutui di cui all'articolo 1 possono essere concessi ai
proprietari di aziende agricole singoli o associati, alle
cooperative agricole, ai consorzi di miglioramento fondiario
riconosciuti ai sensi del regio decreto 13 febbraio 1933, n. 215
(Nuove norme per la bonifica integrale), alle associazioni di
produttori agricoli, alle consorterie ed ai comuni. Nell'ambito di
tali categorie di beneficiari sono considerati prioritari gli
investimenti a favore delle aziende agricole il cui titolare
eserciti l'attività agricola a titolo principale ai sensi delle
vigenti norme comunitarie.
2. Allo scopo di salvaguardare il patrimonio edilizio rurale
esistente i mutui possono essere concessi anche ai soggetti
individuati nell'articolo 6, comma 5, della legge regionale 30/84,
e successive modificazioni, nonché agli operatori agrituristici
come definiti dalla legge regionale 24 luglio 1995, n. 27
(Interventi a favore dell'agriturismo).
Articolo 4 (Approvazione della convenzione per la gestione del
fondo)
1. La Giunta regionale stipula con la Finaosta S.p.A. apposita
convenzione per la costituzione e la gestione del fondo di
rotazione.
2. La convenzione deve prevedere l'obbligo da parte della
Finaosta S.p.A. di trasmettere alle strutture regionali competenti
in materia di finanze e di agricoltura le situazioni semestrali del
conto corrente intestato al fondo, complete di ogni informazione
prevista dalla convenzione di cui al comma 1.
3. Al conto consuntivo della Regione, per ciascun esercizio
finanziario, deve essere allegato il rendiconto sulla gestione del
fondo di rotazione, al 31 dicembre di ogni anno.
Articolo 5 (Deliberazione dei finanziamenti)
1. Le domande di mutuo, dopo l'istruttoria compiuta dalla
struttura regionale competente in materia di agricoltura sulla base
dei criteri generali, delle condizioni e delle procedure di cui
agli articoli 2 e 3 della legge regionale 30/84, e successive
modificazioni, e nel rispetto, per quanto riguarda le iniziative
agrituristiche, della legge regionale 27/95, sono sottoposte
all'approvazione della Giunta regionale che delibera sui
finanziamenti da concedere, stabilendone gli importi con
conseguente autorizzazione delle relative operazioni, salvo
accettazione da parte della Finaosta S.p.A. sulla base delle
garanzie offerte.
2. Ai mutui previsti dalla presente legge sono applicabili gli
articolo 4, 5, 6, 7 e 9 del regolamento regionale 16 agosto 1994,
n. 7 (Regolamento di applicazione della legge regionale 6 luglio
1984, n. 30 (Interventi regionali in materia di agricoltura) e
successive modificazioni).
Articolo 6 (Controlli tecnici, contabili e amministrativi)
1. La struttura regionale competente in materia di agricoltura
provvede ai controlli sugli investimenti oggetto del finanziamento
nonché sulla regolare destinazione dei fondi; a tale scopo i
mutuatari devono consentire qualsiasi controllo richiesto.
2. I rapporti con la Finaosta S.p.A. per la gestione del fondo
costituito con la presente legge sono tenuti dalla struttura
regionale competente in materia di finanze.
Articolo 7 (Durata del mutuo)
1. La durata del mutuo è ripartita in due periodi:
a) un periodo di preammortamento della durata massima di
trentasei mesi, con decorrenza dalla data della prima erogazione,
nel corso del quale il mutuatario è tenuto a corrispondere un
interesse calcolato secondo le modalità di cui all'articolo 8;
b) un periodo di ammortamento della durata di anni quindici
decorrenti dalla data dell'erogazione a saldo del mutuo. In tale
periodo il mutuatario è tenuto a corrispondere trenta semestralità
posticipate, comprensive di interessi e di restituzione del
capitale.
2. Il beneficiario deve provvedere a definire il contratto di
mutuo al massimo entro un anno dal ricevimento dell'autorizzazione
rilasciata dalla struttura regionale competente in materia di
agricoltura.
3. Qualora alla scadenza del periodo di preammortamento previsto
dal comma 1, lett. a), l'investimento autorizzato non sia stato
realizzato nella sua totalità, la spesa ammessa è ridotta ad un
importo pari a quello delle opere eseguite alla data di scadenza
del termine stesso, con conseguente inizio del periodo di
ammortamento del mutuo. Nella predetta ipotesi, le somme non
erogate sono oggetto di revoca. Tale procedura può essere adottata
esclusivamente nel caso in cui le opere realizzate siano, sotto il
profilo tecnico-operativo, comunque in grado di assicurare l'avvio
del perfezionamento dell'ordinamento produttivo.
4. Qualora alla scadenza del periodo di preammortamento le opere
autorizzate non risultino ultimate e non soddisfino le condizioni
di cui al comma 3, il beneficiario deve restituire il mutuo
concesso maggiorato del venti per cento.
Articolo 8 (Tasso d'interesse)
1. Il tasso d'interesse a carico dei mutuatari è fisso per tutta
la durata del mutuo ed è pari al quaranta per cento del tasso di
riferimento per il credito agrario di miglioramento in vigore alla
data della stipulazione del contratto di mutuo. L'Amministrazione
regionale si impegna a modulare l'abbuono di interesse in misura
tale che l'equivalente sovvenzione in valore attuale non risulti
superiore alle percentuali previste dalla normativa comunitaria
vigente per analoghe tipologie di intervento.
Articolo 9 (Garanzie)
1. La concessione del mutuo comporta l'acquisizione di ipoteca o
di altre forme di garanzia ritenute congrue da parte della Finaosta
S.p.A.
Articolo 10 (Vincoli e sanzioni)
1. Per le opere oggetto delle provvidenze previste dalla
presente legge non si può, per l'intera durata del mutuo, mutare la
destinazione per la quale viene concesso il finanziamento, ad
eccezione di quanto stabilito dall'articolo 17 della legge
regionale 27/95.
2. I beni interessati alle opere di miglioramento fondiario
oggetto dei mutui possono essere ceduti a titolo gratuito o
oneroso, per tutta la durata del mutuo, soltanto ai soggetti che
siano in possesso dei requisiti per beneficiare dei mutui.
3. In presenza di una variazione del vincolo di destinazione
relativa ad una quota parziale delle opere finanziate, a condizione
che tale variazione non pregiudichi la razionalità complessiva
dell'investimento, si procede, previo parere della struttura
regionale competente in materia di agricoltura, alla richiesta di
restituzione parziale anticipata del capitale residuo nella misura
determinata dalla struttura stessa, oltre ad una maggiorazione del
venti per cento della somma da rimborsare.
4. La violazione totale degli obblighi di cui ai commi 1 e 2
comporta la restituzione del capitale residuo, esistente alla data
dell'avvenuta violazione, oltre al versamento di una maggiorazione
del venti per cento del capitale residuo stesso.
5. Nell'ipotesi di cause di forza maggiore, nonché quando
sussistano gravi, sopravvenuti e documentati motivi che impediscano
la prosecuzione dell'attività agricola o agrituristica per cause
indipendenti dalla volontà del mutuatario, la Giunta regionale può
autorizzare deroghe al sistema sanzionatorio previsto nei commi 3 e
4.
Articolo 11 (Estinzione anticipata)
1. I mutuatari possono estinguere anticipatamente i mutui, con
le modalità ed i criteri stabiliti nella convenzione di cui
all'articolo 4.
2. L'avvenuta estinzione anticipata del mutuo non comporta
l'abolizione dei vincoli di destinazione, per le cui violazioni
saranno comunque applicabili le disposizioni di cui all'articolo
10.
3. Nella sola ipotesi di successione, gli eredi che non
intendano proseguire nell'attività hanno facoltà di estinguere
anticipatamente il mutuo, previa restituzione del solo capitale
residuo. L'estinzione del mutuo, in tal caso, determina la
soppressione del vincolo di destinazione.
Articolo 12 (Finanziamento del fondo di rotazione)
1. Il fondo di rotazione previsto dalla presente legge è
alimentato per gli anni 1997 e seguenti:
a) dallo stanziamento iniziale nonché dagli appositi
stanziamenti annuali di bilancio approvati dal Consiglio
regionale;
b) dal provento di eventuali mutui o prestiti obbligazionari a
medio o a lungo termine contratti a tale scopo;
c) dal pagamento, anche anticipato, delle semestralità di
ammortamento dovute dai mutuatari;
d) dagli interessi sui mutui concessi maturati nel periodo di
preammortamento;
e) dagli interessi maturati sulle giacenze del fondo di
rotazione.
2. Al fondo di rotazione sono addebitati gli oneri fiscali
derivanti dalla stipulazione dei contratti di mutuo, nonché il
costo dei servizi prestati dalla Finaosta S.p.A., gestore del
fondo.
Articolo 13 (Disposizioni finanziarie)
1. Alla copertura degli oneri previsti dalla presente legge,
quantificati in lire 3.000.000.000 per l'anno 1996, lire
3.000.000.000 per l'anno 1997 e lire 5.000.000.000 per l'anno 1998,
che gravano sul capitolo di nuova istituzione del bilancio di
previsione per l'anno in corso e di quello pluriennale 1996/1998,
si provvede mediante utilizzo dello specifico accantonamento, sul
capitolo 69020, previsto al punto B.1.1.3 (Costituzione del fondo
di rotazione per fabbricati rurali) dell'allegato n. 1 dei bilanci
stessi.
Articolo 14 (Variazioni di bilancio)
1. Alla parte spesa del bilancio di previsione per l'anno 1996 e
pluriennale per gli anni 1996/1998 sono apportate le seguenti
variazioni in termini di competenza e, per l'anno 1996, anche in
termini di cassa:
a) in diminuzione:
cap. 69020 "Fondo globale per il finanziamento di spese di
investimento"
anno 1996 lire 3.000.000.000
anno 1997 lire 3.000.000.000
anno 1998 lire 5.000.000.000;
b) in aumento:
programma regionale: 2.2.2.01
codificazione: 2.1.2.6.4.3.10.10
cap. 41490 (di nuova istituzione)
"Costituzione di un fondo di rotazione per la realizzazione di
opere di miglioramento fondiario in agricoltura"
anno 1996 lire 3.000.000.000
anno 1997 lire 3.000.000.000
anno 1998 lire 5.000.000.000.
Articolo 15 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Président La parole au rapporteur, Conseiller Bionaz.
Bionaz (UV) Una delle risorse della nostra regione che occorre
maggiormente salvaguardare è l'agricoltura. L'imprenditore agricolo
ora più che mai, per inserirsi nel mondo del mercato, deve essere
in grado di combinare al meglio i tre fattori della produzione:
terra, capitale e lavoro, tendendo a ridurre i costi unitari di
produzione e ad aumentare la produttività del lavoro agricolo.
Lo sviluppo tecnico e l'esigenza di attuare nuovi processi di
trasformazione aziendale fanno sì che l'imprenditore agricolo abbia
una enorme necessità di capitali da investire.
E' evidente che non sempre tali capitali sono reperibili
nell'ambito aziendale, per cui, nell'intento di favorire il
processo di miglioramento dell'efficienza a livello strutturale e
infrastrutturale, obiettivo di politica agraria di primaria
importanza, occorre intervenire. L'intervento proposto riguarda le
opere di miglioramento fondiario che, pur interessando direttamente
il fattore terra, sono determinanti per l'intero ciclo produttivo e
organizzativo.
Occorre precisare che attualmente esistono già interventi
regionali in materia di credito agrario; nel settore di
miglioramento fondiario, la cui fonte principale è costituita dalla
legge regionale 6 luglio '84, n. 30, successivamente modificata e
integrata. La legge 30/84 in particolare autorizza la concessione
di mutui agevolati della durata di 15 anni, più due di
preammortamento, per l'esecuzione di tutta una serie di opere di
miglioramento fondiario.
La regione interviene concedendo un concorso sugli interessi
pari alla differenza fra il tasso di riferimento e i tassi minimi
agevolati a carico dei beneficiari.
L'erogazione delle previdenze di cui sopra ha permesso in
particolare la costruzione, sistemazione e ammodernamento di
fabbricati rurali a servizio di aziende, alpeggi e mayen.
Pur raggiungendo l'obiettivo di migliorare l'efficienza
aziendale nel settore agricolo, il metodo sinora utilizzato risulta
particolarmente oneroso.
A partire dal 1985 e per assicurare il concorso sugli interessi
per i mutui sinora autorizzati, il costo a carico della regione
ammonta a oltre 130 miliardi.
Con il sistema in vigore il potere di spesa delle regioni viene
vincolato per 17 anni dalla data di autorizzazione del mutuo,
generando una spirale di crescita finanziaria molto impegnativa. La
ricerca di nuove soluzioni di finanziamento per questo tipo di
investimento ha portato la proposta di costituire un fondo di
rotazione regionale, gestito dalla Finaosta, che prevede
automatismi in grado di alimentare la ricostituzione dei fondi.
La regione con il contributo delle rate di ammortamento potrà
ricostituire il capitale iniziale, assicurando continuità negli
interventi senza gravare sui capitoli di spesa dei futuri
bilanci.
Le attuali procedure di ammissione e di istruttoria, unite
all'affidamento della gestione del fondo di rotazione alla
Finaosta, che verrà regolato da una apposita convenzione,
consentiranno una semplificazione procedurale delle operazioni
creditizie, assicurando un migliore rapporto con gli utenti.
Abbiamo tutti la legge sotto mano, penso che non sia il caso di
stare ad illustrare punto per punto, c'è la disponibilità
dell'Assessore a chiarire eventuali domande; ringrazio solo
l'Assessore per aver portato questo, che è un documento molto
importante.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Per ringraziare il relatore e per aggiungere molto
sinteticamente alcune considerazioni.
Credo che siano chiare a tutto il Consiglio le finalità di
questa iniziativa, il meccanismo dei fondi di rotazione consentirà
vantaggi evidenti per il bilancio regionale, liberandolo da
appesantimenti che di anno in anno si producevano con il
finanziamento di questi mutui con il meccanismo dell'abbattimento
con contributo del tasso di interesse.
Il disegno di legge ha avuto il parere unanime della II e III
commissione, credo quindi che possa essere votato dal
Consiglio.
Président La discussion générale est ouverte. Quelqu'un demande
la parole? On peut passer à l'examen du projet de loi.
Article 1er, les conseillers sont invités à voter:
Presenti, votanti e favorevoli: 27
Président Article 2, les conseillers sont invités à voter:
Presenti, votanti e favorevoli: 27
Presidente Articolo 3:
Presenti, votanti e favorevoli: 27
Presidente Articolo 4:
Presenti, votanti e favorevoli: 27
Presidente Articolo 5:
Presenti, votanti e favorevoli: 27
Presidente Articolo 6:
Presenti, votanti e favorevoli: 27
Presidente Articolo 7:
Presenti, votanti e favorevoli: 27
Presidente Articolo 8:
Presenti, votanti e favorevoli: 27
Presidente Articolo 9:
Presenti, votanti e favorevoli: 27
Presidente Articolo 10:
Presenti, votanti e favorevoli: 27
Presidente Articolo 11:
Presenti, votanti e favorevoli: 27
Presidente Articolo 12:
Presenti, votanti e favorevoli: 27
Presidente Articolo 13:
Presenti, votanti e favorevoli: 27
Presidente Articolo 14:
Presenti, votanti e favorevoli: 27
Presidente Articolo 15:
Presenti, votanti e favorevoli: 27
Président On peut passer à la votation du projet de loi dans son
ensemble, les conseillers sont invités à voter:
Presenti, votanti e favorevoli: 28
Il Consiglio approva all'unanimità
