Classificazione
SANITÀ VETERINARIA E ZOOTECNIA
Sanità veterinaria



Oggetto del Consiglio n. 1474 del 17 novembre 2010 - Resoconto
OGGETTO N. 1474/XIII - Interpellanza: "Attuazione di
politiche finalizzate all'eradicazione della rinotracheite
infettiva bovina".
Interpellanza
Preso atto della deliberazione di Giunta n. 2918 del 29
ottobre 2010, avente per oggetto: "Approvazione, ai sensi della
L.R. aprile 2002, n. 3, per il periodo novembre 2010-maggio 2011,
della prosecuzione del programma di sorveglianza, di protezione ed
eradicazione della Rinotracheite infettiva bovina in Valle
d'Aosta";
Atteso che non vi sono ragioni sanitarie che giustificano
misure radicali con carattere di emergenza rispetto alla
Rinotracheite infettiva bovina, nota come (IBR);
Considerato invece che la crisi economica e la concorrenza
delle multinazionali e delle grandi aziende di pianura sta mettendo
in grave difficoltà il settore zootecnico valdostano;
i sottoscritti Consiglieri regionali
Interpellano
il Governo regionale per conoscere se intenda attuare una
politica di eradicazione della Rinotracheite infettiva bovina,
maggiormente concertata con gli allevatori, e che si ponga
obiettivi triennali e non trimestrali, accentuando eventualmente il
trend positivo già registrato in questi anni.
F.to: Donzel - Rigo
Président
- La parole au Conseiller Donzel.
Donzel (PD)
- Egregio Presidente, cari colleghi, si
tratta di un argomento che ha una certa delicatezza, quindi vorrei
sgombrare il campo rispetto anche a informazioni che circolano sui
blog
, che sono strumenti utili, ma che alle volte possono
confondere le idee. Si tratta di una malattia che non ha nulla a
che vedere con la TBC come gravità, quindi parliamo di malattie che
riguardano la salute ed il benessere degli animali, ma che non
interferiscono con la salute umana. Questo ci tengo a precisarlo
per evitare che si facciano degli inutili allarmismi.
Non è stato facile ricostruire l'iter della dura lotta condotta
contro questa malattia per migliorare la qualità dei nostri
allevamenti, perché ho dovuto inseguire non poche delibere a
ritroso per risalirne a una - quella che ritengo la "delibera
madre" - del 20 dicembre 2004, n. 4759, in cui si legge:
"Approvazione ai sensi della legge n. 3 del 22 aprile 2002, del
piano di controllo e di protezione della rinotracheite infettiva",
e quindi si parla di controllo e protezione; allora era Presidente
della Giunta Carlo Perrin. Successivamente, sotto la Presidenza
Luciano Caveri, delibera n. 3720: "...linee guida per
l'applicazione del piano di controllo e protezione della
rinotracheite infettiva in Valle d'Aosta, in attuazione della
delibera..." precedentemente citata. Assenza giustificata del
Presidente Caveri, delibera n. 2417, presiedeva allora Alberto
Cerise, di nuovo: "...linee guida per il completamento del piano di
controllo e protezione della rinotracheite infettiva...". Poi
ancora si continua con un'altra delibera, la n. 2629 del Presidente
Caveri e poi si arriva al Presidente Rollandin, delibera n. 397:
"Approvazione delle linee guida per la predisposizione del piano
regionale di controllo e protezione della rinotracheite infettiva
bovina...", ai sensi della legge n. 3/2002 per il triennio
2009-2011. Leggo un passaggio:
"Rilevato che nella campagna
2007-2008 il piano si era chiuso al 31 agosto con risultati
favorevoli, sia per la riduzione degli animali IBR positivi
-
erano il 22 percento circa nel 2005 ed erano scesi alla metà nel
2008 -,
sia per quanto riguarda gli allevamenti con capi
positivi
- da 666 nel 2005 a 370 nel 2008 -... quindi questo
piano è stato fatto con il presupposto di un percorso positivo,
fatto da un lavoro congiunto degli allevatori e di tutto lo staff
sanitario e veterinario.
Successivamente, però, viene rilanciato un piano di protezione
della rinotracheite infettiva bovina nel periodo soltanto
febbraio-giugno, sempre da questa Giunta regionale, nel quale si
legge:
"Rilevato che il comitato tecnico...
- che si occupa
di questo, integrato dal dirigente della Struttura complessa igiene
degli alimenti di origine animale, e dal responsabile della
sezione, eccetera, nella riunione del 28 gennaio 2010 -
...ha
evidenziato, da una prima analisi dei risultati del monitoraggio
2009, un miglioramento della situazione..."
, cioè a gennaio
facciamo una riunione, guardiamo i dati e vediamo che è migliorata
la situazione nei confronti di una malattia con l'aumento dei capi
negativi. Quindi le analisi ci dicono che stiamo migliorando; siamo
partiti nel 2004, una delibera dietro l'altra, le giunte continuano
questo importante piano, assolutamente condivisibile, con un
percorso che è segnato. La Giunta Rollandin, perché qui non è
soltanto... vedo che prende appunti l'Assessore Isabellon, è una
questione congiunta Assessore all'agricoltura-Assessore alla
sanità, la Giunta dice: stiamo lavorando bene, i risultati sono
positivi, due delibere ci dicono che i risultati sono positivi, e
poi, di colpo, arriva la delibera n. 2918, in cui la dizione non è
più "prosecuzione del programma di sorveglianza", ma spunta la
parola "eradicazione", che non era contenuta nelle delibere
precedenti.
È successo qualcosa? Sicuramente i dati ci diranno che c'è
un'inversione di tendenza, cioè dati oggettivi, scientifici, e
quindi mi vado a leggere la delibera e... cosa scopro? Scopro che
vengono utilizzati i dati del 2009, cioè quelli che avevamo
giudicato positivi a gennaio. Mi informo presso le autorità
sanitarie, è stata fatta un'indagine nel 2010 sull'IBR: dove sono
finiti questi dati del 2010? Che sono i dati che ci permetterebbero
di dire: no, i dati del 2010 ci confermano che c'è un'inversione di
tendenza, le cose vanno male, quindi dobbiamo intervenire con un
piano di eradicazione... No, i dati del 2010 non compaiono nella
delibera. Chi li ha questi dati del 2010 che ci permettono di fare
una riflessione su questo tema? Ma il paradosso è che i dati citati
da questa delibera non ci danno una situazione disastrosa, ci danno
una situazione in positivo, magari non sufficiente, ma capi
positivi nel 2005, 5.200 capi, nel 2009 sono scesi a 1.700 e...
quest'anno sono scesi ancora, chiedo? Allevamenti con positività
587, pari al 44 percento, sono scesi a 305, pari al 23 percento; ma
andando a leggere nel dettaglio scopriamo che 94, cioè un terzo di
questi allevamenti, hanno un solo capo positivo, positivo
vaccinato. Sappiamo che il vaccino non è in grado di garantire che
non ci possa essere contagio, ma è un capo che è sotto controllo e
che dovrebbe... con l'utilizzazione dei nuovi vaccini che sono
stati introdotti, non più i vaccini precedenti alla vaccinazione
del 2004, che non consentivano di capire se l'animale era ammalato
o se era un animale che reagiva positivamente perché vaccinato...
con i nuovi vaccini siamo in grado di capire l'animale positivo che
ha il vaccino, e non viceversa.
Dai dati che abbiamo, vediamo che c'è uno sforzo fatto per
migliorare, quindi apprezzo la volontà di dire che ad un certo
punto un piano di controllo deve arrivare ad un traguardo, cioè
deve chiudersi, lo facciamo chiudere. Però, cercando di entrare
anche nella realtà dell'allevamento che viviamo, la zootecnia è in
una situazione disastrosa, di difficoltà estrema; allora, in una
situazione di difficoltà estrema, vediamo di fare anche tutte
queste azioni di intervento che vadano a premiare anzitutto gli
allevamenti virtuosi, cioè quelli che hanno operato con
correttezza, e a cercare di fare l'ultimo passo per arrivare al
traguardo. Tutte queste cose meriterebbero una certa gradualità e
mi sembra che, per quanto riguarda alcune misure, per quattro anni
abbiamo consentito a certi animali di partecipare a rassegne, fiere
eccetera... tutto ad un tratto non lo si fa più! Abbiamo dei dati
che ci dicono che questa cosa è stata dannosa, abbiamo degli
elementi scientifici che ce lo comprovano? Ribadisco, sono
dell'avviso che bisogna andare in quella direzione, ma non mi
sembra che i dati contenuti nella delibera dicano questo.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie Presidente. Come già ricordato
dal collega Donzel, l'argomento è di competenza sia
dell'Assessorato all'agricoltura che dell'Assessorato alla sanità
per quel che riguarda gli aspetti sanitari, quindi rispondo anche a
nome del collega Albert Lanièce.
La lotta alla rinotracheite infettiva bovina, denominata IBR, è
una malattia per cui in molte regioni, con una zootecnica evoluta,
si è dato corso con il raggiungimento, in alcune zone, di territori
indenni dalla stessa. È un problema che riscontriamo in tutta
Europa, con modalità di azione fra di loro diverse anche nelle
stesse regioni italiane. L'acquisizione della qualifica
territoriale rappresenta pertanto un traguardo di grande rilievo
sanitario ed economico per l'intera zootecnia.
Il piano di lotta e controllo dell'IBR è partito su richiesta
dell'AREV nel 2004 ed è stato sviluppato sulla base di un lavoro di
ricerca e valutazione da parte della Facoltà di medicina
veterinaria dell'Università di Torino. Il piano è stato avviato e
annualmente il comitato tecnico, previsto dalla legge regionale n.
3/2002, dopo la valutazione dei risultati proponeva alla Giunta
l'adozione di misure specifiche allo scopo di migliorare
gradualmente la situazione. E questo è stato ricordato nei
risultati che con gradualità si sono manifestati. Nella fase
iniziale sono state attivate azioni che prevedevano il monitoraggio
sierologico di tutti i bovini di età superiore ai 12 mesi, la
vaccinazione obbligatoria degli animali presenti negli allevamenti
con capi positivi con vaccino marker e il divieto, definito con
deliberazione di Giunta n. 4759/2004, dell'utilizzo su tutto il
territorio regionale di vaccini interi vivi attenuati,
l'incentivazione e compensazione degli allevatori in relazione ai
capi negativi alla malattia, incentivazione per la sostituzione dei
capi positivi IBR, una formazione e informazione nei confronti
degli allevatori. I risultati ottenuti nel periodo 2005-2009 hanno
dimostrato l'efficacia delle azioni passando da 5.202 capi positivi
a 1.762 e dal 44,57 percento degli allevamenti con positività al
26,23 percento, e tra questi ultimi il 58,75 possedevano un massimo
di tre animali positivi. Con deliberazione n. 2918/2010 sono state
disposte, su indicazione del comitato tecnico nelle sue varie
componenti - che fanno riferimento all'Assessorato dell'agricoltura
e anche dell'Assessorato alla sanità -, delle azioni specifiche
tendenti all'eradicazione della malattia.
Allo stato attuale, su richiesta del mondo dell'allevamento è
stato richiesto un approfondimento relativamente ad alcune azioni
del piano legate al concetto dell'eradicazione, con un esame
puntuale dei dati e delle situazioni collegate anche alle
vaccinazioni effettuate prima del 2004 con il vaccino non marker
(questo è un aspetto che necessita approfondimento). Vengono
comunque confermate e si procederà con le azioni di vaccinazione e
monitoraggio e, a brevissimo tempo, sarà convocato il comitato
tecnico zootecnico previsto dalla legge n. 3/2002, per la
valutazione della situazione e l'eventuale ridefinizione degli
obiettivi da proporre alla Giunta regionale.
Président
- La parole au Conseiller Donzel.
Donzel (PD)
- Egregio Presidente, cari colleghi...
intanto mi scusi, Assessore, forse le è sfuggito il passaggio sui
dati del 2010, cioè spero che riemergano da qualche parte questi
dati, perché qualsiasi decisione deve essere presa dati alla mano.
Tutti i percorsi che abbiamo fatto fino adesso li abbiamo fatti con
dei dati, quindi quello lo ritengo un elemento imprescindibile.
Credo di aver colto nella sua risposta che è in atto un
approfondimento, questa cosa mi rallegra veramente, perché spero
che questo possa determinare una parziale revisione di questo
piano, fermo restando che anch'io condivido il percorso verso
l'eradicazione. Vorrei ricordarle che l'obiettivo vero, quello di
diventare ufficialmente indenni, era già previsto nella delibera
del 2004, quindi quello è il grande obiettivo che tutti insieme
dobbiamo cercare di conseguire.
Mi permetto allora però di avanzare una piccola sollecitazione,
che è quella di premiare le aziende virtuose, cioè non facciamo
"operazioni alla Lega", che con l'operazione quote latte premia
quelli che non rispettano; premiamo le aziende virtuose, andiamo
nella direzione di continuare a premiare le aziende virtuose,
utilizzando tutti gli strumenti che ci consentono di ridurre al
massimo questa malattia per raggiungere questo obiettivo, che penso
sia condiviso da tutti. Si tratta della modalità con cui si cerca
di raggiungere questo obiettivo, che è la cosa forse più delicata.
Non andiamo quindi a premiare le "stalle spazzatura", quelle che
infischiandosene della qualità degli animali, del loro benessere,
hanno raccattato qua e là animali ammalati, e cerchiamo di capire
le ragioni di quelle che ne hanno tenuto uno o due, ma che sappiamo
che non sono animali eterni e quindi vanno naturalmente verso una
naturale estinzione. Grazie.
