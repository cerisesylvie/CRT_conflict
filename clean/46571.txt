Classificazione
EDILIZIA
Edilizia pubblica



Oggetto del Consiglio n. 2979 del 23 novembre 2023 - Resoconto
OGGETTO N. 2979/XVI - Interpellanza: "Interventi volti ad
accelerare i lavori di ristrutturazione degli alloggi dell'ARER
situati in Fraz. Les Garines nel Comune di Issogne".
Bertin (Presidente) -
Punto n. 48. Si è prenotato il
Consigliere Brunod per l'illustrazione.
Brunod (RV) -
Rimaniamo un po' sul tema. Abbiamo preso
atto che da diversi mesi sono in corso lavori di ristrutturazione
presso gli appartamenti dell'ARER situati in fraz. Les Garines nel
Comune di Issogne. Tali lavori di efficientamento energetico
riguardano complessivamente n. 22 appartamenti per un importo di
2.552.342 euro.
Tenendo conto che tutta una serie di lavori - come per esempio
la sostituzione delle porte e l'installazione della caldaia -
devono ancora essere svolti o ultimati, il protrarsi di tali lavori
nei mesi autunnali, dove il clima e le temperature sono meno
confortevoli, crea sicuramente disagio agli inquilini. Riteniamo
che una più adeguata programmazione dei lavori, che abbia tenuto
conto in modo particolare anche dei cambiamenti di stagione,
sarebbe stata sicuramente maggiormente apprezzata da parte degli
inquilini.
Crediamo che l'Assessore sia anche lui a conoscenza di diverse
osservazioni fatte da chi abita in questi appartamenti; non ultima
dovrebbe essere una lettera (che probabilmente sarà arrivata
all'ARER) dove chiedevano che venisse tempestivamente risolta
l'urgenza relativa al malfunzionamento del sistema della caldaia;
stiamo parlando di una lettera che dovrebbe essere stata inviata il
6 di novembre, l'iniziativa era del 27 di ottobre, quindi è già un
po' datata.
"Al 6 novembre la caldaia non è ancora funzionante" era scritto
su tale lettera di osservazione.
Inoltre riferivano: "Non sappiamo a chi sia imputabile tale
mancanza, se all'ARER, alla ditta, al direttore dei lavori, ai
geometri responsabili... è molto difficile ottenere chiarimenti al
riguardo da parte vostra" riferivano; non a voi, ma all'ARER,
ovviamente.
"Visto l'inaccettabile perdurare della situazione, che non ci
venga addebitata la quota relativa alle spese per il riscaldamento
del mese di ottobre, speriamo non anche quelle del mese di
novembre, data la mancata fruizione da parte nostra del servizio e
che l'ARER si faccia carico della maggior spesa per il consumo
elettrico che abbiamo dovuto sostenere per compensare in parte le
carenze dell'ARER stesso".
Queste erano alcune criticità che erano evidenziate in una
lettera che dovrebbe essere stata recapitata all'ARER.
Dopo queste premesse, ovviamente, si interpella l'Assessore
competente per sapere se sia a conoscenza dello stato attuale dei
lavori in corso e ancora da realizzare e se vi sia l'intenzione
d'intervenire per cercare di velocizzare tutta una serie di
attività, affinché gli inquilini possano vivere in condizioni
adeguate.
Ovviamente è passato del tempo e, come già successo per altri
iniziative su altri temi, abbiamo saputo che alcune attività si
sono attivate successivamente all'iniziativa, quindi qualcosa si è
mosso, però, attraverso quest'iniziativa, ci immaginiamo che
l'Assessore competente possa darci maggiori aggiornamenti e
dettagli sullo stato dell'arte e su come s'intende procedere per
ultimare il tutto.
Presidente -
Risponde l'assessore Sapinet.
Sapinet (UV) -
Innanzitutto ringrazio il collega Brunod
per quest'iniziativa, così come ringrazio il collega Baccega per
quanto segnalato prima, perché ci permette di ricordare che ARER, e
più in generale l'edilizia residenziale in Valle d'Aosta, non è
solo Aosta: è stato segnalato un fatto a Pont-Saint-Martin che
questa mattina vedremo di approfondire e oggi parliamo con il
collega Brunod di Issogne.
Sono passate alcune settimane però, come diceva lei; facciamo il
punto e aggiorniamo perché come è stato comunicato dagli uffici
dell'ARER, i lavori sui fabbricati siti a Issogne, località Les
Garines n. 4, n. 7 e n. 8, sono stati consegnati in data 30 gennaio
2023, per fare un po' di storia. Sono stati portati avanti
raggiungendo un primo stato di avanzamento dei lavori il 14 maggio
sempre del 2023 al 30% circa dei lavori eseguiti e un secondo stato
di avanzamento dei lavori il 15 giugno, con il raggiungimento del
60% circa dei lavori.
È stata ultimata la posa dei portoncini d'ingresso e rimane a
oggi da completare la centralizzazione dell'acqua calda sanitaria
che, tuttavia, non comporta disagi, poiché i nuclei residenti
possono ancora utilizzare i sistemi di produzione autonomi
precedenti.
Infine devono essere completate alcune finiture e la pulizia
generale degli spazi utilizzati.
Anche la centrale termica è ultimata, compresa l'installazione
della caldaia; tuttavia, alla data della sua interpellanza,
restavano da completare le operazioni di collaudi e di prima
accensione, ai sensi delle vigenti normative in materia.
Queste operazioni hanno subito dei rallentamenti e l'ARER si è
immediatamente fatta parte attiva per sollecitare la direzione dei
lavori incaricata, in modo da attivare l'immediata esecuzione delle
opere propedeutiche alla successiva accensione dell'impianto e già
a far data dal 16 ottobre, data di accensione di tutti gli impianti
di riscaldamento da parte di ARER. Le operazioni di prima
accensione sono quindi state completate in data 2 novembre.
Questo è a oggi quello che abbiamo. Sulla questione del consumo
di energia elettrica in più... su questo faremo delle verifiche,
non erano nella richiesta ma ci impegniamo a fare qualche
approfondimento.
Presidente -
Per la replica, consigliere Brunod.
Brunod (RV) -
Ringraziamo l'Assessore per essere entrato
maggiormente nei dettagli in merito a quanto osservato attraverso
quest'iniziativa.
Come abbiamo detto prima, lo avevamo già annunciato anche noi,
ci era stato riferito che una serie di attività e la presenza
personale si erano viste maggiormente, anche in seguito
all'iniziativa che è stata presentata, quindi, come ha ben detto
l'Assessore, si sono attivate sia l'ARER che le ditte specializzate
che dovevano ancora dare continuità a tutta una serie di
lavori.
Ovviamente questo ci fa piacere, sicuramente - come abbiamo
detto - una migliore programmazione magari permetterebbe a volte di
affrontare nel miglior modo certi tipi di lavori, perché tutti
sappiamo bene che è vero che adesso il tempo è un po' strano, che
due giorni fa freddo e quattro ne fa caldo, però sappiamo tutti che
verso metà del mese di novembre di solito tendenzialmente le
temperature cambiano e quindi la situazione non è poi così
confortevole quando non tutto funziona all'interno di questi
appartamenti.
Come abbiamo capito, tante cose sono state messe a posto, alcune
probabilmente sono ancora da mettere a punto, però diciamo che
siamo sulla strada giusta.
Ringraziamo anche per aver accolto favorevolmente alcuni spunti
che non erano presenti nell'iniziativa ma abbiamo suggerito
attraverso alcuni passaggi nella presentazione dell'iniziativa che
sicuramente permetteranno di migliorare la situazione di chi vive
quotidianamente all'interno di queste abitazioni, quindi
ringraziamo per l'attenzione.
