Classificazione
INDUSTRIA
TURISMO E INDUSTRIA ALBERGHIERA



Oggetto del Consiglio n. 2813 del 20 giugno 2007 - Resoconto
OGGETTO N. 2813/XII - Contratto tra la Regione e la Heineken
Italia S.p.a. per la promozione di iniziative regionali.
(Interrogazione)
Interrogazione
Premesso che:
- con deliberazione 1631 del giugno 2006 la Giunta dava
mandato a Finaosta di stipulare con Heineken Italia spa un
contratto per l'utilizzo di prodotti dell'azienda birraia al fine
di promuovere iniziative regionali;
- il corrispettivo complessivo del contratto è stato stimato
in € 13.600.000,00 e la durata è stata prevista sino all'ottobre
2009;
ciò premesso, i sottoscritti Consiglieri regionali
Interrogano
il Presidente della Regione e l'Assessore delegato per
conoscere se tale contratto ha avuto concreta applicazione e nel
caso quali iniziative sono state promosse e con quali modalità e
costi.
F.to: Frassy - Tibaldi
Président
- La parole à l'Assesseur aux activités
productives et aux politiques du travail, La Torre.
La Torre (FA)
- La domanda è molto precisa:
"il
Presidente della Regione e l'Assessore delegato per conoscere se
tale contratto ha avuto concreta applicazione e nel caso quali
iniziative sono state promosse e con quali modalità e
costi".
Tutto inizia con la deliberazione della Giunta regionale n. 1631
in data 8 giugno 2006, con la quale è stato dato mandato a
"Finaosta" di ridefinire i rapporti con "Heineken Italia S.p.a."
attraverso la proroga dell'accordo in essere e la stipula di un
contratto per l'utilizzo di prodotti "Heineken" al fine di
promuovere le iniziative regionali. Il contratto di collaborazione
pubblicitaria tra "Heineken Italia S.p.a." e "Finaosta S.p.a.",
siglato in data 9 giugno 2006, ha per oggetto la messa a
disposizione da parte di "Heineken Italia S.p.a." di prodotti
destinati ad essere commercializzati nel territorio italiano, come
supporti promozionali per i simboli e le iniziative concordate con
"Finaosta S.p.a." a fronte di un corrispettivo pari a 0,056 euro
per prodotto. A tal proposito si segnala che, in ottemperanza a
quanto previsto dal contratto sopra richiamato, in data 14 giugno
2006, la "Finaosta" ha conferito l'incarico ad un grafico per la
definizione del simbolo da riprodurre sulle etichette e sulle
serigrafie delle lattine. Il costo sostenuto per tale realizzazione
ammonta a 3.660 euro (IVA esclusa). I diversi simboli - che poi
posso farle vedere - sono stati condivisi con i competenti uffici
dell'Assessorato del turismo, commercio e trasporti e, di
conseguenza, comunicati alla controparte. Ottenuto il benestare da
parte di "Heineken Italia S.p.a." in ordine al contenuto dei
simboli proposto, gli stessi sono stati da quest'ultima realizzati
ed integrati sulle etichette e sulle serigrafie dei prodotti
previsti dal contratto; la commercializzazione di tali prodotti ha
avuto inizio nel mese di agosto 2006. Per quanto riguarda, inoltre,
la diffusione degli stessi sul mercato italiano, a titolo
informativo si segnala che nel periodo agosto-dicembre 2006 sono
stati commercializzati 17,6 milioni di pezzi e nel periodo
gennaio-marzo 2007 sono di poco inferiori ai 15,9 milioni dei
pezzi; anche su questo ho delle tabelle che sono a disposizione
qualora volessero verificare questi dati. Pertanto il corrispettivo
finora riconosciuto ad "Heineken Italia S.p.a.", ai sensi del
contratto appena citato, ammonta a 1,9 milioni di euro (IVA
esclusa).
Presidente
- La parola al Consigliere Frassy.
Frassy (CdL)
- Prendiamo atto della risposta che è stata
fornita dall'Assessore, anche se è una risposta che non ci dà una
completa soddisfazione alle domande che nella loro semplicità
avevamo posto, perché volevamo capire quali iniziative erano state
promosse e con quali modalità. Andando a rileggere quella
convenzione, leggiamo che all'articolo 3 vi era la messa a
disposizione da parte di "Heineken" di prodotti destinati ad essere
commercializzati nel territorio italiano - adesso non abbiamo
capito se questa diffusione si riferisce al territorio italiano o
al di fuori del territorio nazionale - e poi ci sembrava di aver
capito che fosse finalizzata alla pubblicizzazione di iniziative o
alla promozione di eventi, di siti o quant'altro. Non abbiamo
capito cosa sia stato promosso o pubblicizzato: se il logo della
Regione piuttosto che la Fiera di S. Orso piuttosto che una
località turistica o altro. Di questo, Assessore, le chiediamo di
farci pervenire supplemento di risposta, per non dover fare
un'interrogazione con risposta scritta. Se ha documentazione, ce la
faccia pervenire anche a margine della mia replica.
Evidenziamo che quel contratto che era stato siglato nel 2006, è
un contratto che al momento è stato sottoutilizzato, anche perché
la scadenza è a ottobre 2009, di conseguenza abbiamo poco meno di
un anno e mezzo e a fronte di un impegno stimato in 13,6 milioni di
euro, abbiamo impegnato poco meno di 2 milioni di euro. Dubito
pertanto che ci sia la possibilità di andare a impegnare la cifra
residua, tenendo presente che questa convenzione poteva essere una
convenzione interessante per quel che riguardava la veicolazione,
in maniera anche originale, della nostra Regione e della nostra
immagine; perciò bisognerebbe crederci un po' di più, per
concretizzare l'obiettivo pubblicitario; si dice spesso che questa
Regione investe poco in pubblicità, in maniera discontinua e
sbaglia spesso le tempistiche con cui avviare le campagne
pubblicitarie. Adesso non so se 17 milioni di pezzi rispetto alla
produzione dell'"Heineken" e rispetto alla commercializzazione che
l'"Heineken" fa in Italia siano tanti o siano pochi, ma se erano
stati ipotizzati 13,6 milioni di euro di attività di sponsor, il
fatto di averne spesi poco meno di 2 milioni vuol dire che
qualcuno, alla fine, non vi ha creduto! Allora sarebbe interessante
capire perché, rispetto all'entusiasmo iniziale, ci si è fermati:
queste sono le riflessioni che lasciamo approfondire all'Assessore,
cioè capire come mai questa convenzione fa fatica ad andare
avanti.
