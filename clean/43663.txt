Classificazione
TRASPORTI E VIABILITÀ
Strade di interesse regionale



Oggetto del Consiglio n. 884 del 23 settembre 2021 - Resoconto
OGGETTO N. 884/XVI - Interrogazione: "Tempi per l'ultimazione
dei lavori riguardanti la SS 26 e il tratto autostradale tra Aosta
e Courmayeur e interpellanza: "Interventi per limitare nei prossimi
mesi le criticità di percorrenza del tratto di Strada Statale 26
che collega il capoluogo regionale con l'alta Valle".
Bertin (Presidente) -
Possiamo riprendere i lavori. Siamo
al punto n. 45 che verrà trattato insieme al punto n. 21.
Consigliere Lavy, ne ha facoltà.
Lavy (LEGA VDA) -
Torniamo su una questione che è
abbastanza problematica, l'assessore Marzi ne ha già sentito
parlare a inizio estate con un'interpellanza che era stata
presentata da alcuni colleghi e questa mia interpellanza va di pari
passo con l'interrogazione del collega Distort, che si occuperà in
maniera più precisa per ciò che riguarda il contesto autostradale,
quindi la RAV, mentre io mi occuperò maggiormente riguardo a ciò
che è successo e ciò che succede sulle SS 26 e 27.
È un problema assolutamente importante, perché si sapeva già che
durante l'estate avrebbero potuto esserci dei grandi disagi,
soprattutto nel periodo di maggiore affluenza turistica, cioè
intorno a ferragosto, proprio perché avendo così tanti cantieri -
soprattutto verso l'alta Valle sulla SS 26 - i disagi sarebbero
assolutamente stati presenti, e infatti purtroppo è stato così.
Questa interpellanza nasce però dal comunicato stampa lanciato a
inizio agosto proprio dall'Assessorato alle opere pubbliche che
preconizzava che nelle settimane successive ci sarebbe stata una
progressiva sospensione dei lavori per non gravare più di tanto sul
traffico che, durante il periodo di ferragosto, sarebbe stato molto
intenso; quindi questa interpellanza nasce proprio da quel
comunicato stampa, per capire effettivamente quanto sia stata
progressiva questa sospensione dei lavori, perché, a quanto so, ci
sono alcuni cantieri la cui sospensione è stata abbastanza
anticipata, altri molto meno.
Quindi sarebbe importante anche capire qual è lo stato dei
lavori dei cantieri sulle varie strade statali, perché è
fondamentale, anche verso i cittadini, dare delle certezze riguardo
a quali siano le tempistiche di rispetto - o non rispetto - dei
lavori, cioè fino a quando ci potrebbero essere eventuali disagi,
soprattutto per quanto riguarda l'alta Valle.
Le ho chiesto un sacco di dati, Assessore, so che non è molto
contento di dover magari leggere un sacco di questioni, però è
importante, ripeto, proprio per far chiarezza perché si sa
benissimo che Anas non è del tutto così affine all'ascolto o
comunque a una programmazione più diluita dei lavori che sono
dovuti alla questione pandemica, però, essendoci così tanti
cantieri, si poteva magari agire in maniera leggermente
diversa.
Quindi vi pongo essenzialmente questi tre quesiti: quale sia lo
stato proprio dei lavori dei cantieri sulle SS 26 e 27; quale sia
stato il giorno d'inizio e fine sospensione lavori, visto che il
comunicato stampa era uscito e preconizzava proprio questa
sospensione e quanti sopralluoghi degli operai Anas siano avvenuti
nei cantieri durante il periodo di sospensione, perché anche questa
è una questione molto importante.
Presidente -
Risponde l'assessore Marzi, ne ha
facoltà.
Marzi (AV-SA) -
Come già riferito, naturalmente, vista la
scelta - lo dico anche per l'Aula e anche per chi ci ascolta -
perché il tipo d'iniziative e soprattutto la tematica trattata
tende a essere una tematica che richiede tutta una serie di dati,
per cui anticipo già che su alcuni di questi vi fornirò il cartaceo
- ma semplicemente perché i polmoni cominciano ad avere quasi 46
anni e, oggettivamente parlando la noia, a cui potrei portare
l'Aula potrebbe anche ingenerare le cadute di stile - quindi, di
conseguenza ho fatto la scelta di cominciare a dare una risposta
complessiva su tutta una serie di aspetti e poi dopo di fornire il
cartaceo a entrambi, visto che fate parte tutti e due dello stesso
gruppo e giustamente portate lo stesso tipo d'iniziativa, quindi
così evito anche di leggere tutta una serie di chilometri e di
punti della 26 e della 27.
Iniziamo quindi dal punto n. 1 dell'iniziativa del collega
Distort: come già riferito in occasione della risposta
all'iniziativa della collega Foudraz del 9 giugno scorso,
nell'ambito della collaborazione obbligata con Anas, la
programmazione dei lavori sulla SS 26 è stata illustrata da
responsabili di Anas alla competente struttura regionale nello
scorso mese di febbraio. Durante tale incontro è stata segnalata la
necessità da parte di Anas di recuperare in sede di programmazione
dei lavori 2021 la parte di lavorazioni che nel corso del 2020 non
si sono potute eseguire a causa dell'emergenza epidemiologica.
Questa straordinarietà non gestibile ha evidentemente influito
sulla concomitanza dei cantieri aperti - non derogabili peraltro
per motivi contrattuali e di sicurezza - che si è verificata nel
corso del corrente anno. Il tratto autostradale Aosta-Courmayeur di
competenza RAV è interessato da cantieri invece inerenti a opere
prescritte dal Ministero competente con interventi a carattere di
urgenza e indifferibilità, sui quali l'Amministrazione regionale è
costantemente informata.
Con comunicato del 6 agosto scorso, per contenere i disagi del
traffico durante l'esodo estivo, a seguito di forte richiesta da
parte del territorio valdostano, quindi sia del Consiglio sia del
Governo regionale sia di molti Sindaci del territorio, nelle
settimane centrali di agosto si sono sospese le lavorazioni
interferenti con la circolazione nei cantieri sulle SS 26 della
Valle d'Aosta e 27 del Gran San Bernardo.
Si è cercato quindi di contemperare l'opportunità di diminuire i
temporanei disagi arrecati dai diversi quartieri aperti in Valle
d'Aosta - come in tutta Italia - sulle principali vie di traffico
con l'esigenza prioritaria del mantenimento della sicurezza
stradale a tutela degli utenti della strada, aspetto su cui
l'attenzione è alta da parte di tutti.
Sui tempi di ultimazione dei lavori in corso e per l'esecuzione
di futuri lavori di manutenzione sia sul tratto di competenza RAV
sia sul tratto valdostano della 26, illustro quanto comunicato da
Anas e da RAV.
Sono in capo ad Anas i seguenti interventi sul tratto della
26:
1) Lavori di sistemazione dei muri di sostegno di controripa e
delle opere accessorie presenti dal km 114 al km 120. L'ultimazione
contrattuale è prevista entro il 22 di ottobre del 2021. Dico che
stiamo rispondendo all'interrogazione del collega Distort.
2) Lavori di risanamento conservativo del viadotto Leverogne al
km 116.603, ultimazione contrattuale prevista entro settembre del
2022.
3) Lavori di sistemazione ed adeguamento delle barriere di
sicurezza in tratti saltuari dal km 121 + 300 al km 127 + 400,
ultimazione contrattuale prevista entro il 5 di ottobre del
2021.
4) Lavori di risanamento conservativo del viadotto Montbardon al
Km 131 + 535, ultimazione contrattuale prevista entro il 25 ottobre
2021.
5) Interventi di manutenzione straordinaria per la difesa del
corpo stradale dalla caduta di massi in tratti saltuari dal km 132
al km 140, ultimazione contrattuale prevista entro ottobre
2021.
6) Interventi di manutenzione straordinaria per l'adeguamento
dei livelli di luminanza mediante rifacimento degli impianti di
illuminazione e di segnalazione della galleria di Pré-Saint-Didier
dal km 136 + 647 al km 136 + 805, ultimazione contrattuale prevista
entro il 7 ottobre del 2021.
È di imminente avvio l'intervento di manutenzione straordinaria
per l'adeguamento alla prevenzione incendi della galleria
Pontaillod a La Thuile dal km 142 + 260 al km 142 + 854 della 26
che sarà ultimato nel corso del 2022.
Tutti gli interventi con ultimazione prevista durante il 2022
saranno inevitabilmente sospesi qualora le condizioni climatiche
non consentano più l'esecuzione dei lavori a perfetta regola
d'arte, presumibilmente nel mese di novembre.
L'attuale presenza di cantieri in capo a RAV lungo il tracciato
dell'autostrada da Aosta ovest, Jovençan, Courmayeur e Entrèves è
connessa all'esecuzione d'interventi di manutenzione e nuove
installazioni indifferibili ai fini della sicurezza della
circolazione.
La maggior parte di questi cantieri è necessaria per la
realizzazione della rete idrica antincendio all'interno delle
gallerie autostradali, secondo la prescrizione delle Commissioni
Gallerie ai sensi del Decreto Legislativo 264/2006.
Si prevede - a partire dall'ingresso di Entrèves e per tutta la
lunghezza della tratta fino a Jovençan che conta ben 32 km - la
posa di una doppia condotta ad acqua fluente all'interno dei
marciapiedi e delle gallerie e nei tratti all'aperto e al di sotto
di ponti e viadotti nonché degli idranti ubicati in pozzetti
presenti ogni 250 metri, disponibili per i rifornimenti idrici del
servizio antincendio in caso di emergenza.
L'ultimazione dei lavori - che peraltro hanno scontato nei primi
mesi del 2020 il blocco delle attività per la pandemia da Covid-19
- è prevista per la fine del 2021.
Altri cantieri si sono invece resi indispensabili per
l'esecuzione delle verifiche tecniche approfondite disposte
dall'ente concedente, cioè dal Ministero delle Infrastrutture,
secondo le nuove norme emanate nel 2020.
Tali norme - come è noto e come molti di noi hanno toccato con
mano viaggiando in autostrada su tutto il territorio valdostano -
interesseranno tutto il comparto nazionale per un periodo che a
oggi non è facilmente determinabile e che certamente non sarà
breve.
È da evidenziare che per contenere tale disagi, compatibilmente
con le norme di sicurezza sul lavoro, molte attività vengono
eseguite in orario notturno con sospensione della circolazione
nelle tratte interessate.
La complessità d'intervento sulla A5 Aosta-Monte Bianco è
determinata da un'alta densità di lunghe gallerie alternate da
ponti e viadotti molto alti, oltre a carreggiate sprovviste di
corsie di emergenza che obbligano all'installazione di cantieri per
ogni minima attività da porre in essere in strada.
Inoltre, notoriamente, le particolari condizioni climatiche
dell'alta Valle, caratterizzate da basse temperature e copiosi
innevamenti da inizio novembre a marzo inoltrato, costringono la
compressione delle lavorazioni in un periodo ridotto a soli
sei-sette mesi all'anno.
La presenza di cantieri sulla tratta autostradale Aosta-Monte
Bianco non ha generato code, ma riduzione della velocità di
percorrenza.
Termino considerando che sulla manutenzione generale della rete
viaria l'attenzione è alta e che le iniziative consiliari sul tema
sono assolutamente opportune e consentono di dare le informazioni
necessarie con un grado di dettaglio superiore.
Veniamo invece alle richieste del collega Lavy. Ai primi due
quesiti, quindi lo stato dei cantieri Anas e la durata dei lavori,
consegno la risposta in forma scritta in quanto la mole dei dati
richiesti dagli interpellanti del gruppo Lega non renderebbe la
risposta organica e facilmente comprensibile, anche in
considerazione della decisione di unificare le risposte alle due
iniziative.
Parto quindi dalla risposta ai punti 3 e 4 dell'interpellanza
presente. Anas negli ultimi anni ha dovuto porre al centro della
propria programmazione la manutenzione e il potenziamento della
rete stradale. È un aspetto centrale che consente di concentrare
l'azione di miglioramento della sicurezza delle strade e la
capacità di trasporto e di aumentare la durabilità delle
infrastrutture nell'ottica di contenere il consumo del territorio e
l'impatto ambientale.
L'investimento complessivo che Anas ha previsto nella
manutenzione programmata sulle reti viarie valdostane ammonta a un
totale di circa 64,38 milioni di euro: di questi 8,63 milioni sono
destinati a interventi in fase di progettazione, 24,53 si
riferiscono a interventi di prossimo avvio, 8,16 milioni di euro ad
interventi in corso di esecuzione e i restanti 23,06 ad interventi
ultimati nel corso del triennio 2018-2020.
La spesa per l'anno corrente 2021, al netto delle somme a
disposizione e spese tecniche, ammonta a 9,9 milioni di euro di cui
820 mila euro per la manutenzione degli impianti a servizio della
rete stradale, 5,17 milioni per ripristino di ponti, viadotti e
gallerie, 1,53 milioni per la sostituzione e risistemazione delle
barriere laterali di sicurezza, 1,57 milioni per opere
complementari, quali impianti tecnologici e di illuminazione e
segnaletica orizzontale.
La pandemia ha mutato profondamente le organizzazioni delle
imprese, le logiche del mercato, le norme d'incentivazione e di
semplificazione che determinano forti oscillazioni dei prezzi delle
materie prime, soprattutto in edilizia. Abbiamo trattato in
quest'aula anche questo tema che è stato oggetto anche
dell'adeguamento - e che finalmente abbiamo portato a casa - del
prezziario regionale, che è ancora in corso di definizione.
È una problematica che non si risolverà nell'immediato e di cui
abbiamo contezza, che investe tutto il comparto edile anche in
ordine alla difficoltà di reperimento dei materiali, che determina
evidenti conseguenze sulle tempistiche della programmazione dei
cantieri, aspetto centrale dell'iniziativa da voi
rappresentata.
Relativamente a quanti sopralluoghi degli operai Anas siano
avvenuti per ogni cantiere durante l'eventuale periodo di
sospensione dei lavori, si evidenzia che sono stati effettuati
sopralluoghi quotidiani da parte del personale Anas ed è stata
richiesta la reperibilità da parte del personale delle imprese.
In tal senso, tra l'altro, la settimana scorsa abbiamo già avuto
due incontri sia con la parte datoriale che con la parte sindacale
di coloro i quali compongono la consulta dei lavori pubblici - e
quindi tutto il mondo edile - e ci saranno ulteriori sviluppi anche
riguardanti Anas.
Infine tutti gli interventi la cui ultimazione è prevista
durante il 2022 saranno inevitabilmente sospesi a causa
dell'inclemenza temporale qualora le condizioni climatiche non
consentiranno più l'esecuzione dei lavori a perfetta regola
d'arte.
Questo è quanto ci è stato riferito puntualmente da Anas.
Relativamente all'ultimo punto, posso assicurare che vi è
massima attenzione nelle interlocuzioni con Anas per evidenziare le
problematiche connesse alla limitazione della circolazione indotte
dai numerosi cantieri che spesso determinano restringimenti delle
carreggiate e l'utilizzo di movieri e semafori.
La gestione di cantieri è di diretta e stretta competenza di
Anas: non è quindi possibile per l'Amministrazione regionale
determinare e condizionare tempi e modi nell'organizzazione degli
stessi.
A tale proposito, è opportuno considerare che le continue
interlocuzioni che promuoviamo con Anas - che hanno carattere di
varie giornate durante la settimana - scontano il fatto, rispetto
al passato, della mancanza della presenza in Valle di una struttura
con autonomia decisionale, fattore non certo secondario.
Infatti dal 2016, nell'ambito dei processi interni di
riorganizzazione di Anas, la nostra Regione è ricompresa in un
coordinamento interregionale che raggruppa regioni più vaste quali
Lombardia, Piemonte e Liguria, e dal 2019 la struttura territoriale
è unificata con la Regione Piemonte in cui hanno sede le strutture
amministrative e le nuove opere. A tal riguardo, voglio comunque
specificare che nel territorio valdostano restano di competenza di
Anas solo le due direttrici verso i valichi e i tunnel
transnazionali, mentre la Regione ha scelto di mantenere a sé tutte
le altre strade d'interesse regionale.
Questo anche in controtendenza rispetto alla maggior parte delle
altre Regioni italiane che negli ultimi anni hanno fatto rientrare
sotto la competenza dell'Anas numerose e importanti strade
precedentemente classificate come strade provinciali.
Tale scelta di gestione diretta del proprio patrimonio e
territorio pone in carico all'Amministrazione regionale circa 500
km di strade situate in un territorio di montagna complesso per
caratteristiche orografiche, geologiche e infine climatiche,
determinando un gravoso e importante impegno per le strutture
regionali impegnate nella gestione delle stesse.
Questo però continua a essere suffragato dal fatto che conviene,
con tutti gli sforzi del caso, gestire in capo questi 500 km di
strada anche perché, per quanto vi ho evidenziato nei rapporti
obbligati con Anas, ahimè, credo che le difficoltà aumenterebbero e
le vostre iniziative non avrebbero quindi soltanto domande sulla 26
e la 27 ma probabilmente anche su altri tratti stradali.
Quanto premesso significa che l'attenzione sul tema della
sicurezza stradale è di primaria attenzione ed è tema condiviso da
tutto il Consiglio.
In tale consapevolezza, gli inevitabili e momentanei
rallentamenti della circolazione stradale sono ampiamente
giustificati dalla priorità data al mantenimento della sicurezza
stradale a tutela degli utenti della strada e a tale proposito
ricordiamo la consolidata attività di monitoraggio e programmazione
che abbiamo messo in campo come Amministrazione, direttamente
attraverso il servizio esterno specializzato nelle attività
d'indagine e monitoraggio sui ponti e viadotti che consente di aver
sino a oggi analizzato gran parte dei manufatti con tanto di
giungere alla completa copertura dell'azione di monitoraggio entro
la fine del 2022.
Presidente -
Per la replica, consigliere Lavy ne ha
facoltà.
Lavy (LEGA VDA) -
Lei, assessore Marzi, è sempre così
sintetico quindi ho pensato di farla parlare questa volta... A
parte le battute ho visto che quando si riferiva alla mancanza ad
oggi di una struttura di Anas guardava un mio collega in maniera
molto attenta, quindi mi ha fatto presagire alcune questioni.
C'è però purtroppo una questione che è alquanto paradossale
sotto alcuni punti di vista perché - poi riceverò i dati e potrò
analizzarli in maniera molto approfondita perché su questo
ovviamente non mi ha detto niente proprio perché la mole dei dati
era importante - a oggi ci sono dei cantieri verso l'alto Valle in
cui c'è il semaforo ma non c'è nessuno che lavori.
È una situazione molto paradossale perché la pausa, la
sospensione dei lavori penso sia finita, perché ormai la stagione
turistica, quella più importante, è passata, però ci sono dei
cantieri, e lo so per certo, in cui ci sono i semafori ma non c'è
nessuno che lavori. Quindi o gli operai sono dotati del mantello
d'invisibilità o altrimenti mi chiedo il perché siano stati
inseriti nuovamente i semafori.
C'è poi un'altra questione che riguarda essenzialmente la
sicurezza stradale - che forse è anche quella più importante - ed è
concernente il terzo punto dell'interrogazione, quindi i
sopralluoghi degli operai Anas sui cantieri, perché c'è il problema
dei delineatori stradali, quella specie di paletti e di conetti che
vengono messi in mezzo alle carreggiate proprio per delimitare il
traffico.
Ebbene, l'ho vissuto come esperienza personale, perché alcune
volte sono andato in alta Valle e in alcune zone, dove ci sono
alcuni cantieri, questi delineatori stradali erano spesso stati
buttati giù. Il problema è che ovviamente in questa maniera la
carreggiata, che si sposta dove c'è il cantiere, si restringeva in
maniera abbastanza pericolosa, quindi, se un automobilista non era
più di tanto attento, si poteva creare un grave pericolo, proprio
perché magari un automobilista prosegue sulla sua corsia e
solamente dopo che sono stati posizionati, proprio in linea
metrica, i delineatori stradali cambia la corsia, mentre le vetture
che vengono dalla corsia opposta invece continuano sempre magari
sull'altra corsia e il rischio d'incidente, soprattutto in
corrispondenza dell'inizio dei lavori, è molto importante; ed era
quello il senso del capire quanti sopralluoghi siano stati fatti,
perché quel problema effettivamente c'è e le chiedo d'intervenire
nel caso ci siano ancora, adesso negli ultimi giorni non sono più
tornato su e quindi non posso... soprattutto in alta Valle ho visto
questo fenomeno, quindi non so dirle se questi delineatori stradali
siano in piedi o meno, però è un problema riguardo la sicurezza che
assolutamente non è da non considerare.
Quindi la ringrazio per la risposta, Assessore, adesso lascerò
finire il collega Distort, più che altro per la questione
autostradale; analizzerò molto bene i dati, perché è una questione
assolutamente importante, condivido con lei che purtroppo adesso si
agisca con un braccio monco, perché, non avendo una sede Anas in
Valle, anche i rapporti d'interlocuzione fisica diretta sono molto
più difficili e quindi di sicuro di lavoro da fare ce n'è
tanto.
Speriamo che i tempi e i modi siano diversi rispetto a quelli
che Anas sta portando avanti ora.
Presidente -
Per la replica, il consigliere Distort.
Distort (LEGA VDA) -
Grazie, Assessore, le faccio i
complimenti per l'accuratezza della risposta legata anche al testo
scritto con tanto di cartellina dedicata.
Detto questo, io chiarisco e condivido perfettamente che i
cantieri devono essere fatti, c'è un principio di necessità, le
opere non sono eterne senza il minimo intervento di manutenzione,
le opere per durare e per funzionare hanno bisogno di
manutenzione.
Questa è una legge che ormai può essere addirittura una legge
fisica: tutto si trasforma.
Il problema però rimane sul fatto che questi cantieri... che di
fatto di per sé ogni cantiere è un'interferenza, ogni cantiere crea
dei problemi, questa è una condanna atavica che si portano dietro i
cantieri, che si porta dietro il mondo dell'edilizia e io,
sinceramente, posso confermarlo per anni di esercizio di questa
professione, però il problema è questo: il non poter concordare dei
periodi e dei modi di condotta, questa è una situazione frustrante,
perché qualunque utente che ha percorso il tratto o di statale - in
questo caso già espresso dal collega Lavy - o di autostrada,
qualunque utente nel mese di agosto si è chiesto: ma ha senso avere
dei cantieri, delle attività in questo periodo? E come qualunque
utente io sono sicuro, sono certo che lei stesso se lo sarà posto,
perché questo si chiama buon senso e questa è un'attività che è
parallela all'attività, alla facoltà intellettuale, quindi "che
senso ha".
Poi, altro discorso: effettivamente io, probabilmente per
deformazione professionale, osservo il numero di addetti in un
cantiere. Quando io vedo un cantiere privo di addetti, già io
comincio a percepire che questo cantiere non è presidiato. Un
cantiere non presidiato non può esistere: non ha senso, è
conflittuale. Se poi, pur essendo presidiato, vedo che l'entità,
l'organico degli operai e degli addetti si aggira su tre persone,
io faccio presente che un organico di tre persone è un organico
medio che interviene nel rifacimento di un bagno di un'abitazione
privata e noi stiamo parlando di un tratto autostradale,
soprattutto arteria principale insieme alla statale, uniche due
arterie che permettono il collegamento con l'alta Valle.
Quindi è chiaro che diventa veramente un interrogativo che ci si
pone, ci si rende conto di tutto quanto, però dico: ma come è
possibile che non si possa concordare dei tempi?
Adesso il fatto di dire: abbiamo chiesto, con un comunicato del
6 agosto, di interrompere le lavorazioni... ma interrompere le
lavorazioni però mantenendo l'ingombro di un cantiere non è
risolutivo. Poi, senza entrare nel dettaglio, ma a questo punto mi
viene proprio da corollario, ci si chiede: nel tratto autostradale,
l'autostrada svolge un servizio che è finalizzato a un transito
veloce. Se questo transito veloce è limitato a 60 all'ora anziché
100 - 130 in altre autostrade e 100 in questo tratto - a 60 all'ora
vuol dire quasi il 50% della velocità massima consentita, della
velocità che un utente si aspetta su un tratto autostradale, a
fronte oltretutto del fatto che paga una tariffa.
Quindi, l'eterno tema: ma che senso ha pagare una tariffa intera
per un tratto che viene penalizzato quasi al 50%?
Ecco, sono queste riflessioni che qualunque utente, attraverso
questa nostra voce, si pone e chiede, rivolge, oggi al Governo
regionale, di mettere in atto tutte le interlocuzioni possibili con
questo interlocutore che, ho già detto e ribadisco, so essere
particolarmente ostico, però bisogna fare di necessità virtù.
Presidente -
Assessore Marzi, brevissimo.
Marzi (AV-SA) -
Brevissimo, soprattutto per
puntualizzare, quindi lasciare a verbale che il tipo di
segnalazione e il tenore di segnalazioni che avete indicato sono
delle segnalazioni che, naturalmente, io devo raccogliere, quindi
sulle quali io chiederò specifica risposta ad Anas.
Aggiungo il fatto che, vivendo in un posto che mi obbliga a fare
la 27 per recarmi ad Aosta, io sono uno dei tantissimi utenti che
vivono quotidianamente questo genere di problematiche e di disagi e
ho avuto, come tra l'altro ho risposto durante l'iniziativa, anche
occasione di segnalarlo e di sentirmelo segnalare soprattutto dalle
parti sindacali. Per cui scriveremo espressamente e vi darò notizie
in tal senso.
