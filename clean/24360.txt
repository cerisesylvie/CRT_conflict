Classificazione
CONSIGLIO REGIONALE
Attività consiliare d'aula



Oggetto del Consiglio n. 3311 del 7 febbraio 2008 - Resoconto
OGGETTO N. 3311/XII - Ordine dei lavori. Rinvio
oggetto.
Presidente
- La parola al Vicepresidente Tibaldi, per
mozione d'ordine.
Tibaldi (CdL)
- In esordio di seduta pomeridiana era
stata fatta una richiesta da parte del collega Sandri mentre stavo
presiedendo la seduta, che chiedeva di invertire l'ordine del
giorno e anticipare la discussione su una risoluzione presentata e
iscritta in via d'urgenza sulle nomine del Casinò. A fronte di
questa richiesta non c'è stata alcuna obiezione, mi sono assunto la
responsabilità di dire che sarebbe stata iscritta non appena ero
sostituibile allo scranno della Presidenza. Chiedo che venga
rispettato questo ordine dei lavori, che non ha ricevuto alcuna
obiezione e che si proceda secondo quanto stabilito, perlomeno
annunciato dal sottoscritto.
Presidente
- Chiedo lumi al Consiglio, il Consiglio
concorda con l'inversione dell'ordine del giorno?
La parola al Consigliere Vicquéry.
Vicquéry (UV)
- Mi spiace contraddire il collega Tibaldi,
ma così non si è deciso; è stata proposta dal collega Sandri
l'inversione dell'ordine del giorno, ma non si è deciso nulla,
perché altrimenti avremmo chiesto la sospensione dei lavori, cosa
che chiediamo adesso per confrontarci come maggioranza.
Presidente
- Il Consiglio è sospeso per 5 minuti.
La parola al Vicepresidente Tibaldi.
Tibaldi (CdL)
- Chiederei nel frattempo di visionare
l'audiovisivo affinché vi sia certezza su quanto stabilito.
Presidente
- Lo deve visionare chi?
Tibaldi (CdL)
- Chiederei di visionarlo per renderci
conto di ciò che è stato deciso.
Presidente
- Non ho difficoltà. Chiedo lumi all'aula
perché non presiedevo io.
Si dà atto che la seduta è sospesa dalle ore 18,45 alle ore
19,02.
Presidente
- Riprendiamo i lavori.
Collega Tibaldi, faccia una proposta al Consiglio.
Tibaldi (CdL)
- Poiché il Consiglio ha iscritto d'urgenza
una risoluzione avente ad oggetto la questione delle nomine del
Consiglio di amministrazione del Casinò di Saint-Vincent e questa
risoluzione è stata iscritta d'urgenza con i numeri previsti dal
Regolamento, chiedo che venga votata l'inversione dell'ordine del
giorno affinché tale argomento venga esaminato, poiché è urgente,
in tale seduta consiliare e quindi prima della scadenza naturale
della seduta.
Presidente
- C'è una proposta di inversione, qualcuno
vuole intervenire a favore, qualcuno contro?
La parola al Consigliere Borre.
Borre
(UV)
- Non metto in discussione l'urgenza
della risoluzione che è stata iscritta, ma vorrei ricordare che
c'era un impegno anche solo a parole con il collega Sandri che,
quando avrebbe ritirato la mozione che ricalcava la risoluzione
riguardante il Parco, si sarebbe discussa a quel momento la
risoluzione firmata dallo stesso Consigliere Sandri. Vorrei inoltre
ricordare al Consiglio che questa è una risoluzione firmata da
quasi tutti i membri della III Commissione ed è da più di 4
adunanze consiliari che trascina, quindi non vorrei che sia sempre
più banalizzato il lavoro della Commissione e l'importanza che
riveste lo stesso discorso del Parco all'interno di questo
Consiglio.
Presidente
- Collega Borre, lei chiede che si discuta
subito del Parco?
La parola al Consigliere Borre.
Borre (UV)
- Chiedo che a tale punto venga discussa la
risoluzione sul Parco e con questo non vorrei che si arrivi ad un
dibattito che non rispetta invece l'importanza della risoluzione
del Parco.
Presidente
- La parola al Consigliere Sandri, mi precisa
però su quale questione interviene?
Sandri (PD)
- A favore della proposta del Vicepresidente
Tibaldi...
(interruzione del Consigliere Cesal, fuori microfono)
... certo che ti brucia questo punto, Consigliere Cesal...
quando si parla di queste cose, tu subito: "io non c'entro niente,
io con la Destra non ho fatto ancora niente..."; un po' di
silenzio, grazie.
Chiederei nell'appoggiare la posizione del Vicepresidente
Tibaldi, che mi sembra più che corretta... nel senso che ha posto
un problema politicamente normale, ossia un problema di scadenze,
il parco è 4 mesi che va avanti, non credo abbia delle scadenze
tali per cui sul Parco dobbiamo dire qualcosa, è semplicemente
perché è un po' che si trascina. Qui invece ci sono delle scadenze
fondamentali dal punto di vista politico, quindi, se voi non avete
il coraggio di affrontare il "problema Casinò", lo dite e non c'è
problema, però mi sembra sia un rifugiarsi veramente in "corner",
quelle "squadre materasso" che ormai, chiuse in difesa, agli ultimi
minuti sparacchiano il pallone in tribuna.
Mi permetto però di smentire il collega Borre su 2 questioni: la
prima, io non sono firmatario della risoluzione, la risoluzione è
dei colleghi Borre, Fey, Lanièce, Charles Teresa, Ferraris e
Stacchetti; la seconda, nulla vietava a lei - e io glielo ho fatto
capire in qualche modo - che, al posto di fare una risoluzione,
conoscendo un po' meglio il Regolamento... se aveste presentato una
mozione, adesso era in testa, ma non lo avete fatto. Dal punto di
vista tecnico - abbiamo parlato prima con il dirigente qui presente
-, non è possibile fare l'accoppiamento di una mozione e di una
risoluzione, mi faccia segno con la testa, è giusto?
(interruzioni del Presidente della Regione e del Consigliere
Vicquéry, fuori microfono)
... per Regolamento non si può fare...
Presidente
- ... Consigliere Sandri, glielo confermo io,
ci deve essere il ritiro dell'atto precedente...
Sandri (PD)
- ... si doveva chiedere l'inversione
dell'ordine del giorno, non era una cosa automatica. A questo punto
o passa la posizione del Vicepresidente Tibaldi, che è quella più
corretta politicamente, oppure c'è un metodo semplicissimo per
uscirne: si va avanti con l'ordine dei lavori previsto dalla
Presidenza del Consiglio.
Presidente
- La parola al Presidente della Regione,
Caveri.
Caveri (UV)
- Le posso dire, collega Squarzino, ma lo
dico al Presidente e non a lei... allora io parlo a favore della
proposta del Consigliere Borre e contro la proposta del
Vicepresidente Tibaldi, perché questo prevede il Regolamento: uno a
favore e uno contro, io rendo e ottimizzo...
(interruzione dei Consiglieri Frassy e Squarzino Secondina,
fuori microfono)
... se vuole, prima faccio un intervento contro il
Vicepresidente Tibaldi e poi uno a favore...
(nuova interruzione della Consigliera Squarzino Secondina,
fuori microfono)
... no, il Consigliere Borre ha fatto una proposta, quindi
chiederei al Presidente, per ottimizzare i lavori, se lo consente,
di fare l'intervento a favore e l'intervento contro.
Sull'intervento a favore, lei, Consigliere Sandri, ha scippato
una mozione che era stata scritta in maniera unitaria; poi, essendo
una persona "rusée", astuta, ha detto che lo aveva fatto a fin di
bene. In presenza del sottoscritto e del collega Borre lei aveva
detto che, nel momento in cui fosse stata ritirata la mozione,
avrebbe acconsentito ad una trattazione immediata della
risoluzione, come si suol dire: io c'ero. Credo quindi sia
legittimo che tale questione, che inerisce a dei rapporti anche con
la Regione Piemonte, debba essere in qualche maniera trattata.
Il "no" alla discussione sulla questione del Casinò. Devo dire
che, per quel che riguarda il Governo regionale, il Governo
regionale prende atto di una volontà da parte vostra di conoscere
prima qual è l'intenzione del Governo sulle proposte di legge, cosa
che avverrà martedì. Posso quindi prendere anche l'impegno che fino
a quella data le nomine non ci saranno: questa è una dimostrazione
di buona volontà, ma "no" a discutere adesso, perché non è che si
possa pensare che l'ordine del giorno con le iscrizioni d'urgenza
debba essere poi piegato alle esclusive volontà dell'opposizione,
vi è anche una maggioranza e di questa maggioranza bisogna tenerne
conto.
Presidente
- La parola alla Consigliera Squarzino
Secondina.
Squarzino (Arc-VA)
- Parlo contro la proposta del
Consigliere Borre a questo punto...
Marguerettaz
(fuori microfono)
- ... no...
Squarzino (Arc-VA)
- ... come no?
Presidente
- ... certo, certo! Si esprima sulla "proposta
Borre"...
Squarzino (Arc-VA)
- ... credo che la proposta del
Consigliere Borre non vada bene, perché o si faceva una riunione
dei Capigruppo in cui si decideva quali erano i punti da invertire
all'ordine del giorno, altrimenti uno comincia a dire: "si inverte
l'ordine del giorno per il Casinò", l'altro dice per il Parco,
allora mettere le 2 cose in contrapposizione l'una con l'altra non
serve a niente. Se prendiamo invece un criterio di congruità, credo
che il problema del Parco, che è importantissimo, abbia richiesto
molto tempo anche alla Commissione che ha lavorato parecchio per
giungere ad un testo quasi unitario, questo può benissimo essere
presentato la prossima adunanza consiliare, non cambia nessun
rapporto del Consiglio regionale rispetto a tale problema; l'altro
problema invece è più urgente da affrontare. Ho perfino fatto la
proposta, collega Borre: perché non iniziamo la prossima adunanza
consiliare regionale con questo primo punto all'ordine del giorno?
Così ne parliamo con calma e si affronta la questione non così di
corsa all'ultimo momento.
Presidente
- La parola al Consigliere Sandri, per fatto
personale.
Sandri (PD)
- Sulla questione della mozione l'impegno era
di aiutare la discussione di questa mozione, ma non mi sembra che
oggi, al momento in cui ho proposto il ritiro della mozione,
nessuno si sia alzato a dire qualcosa. Avete guardato con fare
modesto l'andamento dei lavori, c'è stato forse un qui pro quo,
come è stato detto prima, per quanto ha detto il collega Tibaldi,
personalmente avevo capito tutt'altra cosa e confesso che anche
dalla registrazione mi rimangono dei grossi dubbi, ma dall'altra
parte non c'è stato impegno da questo punto di vista, quindi credo
che il Presidente Caveri certe affermazioni su tale tema se le
possa riprendere e riportare in un tema di maggiore correttezza di
rapporti. Mi chiedevo poi se fosse possibile una sospensione,
perché come minoranza dovremmo rivederci su quale scelta appoggiare
o meno.
Presidente
-Ho degli interventi però che sono chiari
sulle proposte, ossia uno a favore e uno contro. Se mi chiedete una
sospensione non ho difficoltà, ma ci sono delle espressioni molto
chiare: sulla proposta formulata dal collega Tibaldi si è espresso
favorevolmente lei, collega Sandri, mentre si è espresso contrario
il collega Caveri; sulla "proposta Borre" si è espresso
favorevolmente il collega Caveri e contraria la collega Squarzino,
quindi uno a favore e uno contro su una proposta, mi sento di
metterla ai voti se non ho richieste di sospensione.
La parola al Vicepresidente Tibaldi, per mozione d'ordine.
Tibaldi (CdL)
- Vorrei capire una cosa. Qualche ora fa
questo Consiglio ha iscritto d'urgenza una risoluzione all'ordine
del giorno; l'iscrizione d'urgenza significa, se le parole non sono
interpretabili liberamente all'infinito, che la materia è
prioritaria rispetto ad altre. Iscrivere d'urgenza e poi collocarla
in coda all'ordine del giorno significa far finta di considerarla
urgente...
(interruzione dell'Assessore Marguerettaz, fuori
microfono)
... questo va nella logica delle cose, Assessore! Visto che la
seduta serale scade alle ore 20,00, a meno che si voglia
prolungare, vogliamo collocare questa urgenza nell'ordine del
giorno un po' prima o cosa facciamo? Vorrei capirlo, perché si può
essere a favore o contro una posizione, ma vorrei sapere se questa
urgenza viene inserita prima di tale scadenza oraria, oppure no, in
tal caso mi piacerebbe sapere se la volontà che hanno espresso i
colleghi con 26 voti favorevoli qualche ora fa è mantenuta e questa
urgenza sussiste ancora, oppure tale urgenza è svanita per qualche
convenienza politica, altrimenti sarei d'accordo ad accogliere la
proposta del collega Sandri affinché i Capigruppo decidano di
organizzare i lavori una volta per tutte.
Presidente
- La parola alla Consigliera Squarzino
Secondina per...?
Squarzino (Arc-VA)
- Per sottolineare un aspetto che...
grazie. Questa mattina, quando eravamo di là per decidere
l'eventuale membro di minoranza all'interno del gruppo dei revisori
dei conti, abbiamo detto: "noi non ci teniamo, questa è solo una
cosa formale, vogliamo invece il rispetto sostanziale
dell'opposizione". Ribadisco ancora, in nome di questo rispetto
sostanziale dell'opposizione, chiediamo che si possa discutere la
risoluzione che è stata iscritta con procedura d'urgenza. Credo che
la maggioranza, che è qui compatta, basti che schiacci il bottone e
dica che è contraria al contenuto di questo... si discute e dice:
"per noi non va bene e la bocciamo"! Ci vuole così poco ad
esprimere una volontà negativa su un'iniziativa?
Presidente
- Dopo l'intervento del collega Vicquéry,
pongo in votazione le 2 mozioni d'ordine, chiaro?
La parola al Consigliere Vicquéry.
Vicquéry (UV)
- Solo per far presente che abbiamo perso
20 minuti su schermaglie e non per colpa della maggioranza, ma per
l'opposizione e, proprio per il rispetto dell'opposizione,
l'opposizione dovrebbe mettersi d'accordo perché abbiamo detto "sì"
alla discussione della "risoluzione Casinò" a condizione che si
discuta prima la "risoluzione Grand Paradis". Il gruppo
"Arcobaleno" non è d'accordo nel discutere velocemente la "mozione
Grand Paradis", perché contesta la mozione stessa, il gruppo
"Arcobaleno" ha fatto opposizione all'opposizione, questa è la
verità!
Squarzino
(fuori microfono)
- ... ma neanche per
sogno! Chiedo una riunione dei gruppi di opposizione...
Presidente
- ... vi concedo la sospensione fino alle ore
19,30 dopodiché riprendo i lavori e metto in votazione le proposte
formulate.
I lavori consiliari sono sospesi fino alle ore 19,30.
Si dà atto che la seduta è sospesa dalle ore 19,17 alle ore
19,31.
Presidente
- Riprendiamo i lavori. Pongo in votazione la
proposta del collega Tibaldi di una discussione immediata della
risoluzione sul Casinò:
Consiglieri presenti e votanti: 31
Favorevoli: 10
Contrari: 21
Il Consiglio non approva.
Presidente
- La risoluzione sul Casinò va quindi discussa
in coda all'ordine del giorno.
Pongo in votazione la proposta del collega Borre, di discussione
immediata...
(interruzione di alcuni Consiglieri, fuori microfono)
Presidente
- ... come no?
La parola al Vicepresidente Tibaldi.
Tibaldi (CdL)
- Sono esterrefatto di questo voto espresso
adesso dal Consiglio, perché va a sconfessare un'impostazione che
era stata decisa ad inizio pomeriggio e che era quella di esaminare
in via d'urgenza una problematica largamente condivisa. È la prima
volta che a mia memoria accade in quest'aula che ciò che viene
iscritto perché ritenuto prioritario in via d'urgenza viene poi
sconfessato dopo qualche ora. Questo solo per delle schermaglie,
come è stato detto dal collega Vicquéry, incomprensibili, o forse
comprensibili solo per qualcuno, e che vanno ad evidenziare una
cosa: che l'argomento delle nomine del Consiglio di amministrazione
in seno al Casinò è scomodo da esaminare oggi. A fronte di una
nostra proposta unanimemente condivisa dall'opposizione che era
chiara e netta, dopo poche ore dal momento in cui è stata iscritta
in via d'urgenza, la maggioranza decide di cancellarla con un
"colpo di spugna", con una forzatura numerica, senza dare alcuna
spiegazione, chiedendo solo che vi sia un'accelerazione del
problema del Parco, che non è un problema urgente, che giace da 4
sedute iscritto in questo ordine del giorno del Consiglio e che
improvvisamente è diventato più urgente rispetto alle nomine del
Consiglio di amministrazione. Ne prendiamo atto, è la prima volta a
mia memoria che ciò accade.
Presidente
- La parola al Consigliere Sandri.
Sandri (PD)
- In coda alla riunione della minoranza
abbiamo fatto una valutazione insieme ai colleghi Vicquéry e Borre
e altri colleghi di maggioranza, perché in questo momento, tenuto
conto del poco tempo che ci rimane, la discussione sulla Gran
Paradiso sarebbe molto costretta e non potrebbe avere quella
dignità che tutti noi le riconosciamo. Forse prima c'è stato un
malinteso su questo tema, nessuno non riconosce l'importanza, per
cui c'era la volontà di chiedere al Consiglio di iscrivere per il
prossimo Consiglio al n. 4 dell'ordine del giorno - dopo le
comunicazioni dei Presidenti di Consiglio e Giunta e l'approvazione
dei verbali - tale risoluzione per poterla discutere serenamente
con calma: questo era il nostro intendimento, adesso non so se è
approvato o meno.
Presidente
- Il Consiglio concorda sulla proposta
all'unanimità?
La parola al Consigliere Borre.
Borre
(UV)
- Come ha detto il collega Sandri,
abbiamo trovato un dignitoso comportamento nei confronti della
risoluzione, quindi che venga iscritta al punto n. 4 del Consiglio
ritengo sia un'azione importante per quanto riguarda il lavoro
fatto dalla III Commissione nei confronti di questa risoluzione,
quindi accettiamo volentieri tale proposta.
Presidente
- La parola alla Consigliera Squarzino
Secondina.
Squarzino (Arc-VA)
- Voglio collegare 2 fatti: il fatto
che il Consiglio ha bocciato la proposta dell'opposizione di poter
discutere oggi le nomine del Consiglio di amministrazione del
Casinò e questo, a mio avviso, è molto grave, perché tutti i
giornali ne parlano, comunicati stampa ce ne sono, ci sono dei
"chuchotages" da una parte e dall'altra, c'è un fermento e noi
chiediamo perché il Consiglio regionale, che è il luogo in cui
vengono prese le decisioni, non può essere interessato a questo
problema. Il Consiglio regionale ha presentato attraverso i suoi
Consiglieri delle proposte di legge molto chiare, che danno
un'indicazione, allora tale maggioranza non vuole assolutamente che
questo tema venga affrontato e il problema...
Presidente
- ... collega, scusi, prima abbiamo parlato di
questo argomento, non nego mai la facoltà di intervenire a nessuno,
però...
Squarzino (Arc-VA)
- ... completo, sono cose sgradevoli,
per questo la Giunta non vuole ascoltarle! Perché, quando si vuole,
l'accordo politico si trova. C'era il problema del Parco, era un
problema importante, su questo l'accordo è stato trovato, quando
c'è la volontà seria di affrontare i problemi. Sottolineo tale
comportamento da parte della maggioranza.
Presidente
- Il Consiglio concorda sulla proposta
formulata dal collega Sandri, di iscrivere al punto n. 4 del
prossimo Consiglio la risoluzione sul Parco?
Il Consiglio prende atto, concordando.
