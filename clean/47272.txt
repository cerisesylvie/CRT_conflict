Classificazione
AMBIENTE
Flora e fauna
CACCIA E PESCA



Oggetto del Consiglio n. 3566 del 18 aprile 2024 - Resoconto
OGGETTO N. 3566/XVI - Approvazione di mozione: "Impegno a
presentare alle Commissioni consiliari competenti il nuovo Piano
regionale faunistico venatorio per l'approvazione da parte del
Consiglio regionale".
Bertin (Presidente) -
Punto n. 49. Consigliere Planaz, a
lei la parola.
Planaz (RV) -
Con questa mozione io e il collega Aggravi
portiamo all'attenzione di quest'Aula, in vista dell'invio del
Piano regionale faunistico venatorio, il fatto che sta circolando
una nuova bozza che necessita, a nostro avviso, di una grande
attenzione anche in merito a tutti i cambiamenti, non solo
climatici ma pure dal punto di vista gestionale della fauna
selvatica.
Considerato che tale Piano è tutt'oggi vigente, poiché è una
modifica del comma 2 dell'articolo 5 della legge regionale 64/94,
il legislatore nel 2016 aveva novellato la norma eliminando
l'obbligo di revisione quinquennale del Piano - cosa che
generalmente avviene un po' in tutte le Regioni; allo stesso modo
questa legge regionale, che riprende la 157/92, non aveva l'obbligo
di revisione quinquennale con conseguente risparmio in termini
economici ed amministrativi.
Tale disposizione è possibile alla luce del fatto che le
indicazioni contenute nel Piano possono essere ritenute valide per
periodi temporali anche superiori ai cinque anni, e qui c'è tutta
l'illustrazione che è stata fatta all'Aula allora.
Noi condividiamo quest'aspetto perché forse in tutti questi anni
bisogna anche dire che, a fronte di tutti i rilevamenti e
censimenti che si sono susseguiti, forse non c'era una necessità
d'intervenire sul Piano regionale faunistico venatorio, di
conseguenza il Piano veniva mantenuto tale a come era stato
fatto.
Oggi, in vista dell'evoluzione dei fatti - vediamo, soprattutto
dal 2017 al 2018, dei cali soprattutto per certe specie, anche
dovute forse all'arrivo dei predatori nella nostra regione - noi
consideriamo che forse un'attenta valutazione di questo Piano sia
dovuta.
Non entrerò nei punti tecnici del piano, anche per l'orario, e
sarò rapido: il Piano serve a definire strategie per individuare le
azioni tese alla conservazione, al mantenimento della densità
ottimale di tutte le specie faunistiche, e qui ci tengo a dire:
"Tutte le specie e non solo a qualcuna" di interesse
conservatorio.
La nostra impegnativa chiede al Governo regionale di predisporre
e presentare alla competente Commissione consiliare permanente un
nuovo Piano regionale faunistico venatorio o una revisione di
quello attuale, Piano che è vigente dal 2008, e di avviare
consultazioni e confronti ritenuti necessari con produzione da
parte del Consiglio regionale di un nuovo strumento di
pianificazione della gestione faunistico-venatoria.
Tutto questo per mettere l'attenzione riguardo a un documento
delicatissimo, non solo dal punto di vista venatorio, ma anche dal
punto di vista conservativo delle specie.
Presidente -
La parola all'assessore Carrel.
Carrel (PA) -
Convengo con i colleghi che hanno
presentato e illustrato questa mozione, che mi permetteranno di
specificare anche l'iter di approvazione di questo Piano che oggi è
necessario e su cui ovviamente dobbiamo porre i requisiti e su cui
dobbiamo lavorare assieme per cercare di dare la giusta
direzione.
Ai sensi della legge regionale 64/94, articolo 5 comma I, il
Piano regionale faunistico venatorio è proposto dalla Giunta
regionale, sentita la Consulta faunistica regionale, il Comitato
regionale per la gestione venatoria e l'Istituto superiore per la
protezione e ricerca ambientale, l'ISPRA.
Si è provveduto quindi a richiedere i pareri di cui sopra che
sono stati acquisiti nelle scorse settimane: l'ISPRA in data 27
febbraio 2024; il Comitato regionale per la gestione venatoria ha
fatto pervenire il suo parere in data 2 aprile 2024; la Consulta
regionale faunistica in data 9 aprile 2024.
La Giunta regionale approverà pertanto la proposta del Piano
faunistico venatorio da avviare alla procedura di valutazione
ambientale strategica, la VAS, ai sensi della legge regionale
12/2009.
La procedura di VAS prevede che la bozza del Piano, insieme alla
relazione ambientale e alla sintesi non tecnica, sia pubblicata per
45 giorni, al fine di raccogliere le eventuali osservazioni da
parte dei portatori d'interesse.
Al termine della VAS, sulla scorta delle osservazioni pervenute,
la Giunta regionale approverà la proposta definitiva del Piano da
trasmettere al Consiglio regionale per la sua approvazione
definitiva e proprio al termine della VAS era previsto l'intervento
della Commissione consiliare e quindi la discussione in aula con
l'approvazione del Consiglio regionale.
Comprendendo quanto da voi esposto e condividendo la necessità
di avviare una consultazione anche politica in Commissione
consiliare, proporrei di emendare il testo da voi proposto andando
ad aggiungere nelle premesse un: "Preso atto dell'iter previsto
nella legge regionale 64/94 e che dopo l'approvazione della
proposta del Piano regionale faunistico-venatorio da parte della
Giunta regionale, si avvierà la procedura di VAS, ai sensi della
legge regionale 12/2009" e, cambiando l'impegno, "Impegnando
l'Assessore all'agricoltura e risorse naturali a presentare il
Piano faunistico-venatorio alla competente Commissione consiliare
durante il periodo in cui il Piano sarà avviato alla procedura di
VAS, così da permettere a tutti i Consiglieri e i rispettivi gruppi
consiliari di partecipare, con osservazioni, a tale procedimento",
dando quindi la disponibilità nostra, dell'Assessore e dei tecnici,
a venire a illustrare il Piano e a confrontarci durante il periodo
di VAS, in modo da poter permettere a tutti i gruppi consiliari e a
tutti i Consiglieri di fare delle osservazioni proprio in questo
iter, anticipando di fatto la Commissione che poi avrà luogo sul
testo definitivo che verrà poi approvato in Giunta in seguito al
percorso della VAS.
Presidente -
Consigliere Ganis, a lei la parola.
Ganis (LEGA VDA) -
Ringrazio i colleghi per aver
presentato questa mozione, questo ci fa comprendere che non siamo i
soli, come gruppo, a interessarsi dei problemi che spesso
attanagliano il mondo venatorio; lo abbiamo più volte evidenziato
in Consiglio regionale, attraverso molteplici iniziative - ricordo
il nostro contributo che ha permesso la riapertura della caccia
alla lepre variabile e alla pernice bianca - che mettevano in
evidenza la diminuzione di alcune specie, come il capriolo e il
cinghiale, a causa della presenza massiva nella nostra regione del
canis lupus. Proprio ieri in Consiglio regionale, come gruppo
abbiamo presentato un'iniziativa sulla PSA, che potrebbe impattare
in maniera negativa sull'economia di una regione e, allo stesso
tempo, mettere in grande difficoltà anche il mondo faunistico
venatorio.
Permettetemi di ricordare che a livello nazionale il nostro
gruppo - e in particolar modo l'onorevole Bruzzone, capo
Dipartimento caccia gruppo Lega alla Camera - sta lavorando a una
serie d'iniziative, volte a valorizzare il mondo faunistico
venatorio.
Questo a evidenziare il nostro impegno nei confronti di chi
pratica quest'attività, di assoluta importanza al fine della
conservazione della specie selvatica.
Detto questo, il mondo venatorio ha subìto in questi ultimi
decenni una serie d'interventi e di modifiche, molti sono ancora in
atto, perché se la legge regionale n. 69/94 li regolamenta è il
Piano faunistico venatorio a gestire i prelievi di tutte le specie
cacciabili nella nostra regione.
Ma da chi viene redatto il Piano faunistico venatorio?
Dall'ufficio fauna e da altri organi preposti, che ne stabiliscono
le modalità, la gestione e appunto le specie selvatiche da
prelevare.
Il problema nasce dal fatto che il Piano faunistico venatorio
regionale non è aggiornato, infatti in questi ultimi anni si è
fatto riferimento a un Piano faunistico del 2012-2018, in attesa
dell'approvazione di quello aggiornato.
In questi ultimi anni abbiamo notato una certa allergia
nell'aggiornare i vari Piani regionali ed è proprio in questi
ultimi mesi che finalmente una bozza del Piano è stata presentata
agli uffici competenti, in attesa che diventi operativo, affinché
questa pratica continui a svolgere in maniera ottimale il compito
di salvaguardia delle specie selvatiche e il mantenimento della
biodiversità.
Non voglio entrare nei tecnicismi, il mondo della caccia è
complesso, mi limito a evidenziare un paio di problemi riscontrati
nella bozza del Piano faunistico: quando si tratta di prelevare un
camoscio maschio, per esempio, non si tratta semplicemente di fare
un prelievo in base al sesso, ma c'è tutta una serie di
osservazioni da considerare in base alla classe d'età,
riconoscibili oltre che dalle caratteristiche strutturali anche in
base alla lunghezza delle corna, ma la cosa che più salta
all'occhio, per chi ha consultato la bozza del Piano faunistico, è
l'idea di creare delle oasi di protezione per il capriolo, tenuto
conto della predazione del lupo, nella speranza che queste oasi
permettano alla specie del capriolo di riprodursi in tutta
tranquillità.
Ahimè, è come creare un McDonald's per i lupi.
Questi sono soltanto due aspetti importanti che sono presenti
nella bozza del Piano faunistico venatorio e che meritano tutta
l'attenzione del caso.
Presidente -
Consigliere Planaz ne ha facoltà.
Planaz (RV) -
Ringraziamo l'Assessore e la Giunta per
aver proposto quest'emendamento che noi accettiamo, perché data la
rilevanza di questo documento è importante poterlo approfondire
attentamente, seguendo tutte le procedure che, Assessore, lei ha
elencato. Tengo a precisare che noi come gruppo non abbiamo nulla o
quasi nulla in contrario alla proposta del Piano, e voglio anche
ringraziare i tecnici che hanno lavorato su un Piano regionale
venatorio di 400 e più pagine che durerà nei prossimi 5 anni o
anche più... poi vedremo sull'evoluzione della presenza delle
specie, però è giusto avere il giusto confronto per poter redigere
un documento che condivida al massimo le idee di tutti quanti.
Presidente -
Consigliere Di Marco ne ha facoltà.
Di Marco (PA) -
Ho ascoltato con attenzione gli
interventi che si sono succeduti in quest'aula e, in ragione
dell'importanza che riveste il Piano faunistico venatorio per la
nostra regione, condivido pienamente la determinazione a procedere
alla revisione e all'aggiornamento di questo strumento, in vigore
da ben 16 anni, come diceva il consigliere Planaz. É indispensabile
per la tutela, la conservazione e la gestione della fauna
selvatica, nonché per la disciplina di un'attività venatoria che
sia sempre più rispondente ai principi biologici ed ecologici di
armonia tra fauna, essere umano e ambiente naturale.
Le parole espresse dall'assessore Carrel nel suo intervento sono
state rassicuranti, l'iter di revisione e aggiornamento di questo
Piano è già stato avviato, sta progredendo nelle sedi appropriate
nel pieno rispetto del percorso codificato e giungerà infine
all'attenzione di questo Consiglio per la sua definitiva
approvazione.
Or dunque, assunto come obiettivo comune quello di dotare quanto
prima la nostra regione di un rinnovato Piano faunistico venatorio,
revisionato e aggiornato, credo indispensabile che la definizione
di una questione di tanta rilevanza per la nostra comunità debba
essere il risultato del confronto costruttivo e della
partecipazione attiva di tutte le forze consiliari, nonché di tutti
gli attori coinvolti.
A nome quindi del gruppo consiliare di PA, accolgo positivamente
l'impegno richiesto dall'iniziativa a sottoporre il detto Piano
all'attenzione della Commissione competente ed esprimo il nostro
voto favorevole alla mozione emendata.
Presidente -
Consigliera Minelli, ne ha facoltà.
Minelli (PCP) -
Abbiamo ascoltato il dibattito, abbiamo
capito anche che c'è quest'emendamento proposto dall'Assessore,
voteremo la mozione, anche se non ne capisco tanto la necessità,
perché abbiamo ricevuto come III Commissione una lettera qualche
tempo fa, a metà marzo, in cui lo stesso percorso che stiamo
definendo adesso con questa mozione era stato delineato: si diceva
che il Piano sarebbe andato in VAS, che la Giunta avrebbe fatto
questo passaggio e che si sarebbe arrivati alla discussione anche
in Commissione.
Capisco, forse, che c'era una necessità di accelerare, di
mettere un po' di pepe al Piano. La votiamo, però mi sembra una
mozione un po' ridondante rispetto al percorso che era già stato
delineato.
Quello che credo che vada bene ribadire è che nell'impegno del
collega Planaz ci sia scritto che questo Piano che arriverà poi a
compimento sia frutto della più ampia partecipazione di tutti i
soggetti coinvolti e ricordo che nei soggetti coinvolti, per quello
che riguarda poi anche la stesura di un Piano faunistico - almeno
per le osservazioni che potranno portare sia in VAS, sia anche a
beneficio della Commissione - ci saranno anche tutti quei soggetti
che sono critici sulla caccia, che hanno anche delle posizioni che
dovranno essere ascoltate, quindi bene che siano stati ricordati
tutti i soggetti coinvolti.
Presidente -
Consigliere Restano, ne ha facoltà.
Restano (GM) -
Prendo atto che tutti i Consiglieri sono
interessati alla discussione, e non solo la Lega, come dice il
collega Ganis, simpaticamente.
A parte questo, mi sono permesso di consultare degli esperti del
settore che hanno evidenziato che siccome è un rischio un po' grave
il fatto che il Piano nasca senza tenere in considerazione gli
ultimi tre anni che abbiamo appena trascorso, tre anni che hanno
portato alla luce dei cambiamenti epocali, per questo mi permetto
di fare un esempio.
La mia vuole solamente essere una suggestione per i prossimi
passi del Piano e non assolutamente una critica. Frequentando gli
ambienti della montagna nelle località che frequento io per
praticare sport, sovente mi imbattevo in numerosi caprioli e nella
serata in tantissimi cervi, ora non li vedo più. Sicuramente incide
la presenza dei predatori su questo, ma mi sottolineano che anche i
prelievi indicati nel vecchio Piano possono aver portato a una
situazione di questo genere e se non viene modificata, alla luce
degli ultimi dati in possesso dei cacciatori, la situazione non
potrà essere modificata.
L'invito e la suggestione che lascio all'Aula è di tenere in
considerazione anche gli ultimi tre anni che abbiamo appena
trascorso.
Presidente -
Altri interventi? Se non ci sono altri
interventi, chiudo la discussione generale che era ancora aperta.
La replica credo che sia già stata fatta dall'Assessore, metterei
pertanto in votazione la mozione così come emendata. La votazione è
aperta. La votazione è chiusa.
Presenti, votanti e favorevoli: 34
La mozione è approvata all'unanimità.
