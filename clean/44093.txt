Classificazione
TRASPORTI E VIABILITÀ
Trasporti



Oggetto del Consiglio n. 1159 del 12 gennaio 2022 - Resoconto
OGGETTO N. 1159/XVI - Interpellanza: "Azioni preordinate ad
una celere approvazione del Piano regionale dei trasporti".
Bertin (Presidente) -
Riprendiamo con l'interpellanza al
n. 37 dell'ordine del giorno. Si è prenotata la consigliera Minelli
a cui passo la parola.
Minelli (PCP) -
Faccio una breve premessa sulla
ormai famosa storia del Piano regionale dei trasporti, cose che
sono già state dette, ma che è utile ripetere a beneficio di chi ci
ascolta. Venticinque anni fa la legge 29 del 1997 aveva previsto
che la programmazione del sistema dei trasporti nella nostra
regione avvenisse sulla base di un piano regionale dei trasporti.
Il dettato legislativo purtroppo è stato ignorato a lungo e solo
nel 2017 è stata avviata la procedura per affidare l'incarico di
elaborazione del piano con una previsione di spesa di 160 mila
euro. Nel mese di aprile del 2019, sulla bozza di PRT predisposta
dalla società incaricata, è stata avviata una vasta consultazione e
sono state raccolte molte osservazioni. Le vicende politiche della
seconda metà del 2019 e lo scioglimento anticipato del Consiglio
nel 2020 hanno bloccato quel percorso e il testo aggiornato del
Piano regionale dei trasporti, con le correzioni alla luce di
quelle osservazioni che erano pervenute, è stato consegnato dalla
società incaricata, la TPS, all'inizio di febbraio 2021. A quel
punto, ed eravamo poi al mese di marzo del 2021, la Giunta si è
rifiutata di approvare la proposta di deliberazione che avevo
presentato, non certo per approvare il piano, ma semplicemente per
avviare la procedura di valutazione ambientale strategica, la
consultazione pubblica sulle ricadute ambientali del piano, e ora,
a quasi un anno da quel blocco, siamo ancora fermi.
Come gruppo di Progetto Civico Progressista abbiamo portato il
tema all'attenzione dell'ultimo Consiglio attraverso un emendamento
al DEFR che è stato respinto con trentatré astensioni. Chiedevamo,
con quella proposta, di inoltrare la bozza del Piano regionale
trasporti alla VAS entro gennaio 2022 e chiedevamo l'approvazione
dello stesso entro i primi sei mesi dell'anno; una richiesta che ci
pareva e ci pare del tutto ragionevole, che era praticabile, ma che
è stata bocciata.
Ora però c'è una novità: a fine dicembre, più precisamente il 28
di dicembre, abbiamo letto sugli organi di informazione una
dichiarazione del Presidente, formulata durante la conferenza
stampa di fine anno, che riporto: "Abbiamo diversi piani in fase di
approvazione che in questo momento devono essere chiusi con una
programmazione rapida. Il Piano regionale dei trasporti è rimasto
in Commissione dopo le dimissioni di Minelli e c'è necessità di
riportarlo in Consiglio entro febbraio e trovare l'approvazione".
Come ho detto anch'io poc'anzi, il PRT è fermo ma non da maggio,
mese a cui risalgono le mie dimissioni, bensì da quasi un anno per
la semplice ragione che non si è voluto deliberatamente mandarlo
avanti. Il Presidente e Assessore dice una cosa errata quando
afferma che il piano deve ritornare in Consiglio, per la semplice
ragione che non c'è mai approdato in Consiglio il Piano regionale
dei trasporti. Ma soprattutto dice una cosa totalmente errata,
anzi, in realtà impossibile da realizzare, laddove afferma che
entro febbraio bisogna trovare l'approvazione. Ci vogliono sessanta
giorni, due mesi, solo e soltanto per la presentazione delle
osservazioni nell'iter di VAS, dopo la delibera di Giunta che
istituisce la VAS stessa, ma il piano non ha nemmeno ancora
iniziato quel percorso. È un'affermazione grave, a mio avviso,
quella del Presidente e non è neanche nuova.
Nella seduta del Consiglio del 22 settembre scorso, rispondendo
ad una interpellanza della collega Foudraz sul piano generale del
traffico urbano di Aosta, il Presidente ha fatto riferimento al
PRT, evidenziando come lo stesso sia già stato sottoposto all'esame
della Commissione consiliare competente e dovrà essere definito
entro quest'anno; quest'anno vuol dire il 2021. Il PRT non è stato
approvato nel 2021, non lo sarà nemmeno nel febbraio del 2022,
neppure a marzo, per una questione matematica. Noi vorremmo sapere
quando e per sapere questo è indispensabile conoscere quando sarà
approvata la deliberazione di Giunta che darà avvio alla procedura
di VAS per il PRT. Da quel momento bisognerà calcolare, per
arrivare all'approvazione del piano vero e proprio, almeno cinque
mesi.
In secondo luogo, quello che vogliamo sapere è se si intende
giungere all'approvazione da parte del Consiglio del PRT entro il
primo semestre del 2022 come prevedeva, né più né meno,
l'emendamento al DEFR che è stato respinto dalla maggioranza. In un
semestre è possibile farlo, prima no, non ci sono i tempi. C'è una
bozza di delibera di Giunta per avviare la procedura di VAS, c'è ed
è pronta, è una delibera che è ferma da marzo 2021, da dieci mesi:
basta approvarla. Parlo della delibera per l'avvio della procedura
di VAS, non dell'approvazione del piano, e dopo cinque o sei mesi
si può arrivare a una conclusione, ma senza quel passo si arriverà,
alla fine del primo semestre del 2022, senza che la Regione sarà
riuscita ad avere un Piano regionale dei trasporti approvato.
Presidente -
Per la risposta il Presidente della Regione,
ne ha facoltà.
Lavevaz (UV) -
Ringrazio la collega Minelli che permette
di fare il punto sulla questione PRT. Non vorrei ripartire con le
premesse che ho già fatto, ovvero che sia più semplice dai banchi
dell'opposizione tirare per la giacca l'esecutivo su quello che non
viene fatto o sulla tempistica allungata, piuttosto che cercare di
portare avanti le questioni quando se ne aveva l'occasione; non
voglio ripeterlo e non voglio assolutamente aprire una polemica in
questo senso.
Quello che posso dire è che credo, senza voler essere
presuntuoso, di conoscere le procedure amministrative e la
matematica almeno quanto lei. Adesso non ricordo esattamente cosa
ho detto, i giornalisti ovviamente riportano con delle
interpretazioni, posso anche averlo detto, può darsi che in una
intervista abbia detto qualcosa di poco preciso ma, ripeto, non mi
ricordo esattamente, ma so benissimo e conosco bene le procedure
che porteranno all'approvazione del Piano regionale dei
trasporti.
Io quello che ho sempre detto in Consiglio - ed è quello che
volevo dire anche in conferenza, anche se è stato interpretato male
- è che va ripreso l'iter che deve portare all'approvazione e va
ripreso da dove l'abbiamo lasciato e da dove l'abbiamo lasciato in
maniera condivisa con lei quando era assessore, ossia quello di un
passaggio in Commissione, che è un organismo del Consiglio fino a
prova contraria, ancorché un passaggio informale, per avere una
condivisione delle macro linee, prima di scaricare il documento in
Giunta per l'avvio della VAS. Questo è quello che avevamo
concordato insieme e quello che avevamo deciso di fare. Questo iter
si è fermato in Commissione con le sue dimissioni e da lì dobbiamo
ripartire. Con il Presidente di Commissione ci siamo parlati, anche
facendo il punto a inizio anno sulle tempistiche e sulle priorità
da portare avanti nei primi mesi dell'anno, quindi credo che in una
delle prossime sedute della Commissione verrà ripresa questa
discussione sul PRT.
È inutile dirlo, non lo sto neanche a ribadire, che siamo ben
consci del fatto che il piano vada approvato in tempi brevi. Il
fatto che non abbiamo approvato il vostro emendamento è dovuto
anche al fatto che credo che il mondo sia anche cambiato in questi
due anni e non possiamo fare finta che non sia così. Andrebbe fatta
un'analisi probabilmente un pochettino più aggiornata rispetto alla
situazione attuale anche dei trasporti, dopo quello che sta
succedendo, e parlo non soltanto di modifiche a livello
tecnologico, che comunque ci sono state e sono in corso da quando
si è avviato lo studio del piano, ma anche più in maniera
contingente legato alla pandemia, quello che la pandemia
sicuramente ha insegnato anche per quanto riguarda le strategie di
mobilità e dei trasporti. Questo è un aspetto che non possiamo fare
finta di non vedere e non affrontare: impegnarci in una tempistica
aritmetica non aveva senso. Questo è il motivo per il quale non
abbiamo approvato questo emendamento.
Rispondendo alle domande, siamo ovviamente impegnati, ripeto,
facendo il punto sulle priorità dell'inizio anno. Metteremo in
calendario un passaggio in Commissione e poi successivamente, a
seguito di quello che si deciderà di fare a livello di analisi in
Commissione, una tempistica precisa per il passaggio in Giunta e
l'avvio della valutazione ambientale strategica.
Presidente -
Per la replica la consigliera Minelli.
Minelli (PCP) -
È chiaro, da quello che lei dice, che a
febbraio non ci sarà nessuna approvazione, forse neanche la ripresa
dell'iter, a questo punto, se bisogna tener conto di una pandemia
che ormai è diventata su tutta una serie di questioni in parte un
alibi, in parte un sostegno a certe scelte.
Lei dice: "Non si è voluto approvare l'emendamento perché il
mondo è cambiato e quindi darsi una tempistica precisa sarebbe una
cosa scorretta". Io quello che capisco è che ancora una volta si
rinvia, ancora una volta si demanda, ancora una volta non si ha la
volontà di andare avanti.
Torno a dire una cosa che ho ripetuto più e più volte: questo
piano, così come è stato consegnato nella sua bozza, perché si
tratta di una bozza, deve essere sottoposto a delle valutazioni. La
procedura di VAS - e lo stiamo vedendo con il Piano dei rifiuti -
non è in automatico l'approvazione di un piano, si può rivedere. Di
conseguenza, pensare ora, da quello che lei dice, a fare una
revisione preliminare prima ancora di avviare questo piano di
procedura di VAS, vuol dire perdere altri mesi - ma tanti! - perché
l'iter della VAS sarebbe di due mesi, ma non sono nemmeno due mesi
giusti, perché quelli sono soltanto il tempo per l'elaborazione
delle osservazioni. Da quando la Giunta adotta, deve passare un
mese perché la società che ha redatto il piano deve presentare la
relazione di accompagnamento dove è già possibile dire delle cose.
Poi, due mesi per le osservazioni, un mese per valutarle; lo stiamo
vedendo adesso con il Piano dei rifiuti: le osservazioni sono
arrivate al 19 di novembre, oggi siamo a metà gennaio e abbiamo
appena iniziato a riesaminare, e poi arriverà alla Commissione.
Questo se si decidesse di mandare a procedura di VAS il piano
attuale, ma non è questa la decisione, da quello che ci ha appena
finito di dire. Altro che febbraio per ricercare l'approvazione!
Andremo molto molto più avanti!
C'è però una cosa che vorrei puntualizzare. Lei ha detto che
l'iter si è fermato con le mie dimissioni e che avevamo condiviso
un passaggio in Commissione. Io le ricordo che il passaggio in
Commissione c'è stato, l'ultimo verbale della Commissione che si è
occupata di questo è del 28 o del 29 di aprile, non mi ricordo, ed
era stato richiesto di formulare delle osservazioni, se lo
ricorderà anche lei, lo avevamo condiviso, entro il 30 di aprile.
Di osservazioni - l'ho già detto in quest'aula - ne è pervenuta
una, quella del collega Aggravi, che è stata immediatamente
inserita nel piano, e se ne fossero arrivate delle altre sarebbero
state prese in considerazione, almeno fintanto che ero lì lo avrei
fatto e si sarebbero discusse, ma non è arrivato nulla! Questo la
dice lunga sul fatto che non c'era e non c'è, ma non c'era
soprattutto in quel momento, nessuna volontà di tenere in
considerazione un documento che non avevo chiesto io di redigere,
perché quel documento è stato seguito dai miei predecessori dal
2017 al 2019. Si è interrotto all'inizio del 2020 perché il
Consiglio si è sciolto, ma tutto l'iter era stato fatto. Qui si
continuano ad accampare delle scuse, perché ci sono delle volontà,
ci sono persone che hanno messo i bastoni fra le ruote, hanno messo
i paletti, hanno messo le zeppe, e continueranno a farlo. Almeno,
non andiamo in conferenza stampa di fine anno a raccontare alla
gente che si va alla ricerca dell'approvazione da febbraio in
avanti, perché è una falsità.
