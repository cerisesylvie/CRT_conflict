Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1787 del 10 gennaio 1991 - Resoconto
OGGETTO N. 1787/IX - Proposta di legge regionale: "Criteri
per le nomine e le designazioni di competenza regionale".
Presidente: Il Consigliere Limonet ha chiesto di intervenire
sulla proposta di legge n. 218, presentata dal Consigliere
Riccarand ed iscritta al punto 43 dell’ordine del
giorno; ne ha facoltà.
Limonet (DC):
Signor Presidente e signori Consiglieri,
poiché mi è stato fatto presente che sono sorte alcune perplessità
in diversi gruppi consiliari, nella mia qualità di relatore,
chiederei al Consiglio di rinviare il provvedimento alla
Commissione competente per essere ulteriormente approfondito.
Presidente:
Ha chiesto la parola il Consigliere
Riccarand; ne ha facoltà.
Riccarand (VA):
Trovo un po’ strano che un
Consigliere relatore, incaricato dalla Commissione di svolgere una
relazione sulla proposta di legge, venga in Consiglio a chiedere il
rinvio della proposta, il cui nuovo testo, predisposto dalla
Commissione e frutto di un lavoro approfondito, è stato esaminato
ed approvato all’unanimità in sede di Commissione.
Mi sembra che compito del relatore sia quello di illustrare la
proposta di legge e che questo modo di procedere non sia molto
conforme al buon funzionamento dei nostri organi.
Comunque, poiché il relatore non ha fatto alcuna illustrazione,
mi permetto di presentare brevemente questa proposta di legge, in
modo da illustrarne i contenuti al Consiglio.
Si tratta di una...
Presidente:
La richiesta di rinvio è pregiudiziale.
Riccarand (VA):
Ma da che cosa è motivata la richiesta di
rinvio?
Presidente:
La richiesta di rinvio è pregiudiziale,
perché se affrontiamo il problema, allora...
Riccarand (VA):
Non so se è competenza del relatore
chiedere il rinvio, visto che era stato incaricato dalla
Commissione di fare una relazione sulla proposta di legge. Mi
sembra una cosa del tutto anomala. Qui è allegato un parere...
Presidente:
Il relatore è anche Consigliere e qualsiasi
Consigliere può fare propria la proposta di rinvio. Comunque il
Consiglio non può approfondire...
Riccarand (VA):
Non capisco però perché il relatore, che
era stato incaricato di fare una relazione sulla proposta di legge,
invece di fare la relazione proponga il rinvio. Mi sembra una cosa
inconcepibile.
Presidente:
Comunque il relatore è anche e sempre
Consigliere.
Ha chiesto la parola il Consigliere Andrione; ne ha facoltà.
Andrione (UV):
Nous ne comprenons pas les raisons pour
lesquelles on demande un renvoi, parce que s’il y a
des perplexités, elles peuvent être discutées au sein du Conseil.
Le rapporteur pourrait illustrer les perplexités que cette loi a
soulevées dans certains groupes. Nous ne savons même pas quels sont
les groupes qui ont des perplexités. Donc, le Conseil est appelé à
discuter et nous sommes contraires au renvoi de la discussion.
Presidente:
Ha chiesto la parola il Consigliere
Milanesio; ne ha facoltà.
Milanesio (PSI):
Non ho difficoltà a dire che anche noi
abbiamo delle perplessità. Non le abbiamo sul contenuto generale
della legge che, facendo parte del programma della maggioranza
regionale, ci vede consenzienti, ma siamo favorevoli a che si
pervenga in tempi rapidi, sia pure in modo approfondito e
produttivo, ad una legge che disciplini la materia entro una logica
che sia compresa da tutti i componenti di questo Consiglio.
Riconosciamo che sulla presente proposta di legge è stato fatto
un utile lavoro di approfondimento e di rimaneggiamento da parte
della II Commissione, che risulta evidente dal confronto tra la
proposta iniziale del Consigliere Riccarand e quella della
Commissione, che è molto diversa. Tuttavia, almeno per quello che
ci riguarda, riteniamo che così come è formulata essa ponga ancora,
senza risolverli, molti interrogativi.
Credo, quindi, che se facciamo la discussione questa sera,
corriamo il rischio di rendere un pessimo servizio alla causa che
intendiamo portare avanti, perché le varie forze politiche non
potrebbero parteciparvi attivamente, senza prima riflettere e
discutere al loro interno sulla nuova situazione.
Il relatore ha chiesto - e chiedo anch’io, perché
mi associo alla sua richiesta - di poter fare
un’utile ed ulteriore riflessione sulla legge. Credo
che questa opinione sia condivisa da altri Consiglieri, forse anche
appartenenti ad altri Gruppi, che non posso citare perché parlo
solo per quello che mi compete. Credo però che ciò potrebbe
eventualmente consentirci di investire del problema anche la
Commissione Istituzioni ed Autonomia, specie se si tiene conto che
nella proposta di legge si ipotizzano alcuni criteri che, a mio
avviso, stravolgono il senso di affermazioni fatte in questa sede e
condivise dal Consiglio.
Mi riferisco segnatamente, anche se solo a titolo
d’esempio, alla relazione svolta dal Consigliere
Louvin, come Presidente della Commissione per le riforme
istituzionali, nella quale egli lamentava
un’eccessiva "amministrativizzazione" del Consiglio.
Bene, a me pare che alcune indicazioni presenti in questa legge
vadano proprio in quella direzione.
Mi pare ancora che questa legge instauri un meccanismo di
difficile conduzione e gestione.
Dopo aver letto diverse leggi già in vigore in altre regioni, mi
pare anche che si sia fatta una specie di "pot-pourri" di diverse
proposte, senza trarne però le debite conseguenze sul piano logico
e concreto.
Ovviamente non sono voluto entrare nel merito della legge,
perché altrimenti si sarebbe dato corso alla discussione, ma ho
solo voluto brevemente e semplicemente illustrare le nostre
perplessità e preoccupazioni, nonché ribadire che noi siamo
favorevoli ad una legge che accentui la trasparenza in questo
settore, consenta di far risaltare la professionalità delle persone
nominate e di fare tutta la necessaria pubblicità affinché i
cittadini e quelli che dovranno decidere agiscano in piena
consapevolezza.
La proposta di rinvio non è quindi un tentativo per insabbiare
la legge, ma è un mezzo per poterla meglio approfondire nelle varie
sedi, anche in quelle più politiche, perché non si tratta della
solita leggina di spesa spesso presentata da vari consiglieri, ma
di una legge che fissa importanti principi, ma la cui formulazione
- senza offendere nessuno - sembra essere un po’
incongruente in alcune sue parti. Se la Regione vorrà avere un
fiore all’occhiello in materia, credo che dovrà
approfondire e pulire un po’ di più questa proposta,
anche per renderla più coerente con le affermazioni di
principio.
Detto questo, chiedo al Consiglio di voler gentilmente
accogliere la richiesta di rinvio, tenendo conto delle motivazioni
che ho appena espresso.
Presidente:
Il Consigliere Milanesio ha chiesto il rinvio
alla I Commissione, mentre quella competente è la II. Credo,
pertanto, che il Consiglio si dovrà pronunciare anche su questo
aspetto.
Ha chiesto la parola il Consigliere Mafrica; ne ha facoltà.
Mafrica (PCI):
Il nostro Gruppo sarebbe stato disponibile
a votare già oggi questa proposta di legge, perché è dal 1978 che
cerchiamo - finora inutilmente - di far approvare una legge sulle
nomine. Forse siamo sollecitati da una certa impazienza di
raggiungere l’obiettivo, per cui accediamo alla
richiesta di rinvio, osservando però che, tra il non avere alcuna
procedura per le nomine ed averne almeno una, si possono percorrere
infinite strade o soluzioni alternative. Forse quella proposta non
è la migliore e sicuramente è suscettibile di ulteriori
miglioramenti, ma è comunque una strada percorribile.
Noi riteniamo che la questione delle nomine sia una materia
fondamentale del programma di questa maggioranza e che la sua
approvazione sia uno dei punti cardine della nostra partecipazione
alla maggioranza.
A noi interessa avere una procedura per le nomine improntata a
tre criteri: la trasparenza e la pubblicità
dell’esistenza di una nomina, la competenza dei
soggetti che vengono indicati e la netta distinzione di ruolo tra i
diversi organi competenti a procedere alle nomine.
Nell’ambito di queste indicazioni, si possono
scegliere, come nel caso specifico, soluzioni diverse su
commissioni, tempi, sulle quali siamo pronti a discutere, però
vorremmo che rimanessero fermi i tre parametri che ho appena
indicato.
Non ho motivo di dubitare che l’approfondimento
richiesto possa essere utile e produttivo, ma ritengo opportuno
stabilire un termine entro il quale condurre tale approfondimento.
Se prendiamo in considerazione il secondo Consiglio di febbraio,
penso che abbiamo a disposizione tutto il tempo necessario per
compiere in seno alla Commissione competente, che è la seconda, ed
eventualmente anche in seno alla prima, tutto
l’approfondimento che riteniamo necessario.
Presidente:
Ha chiesto la parola il Vicepresidente Bich;
ne ha facoltà.
Bich (PSI):
Di solito verso quest’ora,
cioè verso le 18,45-19, io amo stendermi sul lettino dello
psicanalista e farmi una piccola seduta di analisi per cercare di
capire quello che succede. Potrei farlo anche questa sera,
immaginando che qui ci sia una specie di triclinio su cui stendermi
per esaminare la proposta di legge in oggetto.
Perché dico questo? Perché è da un tempo ormai immemorabile che
esaminiamo questa legge: l’abbiamo esaminata questa
estate e l’abbiamo inserita nel programma della
maggioranza che, avendo qualche problema o qualche contraddizione
al proprio interno, ha poi costituito un apposito sottocomitato per
lo studio della legge.
Questo sottocomitato, formato dai Consiglieri Limonet, Mafrica,
dal sottoscritto, dall’ex Consigliere De Grandis e
dal Consigliere comunale Cortese, era onnicomprensivo, nel senso
che rappresentava tutte le componenti della maggioranza, ha
ponzato, studiato, approfondito e visto il testo,
l’ha modificato, ponderato, ristudiato e confrontato
con le esperienze di altre regioni, con i sacri testi della
giurisprudenza e, dopo essersi tanto al lambiccato, ha finalmente
dato alla luce questo testo.
Ora, o qui esiste la teoria del grande vecchio - ecco il dubbio
amletico - per cui qualcuno è onni-rappresentativo, nel senso che
le cose non vanno avanti senza il suo parere, oppure anche noi,
modesta espressione terminale dei partiti, possiamo disporre di
delega per l’elaborazione dei testi di legge.
Poiché questo testo è stato concordato
all’unanimità all’interno della
maggioranza, la cui posizione - caso unico - si è trovata
amalgamata a quella del Consigliere proponente e, anche questo,
caso unico - a quella della minoranza, che non mi sembra affatto
ininfluente visto che è piuttosto ponderosa, non vedo il motivo
filosofico, politico, scientifico e chi più ne ha più ne metta, per
rinviare ulteriormente questo testo di legge, se non il sospetto
che di rinvio in rinvio si voglia arrivare...- suoniamo pure, se no
ho l’impressione che... i banchi non sono
opportunamente... il desco non è corredato dalle teste dei
bambini...- a mettere in dubbio l’opzione politica,
per poi mettere in moto chissà quale meccanismo che, come diceva il
Manzoni con i "Tantum ergo" e con il "latinorum", alla fine riesce
a sciogliere qualsiasi nodo.
Qui ho l’impressione che dietro qualche parola
col suffisso "ismo" ("amministrativismo"...) si voglia nascondere
l’intento di reintrodurre le volontà verticali dei
partiti. Su questo non sono d’accordo e questa è la
ragione per la quale ritengo che questa proposta di legge regionale
debba essere discussa questa sera.
Se non la si vuole discutere questa sera, si indichi almeno un
motivo politico plausibile per cui la si deve rinviare, ma che
questo motivo non sia così aleatorio ed incongruente come quello
della "amministrativizzazione" - Dio solo sa perché
l’egregio collega Louvin abbia tirato in ballo
questo termine nel corso della sua relazione di questa mattina -
del Consiglio regionale. Devo confessare con tutta franchezza di
non aver capito che cosa voglia dire la dizione
"amministrativizzazione del Consiglio regionale", tanto più che qui
stiamo parlando di atti amministrativi, visto e considerato che la
nomina in un ente è un atto amministrativo e non legislativo.
Presidente:
Colleghi Consiglieri, due consiglieri hanno
parlato a favore e due contro. Abbiamo già derogato dal
Regolamento, per cui chiedo che il Consiglio si pronunci sulla
proposta di rinvio, fatta dal Consigliere Limonet prima e dal
Consigliere Milanesio poi, alla II Commissione consiliare, che è
quella competente.
Il Presidente della I Commissione ha chiesto di poter avere in
esame la proposta di legge, così che anche la I Commissione possa
esprimere un parere di merito.
Il Consigliere Milanesio ha esplicitato la proposta di rinvio.
La Commissione competente è la II, ma il Consiglio è sovrano nel
decidere che nella proposta di rinvio ci sia
l’indicazione della I e della II Commissione, quindi
si pronunci..
Interruzione del Consigliere Riccarand.
...Io non do più la parola a nessuno. La Presidenza raccoglie il
richiamo del Consigliere Riccarand...
Riccarand
(fuori microfono):
Ma non si fanno
neanche le dichiarazioni di voto?
Presidente:
Ma no, non si fanno dichiarazioni di voto
sulle proposte di rinvio. Ma ci mancherebbe! Leggetevi il
Regolamento!
Se nessuno chiede la parola, pongo in votazione la proposta di
rinvio dell’oggetto alla II Commissione consiliare
permanente.
Esito della votazione:
Presenti: 35
Votanti: 35
Favorevoli: 19
Contrari: 16
Il Consiglio approva.
***
