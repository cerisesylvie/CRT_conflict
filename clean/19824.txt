Classificazione
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 3005 del 5 febbraio 2003 - Resoconto
OGGETTO N. 3005/XI Attività promossa in occasione dell'Anno
Internazionale delle Montagne. (Interpellanza)
Interpellanza Tenuto conto che in data 31 dicembre si è concluso
l'Anno Internazionale delle Montagne;
Ricordato le numerose iniziative effettuate in Valle sulle varie
tematiche riguardanti la Montagna;
Richiamato il fatto che, in data 24 gennaio 2001, era stato
approvato, all'unanimità, dal Consiglio regionale un ordine del
giorno che, in vista dell'Anno Internazionale delle Montagne,
impegnava la Giunta a farsi promotrice di una forte azione politica
a livello europeo, attraverso il proprio Parlamentare, il Comitato
delle Regioni, il comitato economico-sociale dell'Unione europea e
di concerto con il Governo Italiano al fine di poter rivendicare
una giusta e differenziata attenzione nei confronti delle zone di
montagna, quali la nostra, dove l'agricoltura svolge un'importante
funzione di equilibrio ambientale e di valorizzazione
paesaggistica;
Richiamata altresì l'importanza che l'agricoltura riveste per la
nostra regione soprattutto alla luce dell'attuale situazione di
grave crisi che sta colpendo il mondo agricolo valdostano, dove un
qualsiasi piccolo intervento rappresenterebbe un grande sollievo
per l'intero settore;
i sottoscritti Consiglieri regionali
Interpellano
l'Assessore competente per conoscere:
1) quanti e quali sono stati nel 2002, Anno Internazionale delle
Montagne, gli incontri effettuati, in ambito europeo ed italiano,
dall'Assessore e dai suoi funzionari per ottemperare al dispositivo
dell'impegno dell'ordine del giorno sopra richiamato, votato
all'unanimità dal Consiglio regionale;
2) quali sono state le risultanze di questi incontri;
3) quali sono gli intendimenti dell'Assessorato in merito alle
azioni e agli interventi concreti che, in base anche alle
risultanze degli incontri sopra richiamati, potranno essere
intrapresi in questi mesi al fine di poter al più presto ridare
slancio al mondo agricolo valdostano mai così fortemente
indebolito.
F.to: Lanièce - Viérin M.
Président
La parole au Conseiller Lanièce.
Lanièce (SA)
Questa interpellanza è stata presentata allo
scopo di avere delle delucidazioni sulle prospettive future della
nostra agricoltura di montagna, tenuto conto che, da poco, è
terminato l'Anno Internazionale delle Montagne e tenuto conto,
altresì, che in data 24 gennaio 2001, a seguito di una mia
iniziativa, è stato approvato in Consiglio regionale all'unanimità
un ordine del giorno che, proprio in vista dell'Anno Internazionale
delle Montagne nel 2002, impegnava la Giunta a farsi promotrice di
una forte azione politica a livello europeo, attraverso il proprio
europarlamentare, il Comitato delle regioni, il Comitato economico
e sociale dell'Unione europea e, di concerto con il Governo
italiano, al fine di poter rivendicare una giusta e differenziata
attenzione nei confronti delle zone di montagna, quali la nostra,
dove l'agricoltura svolge una importante funzione di equilibrio
ambientale e di rivalorizzazione paesaggistica, attraverso
l'attribuzione, nei criteri di applicazione di futuri ed ulteriori
provvedimenti, di coefficienti che tengano conto sia della
particolarità delle aree alpine, sia delle caratteristiche
morfologiche del territorio, ove tali determinazioni dovranno
essere applicate.
Durante il Consiglio del gennaio 2001, nel mio intervento, avevo
sottolineato, fra l'altro, che la cosa importante sulla quale
dovevamo puntare, era di riuscire a far capire a livello europeo
che i prodotti della montagna, là dove siano tipici, genuini,
ecocompatibili, oltre che derivare da un'agricoltura che si può
definire eroica, usando un termine forte, però pertinente in questo
caso, erano caratterizzati dall'unicità ed avevano una produzione
irrisoria e comunque contenuta in volumi tali da non modificare gli
equilibri economici che regolano i mercati.
Tutto ciò, per evidenziare che nelle zone di montagna gli aiuti
alla produzione, le deroghe ai vari vincoli dei reimpianti, le
limitazioni ai finanziamenti alle infrastrutture, e qualche volta
anche il richiamo quasi ossessivo alla possibilità di violare la
cosiddetta "libera concorrenza", sono poco pertinenti e rischiano
solo di penalizzare fortemente l'attività agricola, che rischia già
di trovare grandi difficoltà a mantenersi in futuro per la
disaffezione dimostrata dai giovani, nonché per la qualità della
vita, per il poco ritorno in termini di soddisfacimento del lavoro
svolto e infine per la non comparabilità del reddito a fronte
dell'impegno con altre categorie di lavoro.
Le difficoltà di rapporto con l'Unione europea sono d'altronde
evidenti a tutti: basti pensare all'iter del disegno di legge n.
116, riguardanti gli incentivi regionali per l'attuazione degli
interventi sanitari a favore del bestiame di interesse zootecnico,
difficoltà dovute essenzialmente al fatto che le decisioni vengono
prese ormai a livello europeo, senza che le singole necessità
vangano perlomeno prese in considerazione e valutate. Il problema
in Valle d'Aosta è che non si è stati finora capaci o si è
nell'impossibilità di fare un fronte unico per difendere
l'agricoltura in montagna, la nostra agricoltura, che presenta
parametri e particolarità uniche che non possono venire inglobate
con quelle delle altre regioni europee, particolarità che mal si
addicono alle necessità e alle restrizioni europee le quali
trattano tutti e tutto allo stesso modo, come se esistesse una sola
agricoltura, cioè quella di pianura. Dobbiamo pertanto svincolarci
dal modo di pensare in grande della Comunità europea, teso
ovviamente alla difesa degli equilibri produttivi di ampio respiro
fra i Paesi dell'Unione, e dobbiamo invece pensare a promuovere una
politica della montagna incisiva e aderente alle singole esigenze,
collegate alla valorizzazione del patrimonio agricolo montano.
Tutto ciò, sperando che possa servire a far capire, a livello
europeo, la necessità di un forte riconoscimento delle zone di
montagna, come la nostra, non più come zone svantaggiate, ma come
zone particolari e importanti all'interno delle quali occorre
sostenere l'agricoltura, che svolge anche un'importante funzione di
equilibrio ambientale e di valorizzazione turistico
paesaggistica.
Proprio per queste considerazioni fatte allora ed ancora oggi
attuali, ho presentato, assieme al collega Viérin, del gruppo della
"Stella Alpina" questa interpellanza: per conoscere quanti e quali
sono stati nel 2002, Anno Internazionale delle Montagne, gli
incontri effettuati, in ambito europeo ed italiano, dall'Assessore
e dai suoi funzionari per ottemperare al dispositivo dell'impegno
dell'ordine del giorno sopra richiamato, votato all'unanimità dal
Consiglio regionale; quali sono state le risultanze di questi
incontri; quali sono gli intendimenti dell'Assessorato in merito
alle azioni e agli interventi concreti che, in base anche alle
risultanze degli incontri sopra richiamati, potranno essere
intrapresi, in questi mesi, al fine di poter al più presto ridare
slancio al mondo agricolo valdostano, mai così fortemente
indebolito.
Président
La parole à l'Assesseur à l'agriculture et aux
ressources naturelles, Perrin.
Perrin (UV)
L'ordine del giorno che è stato citato dal
Consigliere Lanièce era stato predisposto a margine
dell'approvazione del testo definitivo del piano di sviluppo
rurale, atto con il quale la nostra regione adeguava la propria
normativa regionale alla disciplina europea.
Il piano di sviluppo rurale ha rappresentato comunque una buona
occasione per rilanciare il settore agricolo, inserito nel contesto
più ampio di sviluppo sostenibile, promuovendo tutte le attività
che hanno attinenza con lo sviluppo rurale o montano a beneficio
soprattutto di chi esercita attività agricola. Le valutazioni che
oggi possiamo fare in merito al piano, visto che sono passati ormai
alcuni anni dalla sua approvazione, sono, senza ombra di dubbio,
positive, anche perché è quasi interamente applicato e anche perché
notevoli risorse economiche sono state rese disponibili per la sua
attuazione. L'ordine del giorno allora approvato poneva però
l'accento innanzitutto sulla soppressione, o la riduzione
dell'intensità di aiuto, di alcune misure che, secondo la
Commissione europea, andavano a ledere il principio della
concorrenza, o si configuravano come aiuti al funzionamento. Nella
fase di definizione del piano si era peraltro cercato di compensare
queste riduzioni di incentivi, puntando sull'incremento degli aiuti
o su nuovi aiuti, particolarmente sentiti nell'ambito della nuova
politica agricola comune; diciamo che i due cardini di questi aiuti
erano il rispetto dell'ambiente e la qualità dei prodotti.
Con i servizi della commissione abbiamo allora particolarmente
insistito, con dati economici concreti alla mano - dati che hanno
cercato di dimostrare ciò che il Consigliere Lanièce affermava -,
quanto sia difficoltosa l'agricoltura in montagna, quanti siano gli
handicaps che questa agricoltura deve sopportare; diciamo che il
famoso principio della concorrenza è già snaturato da questa
condizione disuguale di partenza delle aziende agricole. Siamo
riusciti ad avere un aumento deciso degli aiuti agroambientali e
soprattutto dell'indennità compensativa nella misura più alta,
autorizzata in Europa solo in alcune regioni.
La nostra azione verso una revisione della politica agricola
comune è stata costantemente portata avanti nelle varie sedi, anche
in ottemperanza a questo ordine del giorno - giustamente ricordato
- nelle sedi sia nazionali che europee, in collaborazione sia con i
Parlamentari che con le altre regioni aventi i nostri stessi
problemi, in particolare con la Regione Trentino Alto Adige. Fra le
attività di maggior rilievo, citerei il nostro contributo fornito
tramite l'Onorevole Caveri alla predisposizione del rapporto Ebner,
documento presentato nel luglio 2001 al Parlamento europeo, su 25
anni di applicazione del regime comunitario a favore
dell'agricoltura nelle regioni montane, e nel quale sono recepite
tutte le nostre istanze. Il Commissario Fischler, rispondendo in
aula all'Onorevole Caveri, dichiarò che il contenuto del documento
sarebbe stato preso in considerazione in sede di revisione della
PAC.
Sempre in ambito europeo, la nostra regione ha contribuito alla
redazione di una risoluzione, presentata a Strasburgo il 20 marzo
2001 alla Camere delle regioni, del congresso dei poteri locali e
regionali d'Europa, nell'ambito della Commissione sviluppo
sostenibile. Nel testo venivano recepite le nostre richieste e, in
particolare, l'obiettivo del riconoscimento giuridico della
specificità della montagna, perché questo è l'obiettivo
fondamentale di tutta l'azione che è stata portata avanti dalle
varie iniziative e manifestazioni fatte per l'anno della montagna.
La risoluzione fu presentata all'assemblea plenaria della Camera
delle regioni del 5 giugno 2002.
Sempre nell'ambito della Commissione sviluppo sostenibile del
Comitato delle regioni, la Valle d'Aosta, rappresentata dal proprio
Presidente - all'epoca il Presidente Viérin - ha appoggiato il
progetto di rapporto redatto dal dr. Borghi dell'UNCEM, sull'azione
comunitaria per le zone di montagna; questo documento, discusso
nella seduta del 5 dicembre 2002, ribadisce la necessità di una più
appropriata normativa europea sul principio della concorrenza, che
abbia come finalità la riduzione degli svantaggi economici e
strutturali delle aree montane.
A livello nazionale abbiamo invece contribuito alla
realizzazione del nono rapporto sull'agricoltura italiana per
quanto riguarda il capitolo agricoltura e sviluppo rurale nelle
zone di montagna. Il documento, predisposto in collaborazione con
le Province autonome di Trento e Bolzano, e presentato a Trento il
7 ottobre 2002 chiede, fra l'altro, l'inserimento nella
costituzione europea del valore e della specificità delle montagne,
la modifica dell'articolo 158 del Trattato che istituisce la
comunità europea con l'inserimento delle zone montane oltre alle
zone rurali, insulari e meno favorite, l'inserimento in modo
specifico delle zone montane nella programmazione dei fondi
strutturali per il periodo 2007-2013, la delega commissariale per
le montagne all'interno della Commissione dell'Unione europea.
Queste proposte sono state sottoposte all'attenzione degli
organismi comunitari, in vista della revisione di medio periodo
della politica agricola comunitaria e posso annunciarvi, in questa
sede, che il 21 marzo prossimo, a Trento, incontreremo il
Commissario Fischler per illustrare il documento che vi ho
illustrato. All'incontro saranno presenti i rappresentanti delle
Province di Trento, Bolzano e Belluno, autorità austriache delle
regione Rhône-Alpes, oltre che al Presidente dell'UNCEM.
Ricordo, inoltre, che ogni volta che mi è stata offerta
l'occasione di rivolgermi a personalità di livello internazionale -
europeo o nazionale - non ho lesinato appelli e riferimenti
specifici alla necessità di prevedere interventi normativi
appositamente calibrati per le zone di montagna. Cito il
tredicesimo "Conseil international de l'assemblée des régions
viticoles d'Europe", celebrato a Courmayeur, vari convegni sulla
viticoltura di montagna organizzati dal Cervim, sia in Italia che
in altri Paesi, le giornate nazionali dell'agriturismo che abbiamo
tenuto a Valtournenche, con una presentazione fatta a Riva del
Garda sulle politiche agroturistiche a livello italiano ed europeo,
gli innumerevoli incontri organizzati per l'Anno Internazionale
della Montagna.
È proprio nell'ambito delle celebrazioni dell'Anno
Internazionale della Montagna che ho avuto l'opportunità di
condividere, con il Ministro alle politiche agricole, assieme ad
altri Consiglieri, al Presidente della Regione, e al Senatore
Rollandin, le interessanti iniziative dell'ascensione al Monte
Bianco, tese a celebrare l'anno della montagna. Questa iniziativa
mi ha permesso, oltre che di portare all'attenzione della pubblica
opinione la montagna con il suo mondo e la sua cultura, di
intrattenermi a colloquio con il ministro, il quale si era
impegnato ad attivare una nuova legge sulla montagna: credo che la
promessa sia stata mantenuta, in quanto la legge è attualmente in
discussione.
Personalmente ritengo che la strada per il riconoscimento a
livello europeo della specificità delle zone di montagna sia ancora
lunga; tuttavia, credo che non si debba demordere, soprattutto in
vista dell'allargamento dell'Unione europea e soprattutto in vista
della revisione della PAC. Proprio in sede di revisione della PAC
si potranno far riconoscere le particolarità della montagna e,
soprattutto, far riconoscere appieno il ruolo e le funzioni
insostituibili dell'agricoltura di montagna, agricoltura che è
fondamentale quale presidio del territorio, garanzia ambientale,
fornitrice di prodotti di qualità e di servizi alla collettività.
Con questi atti dobbiamo essere pronti ad attivare tutte le
iniziative, e qui chiedo la collaborazione di tutti, attraverso
analisi e proposte, iniziando con la predisposizione di un nuovo
progetto per la nostra agricoltura, a partire dal 2006.
L'Assessorato sta lavorando in questa direzione, è già stato
costituito un gruppo di lavoro all'interno dell'Assessorato.
Ritengo di poter affermare che abbiamo dato il nostro contributo,
un contributo concreto di idee e di azioni, anche in questa fase di
dibattito e di iniziative. Certo che siamo disponibili a continuare
in questa direzione, ma non solo perché è anche il nostro
dovere.
Président
La parole au Conseiller Lanièce.
Lanièce (SA)
Prendo atto della risposta dettagliata che
l'Assessore mi ha fornito.
In merito al problema dell'agricoltura devo dire che la
situazione non è così ottimale come sembra enunciare l'Assessore.
Bisogna dare atto che certe iniziative sono state portate avanti,
ma è anche vero che, da molto tempo, questo problema, dal punto di
vista politico, viene affrontato e dibattuto in quest'aula e fuori
da quest'aula. Il fatto stesso che io abbia fatto riferimento ad
una risoluzione approvata all'unanimità da questo Consiglio nel
gennaio 2001 - oggi siamo a due anni di distanza - ci porta a dire
che le parole sono belle, però i fatti sono un po' diversi, nel
senso che, ad oggi, non possiamo dire che siamo riusciti ad
ottenere un riconoscimento della nostra specificità di montagna a
livello europeo. La strada è quindi ancora lunga, come del resto
anche l'Assessore ha riconosciuto.
Proprio perché la strada è lunga, occorre rinforzare e agire in
modo più celere, anche in vista dell'allargamento della Comunità
europea, che porterà ad una minore possibilità di ottenere dei
vantaggi, degli aiuti, che vadano nella direzione di aiutare la
nostra agricoltura di montagna, la quale, invece ha bisogno di un
sostentamento per ragioni morfologiche, culturali e tradizionali.
Lo invito quindi a continuare in questa direzione, ma con più
impegno possibile, anche se siamo a fine legislatura.
Ho assistito a diverse manifestazioni di questo "Anno
Internazionale delle Montagne", ho letto diversi interventi più o
meno autorevoli, la stessa "Union Valdôtaine" ha presentato un
editoriale completo, il 26 dicembre scorso, sulla montagna, in cui
si riconosce che i risultati dell'anno dedicato alla montagna sono
stati numerosi e soddisfacenti. Ora, questa mi sembra "una
dichiarazione molto forte"; vedo che c'è stato qualche tentativo,
qualche dibattito ma, da qui a dire che ci sono stati dei risultati
positivi io non li vedo! E come non li vedo io penso non li veda
molta altra gente, gli agricoltori in modo particolare, che sono
quelli che devono subire gli effetti della politica agricola
europea!
Come dicevo penso sia importante continuare ad agire in questa
direzione, altrimenti si rischia di dire: "l'anno della montagna è
finito, abbiamo fatto tante conferenze e tante riunioni, ma
concretamente la strada per raggiungere l'obiettivo, che è quello
del riconoscimento della specificità della montagna e delle zone di
montagna, è ancora lunga!". Questo vuol dire che gli aiuti ai
nostri agricoltori saranno sempre più difficili e loro non
riusciranno a capire - e per noi sarà difficile spiegarlo - come
mai non devono smettere di coltivare il loro terreno situato a
mille metri, come mai gli agricoltori di pianura, che hanno minori
difficoltà rispetto a loro, alla fine, hanno una maggiore tutela. È
quindi difficile incentivare gli agricoltori valdostani che,
purtroppo, da un'indagine statistica recente, risultano essere di
un'età media attorno ai 55 anni: questo significa che c'è bisogno
di un ricambio generazionale e perché questo ricambio avvenga,
occorre dare degli input positivi per invogliare i giovani a
scegliere quel settore.
Il mio invito è quello di seguire il problema con maggiore
attenzione e di non dare per approvati certi documenti che, di
fatto, rinviano a successivi incontri. Forse l'incontro del 21
marzo con Fischler può essere interessante - e ne approfitto per
chiedere all'Assessore di portare in III Commissione il risultato
di quell'incontro - perché potrebbe essere quella l'occasione di
avere dati importanti e valutare se ci stiamo avvicinando
all'obiettivo.
L'altro giorno ho partecipato a una conferenza stampa
dell'Onorevole Caveri, nella quale è stato presentato un documento
che può essere importante e che meriterebbe l'attenzione da parte
del Consiglio regionale. Consegno questo documento all'Assessore
nel caso in cui volesse presentare, oggi o un'altra volta, una
risoluzione che vada in questa direzione, perché potrebbe essere
un'ulteriore dimostrazione che il Consiglio regionale, in fatto di
agricoltura di montagna, vuole raggiungere l'obiettivo: quello di
ottenere a livello europeo il riconoscimento della nostra
specificità di zona di montagna.
