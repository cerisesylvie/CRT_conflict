Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 307 del 11 giugno 1981 - Resoconto
OGGETTO N. 307/81 - TRATTATIVA PER IL TRASFERIMENTO ALL'ENEL
DELLE CENTRALI IDROELETTRICHE DELLA COGNE. (Interpellanza)
Presidente
- Do lettura dell'interpellanza:
INTERPELLANZA
I Consiglieri Regionali del Gruppo comunista, Sergio Péaquin,
Demetrio Mafrica e Igino Bajocco;
INTERPELLANO
il Presidente della Giunta regionale per conoscere:
1) lo stato delle trattative tra ENEL e Cogne relative al
trasferimento all'ENEL delle centrali elettriche la cui concessione
è tuttora attribuita alla Cogne;
2) se è stato raggiunto un accordo tra le suddette aziende
per il trasferimento all'ENEL dei dipendenti delle centrali
elettriche Cogne, con garanzia di rispetto dei livelli retributivi
e dell'anzianità maturati.
Presidente
- La parola al Consigliere Mafrica per
l'illustrazione dell'interpellanza.
Mafrica (PCI)
- È noto a tutto il Consiglio quale
importanza rivesta per la Società Nazionale Cogne il problema del
costo dell'energia elettrica. È stata aperta nei mesi scorsi, una
trattativa tra l'ENEL e la Cogne per il problema delle concessioni.
Alcune concessioni idroelettriche che erano state attribuite alla
Nazionale Cogne erano venute a scadenza, mentre altre scadranno più
in là nel tempo, l'ultima, mi pare, nel 1998. Si era parlato di una
possibile operazione di trasferimento di tutte le concessioni delle
Nazionale Cogne all'ENEL anticipando anche quelle che non sono
ancora venute a scadenza in cambio di agevolazioni da parte
dell'ENEL nel prezzo dell'energia elettrica. Questo problema, oltre
che interessare il futuro della Nazionale Cogne perché,
soprattutto, con la messa in funzione del nuovo forno elettrico il
costo dell'energia inciderà notevolmente sui prodotti, interessa
anche circa 150 lavoratori delle Centrali attuali della Cogne.
Noi vorremmo sapere se per questi lavoratori si è raggiunto un
qualche tipo di accordo e se questo garantisce i livelli
retributivi che attualmente hanno la Nazionale Cogne e garantisce
anche l'anzianità maturata da questi lavoratori al momento del
passaggio dell'ENEL. Poiché il Presidente della Giunta si era
interessato nei mesi scorsi della questione vorremmo sapere se ci
sono novità, perché, in una relazione fatta dall'ENEL, la cosa
rimane ancora molto ipotetica. Si fanno, per quello che riguarda le
sub-aree in Val d'Aosta, ipotesi sia con la presenza delle Centrali
all'interno dell'ENEL, sia senza.
Presidente
- Risponde il Presidente della Giunta. Ne ha
facoltà.
Andrione
(UV)
- La situazione ha subito alcune
modificazioni in questo senso: con il solito tempismo il 31 gennaio
del 1981 sono state prorogate con decreto legge le concessioni fino
a luglio dell'81; quando il decreto è stato convertito in legge
dalle Camere invece di luglio si è scritto ottobre.
La Presidenza della Giunta aveva precedentemente, per essere
precisi il 29 gennaio, emesso un decreto con il quale si trasferiva
all'ENEL la centrale di Chavonne. Questo decreto, allo scadere dei
termini di impugnativa, cioè alla fine di febbraio, è stato
impugnato dalla Cogne di fronte al Tribunale superiore delle Acque,
impugnativa che, se non ci dovessero essere ulteriori decreti di
proroga, dopo ottobre, non avrebbe senso, perché, evidentemente,
rimarrebbe chiuso. La questione comunque non è ancora sollevata di
fronte al Tribunale delle Acque, si arriverà molto facilmente al
gennaio dell'anno prossimo senza che venga risolta.
Lunedì, a Milano, ho visto l'Ing. Corbellini che mi ha
dichiarato che le trattative Cogne-ENEL sono molto avanzate e
ritiene che, prima di ottobre, il protocollo di intesa, secondo i
termini già ricordati dal Consigliere Mafrica, verrà siglato, cioè
passaggio di tutte le centrali attualmente Cogne all'ENEL, anni "x"
di franchigia, cioè pagamento dell'elettricità al costo da parte
della Cogne, e ulteriori 10 anni di adeguamento delle tariffe
elettriche per la Cogne. Questa parte dell'accordo, che è tecnica
ed era difficilissima per i motivi già ricordati, dovrebbe essere
completamente a posto, ci dovrebbe essere l'accordo sulle date e
sulle reciproche obbligazioni. Per quanto riguarda il personale,
anzianità, retribuzione, ecc., è tutto garantito. Per quanto
riguarda il personale - chiamiamolo in termini grossolani -
tecnicamente elettrico, esiste l'unico problema delle squadre
manutenzione che, secondo l'ENEL, sono già sovrabbondanti
all'interno dell'ENEL, e che, in tal modo, verrebbero a essere
ultrasovrabbondanti. Abbiamo fortemente insistito e per adesso vi è
una garanzia che nulla verrà fatto senza ulteriori contatti fra le
parti.
A me è stato promesso, ma questo, Consigliere Mafrica, vale
quello che vale, perché evidentemente è il Consiglio di
Amministrazione dell'ENEL che deve decidere, che sarà trovata
soluzione per tutto. Non sono più 150, sono già scesi a dei livelli
più bassi, comunque, il punto che dovrà essere oggetto di specifica
trattativa è quello delle squadre di manutenzione.
