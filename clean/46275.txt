Classificazione
ISTRUZIONE PUBBLICA
Personale docente e non docente



Oggetto del Consiglio n. 2735 del 28 luglio 2023 - Resoconto
OGGETTO N. 2735/XVI - Interpellanza: "Valutazioni in merito
all'internalizzazione degli operatori di sostegno attualmente in
servizio presso la Società dei Servizi".
Bertin (Presidente) -
Punto n. 37. Per l'illustrazione,
la parola alla consigliera Erika Guichardaz.
Guichardaz E. (PCP) -
Nello scorso Consiglio avevamo
portato un'interrogazione a risposta immediata a seguito delle
notizie apparse sugli organi di stampa, dove si dava per
concretizzato un accordo, al fine di passare al primo di settembre
l'impegno rispetto agli operatori di sostegno e un incremento
contrattuale da 18 a 36 ore. Cosa che è stata in qualche modo
confermata dall'Assessore, ma i tempi della replica di un question
time sappiamo essere assai brevi; quindi in parte è già stato
risposto su alcune cose al collega Manfrin, che ha presentato anche
lui un'interrogazione in questo Consiglio. Quello che noi
chiediamo, invece, è se vi sono novità rispetto all'accordo di cui
abbiamo parlato, il numero degli operatori assunti dalla Società
dei Servizi suddivisi per tempo determinato, indeterminato e le
tipologie di contratto, il numero degli operatori che hanno
accettato di trasformare il loro contratto (perché sappiamo che c'è
un'esplicita richiesta che viene fatta nel mese di giugno), se
qualche operatore già nel mese di giugno ha fatto esplicita
richiesta per passare da 18 a 36 ore, e se vi siano valutazioni in
corso, anche rispetto alla parte contrattuale di questi operatori.
Naturalmente, è un passaggio successivo rispetto a quello
dell'accordo di cui abbiamo parlato prima, ma se nelle
interlocuzioni che ci sono con la Società dei Servizi e con i
sindacati si sta comunque pensando anche ad una fase di
contrattazione diversa rispetto a quella che c'è attualmente.
Presidente -
Per la risposta, l'assessore Jean-Pierre
Guichardaz.
Guichardaz J. (PD-FP) -
Riguardo alle novità rispetto
all'accordo del tavolo tecnico tra Regione, sindacati e Società di
Servizi per il miglioramento dei lavoratori e degli operatori di
sostegno, il Previdente Testolin ha fornito le relative
informazioni che lei ha richiamato adesso in premessa, quindi
rimanderei alla sua risposta, che è sufficientemente
circostanziata, in modo tale da avere tempo per rispondere alle
altre domande.
Il numero di operatori totale assunti dalla Società di Servizi,
alla data della discussione dell'interpellanza, suddivisi tra
quelli a tempo determinato e indeterminato e tipologia del
contratto, tempo pieno o parziale, eccetera... Le leggo la
tabellina: tipologia di contratto indeterminato a 18 ore sono
venticinque, a 20 ore sono nove; a 31 ore (cioè al 66,25% di
part-time) sono trentuno; part-time a 78,95%, (cioè 30 ore
settimanali) sono trentacinque; a tempo indeterminato al 94,74%,
cioè 36 ore, sono centotrentatré, sono duecentotrentatrè i tempi
indeterminati totali.
Le fornisco anche i dati dei tempi determinati in
somministrazione: a 18 ore sono sei, a 20 uno, a 25 uno, a 30 tre e
a 36 sono tredici, per un totale di ventiquattro.
Poi, tempo determinato in somministrazione totale è 1 a
trentasei. Quindi nel totale siamo a duecentocinquantotto. Ricordo
solo che il
full time
del contratto collettivo nazionale
AGIDAE non è a 36 ma è a 38: è per quello che parliamo di tempo
parziale anche con riferimento alle 36 ore.
Entro maggio, la Società di Servizi - questo per fornire
l'informazione - contatta tramite mail tutto il personale a tempo
determinato con un part-time a 18 ore, richiedendo la disponibilità
ad aumentare le ore per l'anno scolastico successivo scegliendo il
pacchetto 20-25-30-36 ore settimanali e la richiesta viene presa in
carico ed eventualmente rivalutata in base alle esigenze del nuovo
anno scolastico.
Relativamente al numero degli operatori che hanno accettato la
trasformazione dei contratti degli operatori da tempo parziale a
tempo pieno, che ne fanno esplicita richiesta entro giugno, i dati
relativi saranno disponibili a partire da fine agosto, anche perché
ci sono parecchi operatori che, probabilmente - io immagino -, per
organizzazioni proprie di vita e di altre situazioni che non ci
vengono notificate, devono valutare se convenga loro passare da 18
a 36 ore.
Io questo dato non l'avevo, pensavo che fosse scontato che tutti
avessero questa volontà, invece mi dicono che ci sono diversi casi
che devono fare delle valutazioni, probabilmente legate al fatto
che l'aumento a 36 ore magari non gli consente poi di poter fare
altri lavori. Non lo so, comunque a fine agosto le daremo poi i
dati.
"Se vi siano valutazioni in corso e si intenda procedere in tal
senso al fine di verificare l'economicità del servizio per
promuovere l'internalizzazione degli operatori di sostegno
attualmente in servizio presso la Società dei Servizi": questa è
una valutazione, ovviamente, da effettuare nell'ambito del tavolo
di lavoro tecnico-politico che sta effettuando vari incontri; tra
l'altro, tavolo coordinato dal collega Bertschy che ringrazio,
perché si è preso carico veramente di tutte le varie situazioni,
compresi gli operatori di sostegno e gli assistenti ai musei.
Quindi, con le organizzazioni sindacali stiamo facendo incontri
e valutazioni, proprio in base alla tipologia dei diversi profili
che operano nella Società dei Servizi, perché un conto - come le
dicevo - sono gli operatori di sostegno, gli educatori
professionali, altro sono gli assistenti sociali e gli operatori
socio-sanitari. Ogni categoria ha le sue peculiarità.
Presidente -
Replica la consigliera Erika Guichardaz.
Guichardaz E. (PCP) -
I dati che lei ha fornito già ci
fanno capire la confusione all'interno di quei contratti, perché
vediamo tipologie di
part-time
che sono veramente un po'
eccessive, e poi, come vi dicevo, soprattutto calcolando il
tempo-scuola che proprio con queste tipologie poco c'entra, perché
la scuola non è pensata sulle 36 ore; basti pensare che un docente
di scuola secondaria ne fa 18, proprio perché è organizzata in
maniera diversa. Quindi, anche impegnandoli per tutta una giornata,
(nella scuola primaria tendenzialmente 08:30-12:30 e 14:00-16:30,
con il mercoledì pomeriggio a casa), capiamo che le 36 ore non ci
sono. Quindi, sotto questo punto di vista, un ragionamento, anche
sulle varie tipologie che lei ha detto, bisognerebbe farlo proprio
perché diventa anche un po' difficile per quello che riguarda la
gestione non solo degli operatori di sostegno, ma anche per la
gestione delle segreterie scolastiche che già sono oberate anche
d'altro. Le assicuro che, rispetto all'organizzazione degli orari
degli operatori di sostegno, per poter incastrare tutti i turni,
diventa veramente difficile riuscire a fargli fare quelle 36
ore.
Un'altra anomalia che evidenziamo, da quanto lei ha detto, è che
vi sono somministrati, all'interno della Società dei Servizi, che
già prevede un servizio a tempo determinato, o comunque un servizio
diverso; il fatto di aver in qualche modo utilizzato delle Agenzie
di somministrazione questa cosa qui a noi risulta essere un bel
punto interrogativo, perché non comprendiamo perché delegare il
lavoro, che è espressamente richiesto a loro, ad altri.
Quello che sappiamo dalla risposta del Presidente è che si è in
dirittura di arrivo rispetto ad un accordo. Quello che vorremmo
segnalarle è anche il fatto che, come lei ha detto, c'è la
tipologia da 18 a 36, ma ci sono persone che da anni svolgono le
25, piuttosto che le 30 ore. Secondo il nostro punto di vista
bisogna dare la possibilità a questo personale, che è da tempo
all'interno delle Istituzioni scolastiche e svolge quel lavoro, di
poter passare anche alle 25 ore, non obbligarli a passare alle 36,
perché le dico, per esperienza personale, che ci sono proprio degli
operatori che, per la loro gestione familiare, sanno benissimo di
non poter arrivare alle 36 ore, ma, dall'altra parte, sarebbe un
peccato perdere delle risorse che si sono formate nel tempo.
Aspettiamo quindi di conoscere anche rispetto al passaggio
successivo.
Quello che noi chiederemmo - vista anche l'attenzione che c'è da
parte del Consiglio regionale e le tante iniziative che si sono
svolte nel tempo - magari all'Assessore Bertschy, visto che sta
facendo un po' da collante di tutti, di poter venire una volta in
Commissione ed affrontare la tematica, in modo che si possa in
qualche modo portare anche l'esperienza e il bagaglio di ognuno,
per cercare la migliore soluzione per questo tema che, ripeto, è
centrale, perché molti di quegli operatori stanno dando le
dimissioni e stanno facendo altro.
Sotto questo punto di vista, noi vorremmo che chi, con passione
e competenza, ha svolto negli anni quel lavoro possa continuare a
svolgerlo con passione, proprio perché non è un lavoro semplice ed
è un lavoro che ha bisogno assolutamente di professionalità e
competenze.
