Classificazione
SPORT E TEMPO LIBERO



Oggetto del Consiglio n. 105 del 25 settembre 2013 - Resoconto
OGGETTO N. 105/XIV - Interrogazione: "Iniziative per la
revisione del piano tariffario degli skipass adottato dalla
SISKI".
Presidente -
Ha chiesto la parola l'Assessore
Marguerettaz, per la risposta da parte del Governo; ne ha la
facoltà.
Marguerettaz (UV)
- Sì, grazie.
Rispetto all'interrogazione:
"se la Presidenza della
Giunta
- quindi immagino l'Assessore -
sia venuta a
conoscenza degli aumenti sugli skipass annunciati dalla SISKI e se
ci sia o meno la volontà di rivedere l'esoso piano delle
tariffe"
, ora, come molto probabilmente sanno i colleghi,
avevamo una vecchia legge, la legge regionale 29 del '97, che
imponeva alla Giunta regionale il controllo delle tariffe. Questa
legge è stata superata, perché la nuova legge 20 del 2008 prevede
questo controllo solo ed esclusivamente per gli impianti di
trasporto pubblico, quindi sulla Buisson-Chamois. Quindi è ovvio
che queste sono decisioni che vengono prese a livello
aziendale.
Abbiamo già avuto modo di discutere e non essere d'accordo nel
precedente Consiglio, quando, a tutti i costi, sulla base di una
vostra iniziativa, si voleva interferire e intervenire su un
rapporto sindacale e datoriale per la definizione del nuovo
contratto; a tutti i costi volevate approvare una mozione,
fortunatamente non l'abbiamo approvata, e fortunatamente le parti
hanno trovato un accordo! Quindi, intromettersi nelle faccende
aziendali, io credo non sia una buona cosa. E, quindi, il piano
tariffario è stato definito proprio nell'ambito dell'AVIF, proprio
nell'ambito dell'associazione degli impianti a fune, tenendo conto
di tutti i fattori che sono utilizzati, quindi, ovviamente, c'è
stato un ritocco delle tariffe in virtù dei costi, che ovviamente
sono aumentati, anche quello del personale, peraltro. Tutto questo
non ha evitato di fare un ragionamento molto puntuale, molto
attento, perché nell'ambito della mozione si parla degli over 65,
di quelli inferiori ai 14 anni, agli 8 anni...
Il Consiglio dell'AVIF ha elaborato una proposta - direi molto
interessante - che è stata proposta anche al CELVA, sono stati
rappresentati questi intendimenti anche al Consiglio degli Enti
locali. Ricordo a tutti, anche dal punto di vista cronologico, che
la presentazione al CELVA è stata quella del 9 settembre, perché a
nessuno venga la tentazione di dire che in virtù dell'intervento
dell'interrogazione c'è stata una reazione, perché non è così. Il 9
settembre c'è stata una riunione al CELVA e l'interrogazione è
stata del 13 settembre; quindi, ovviamente, non dev'esserci una
causa-effetto. Rispetto a questo, solo per sintetizzare, mi pare
una bellissima cosa, ne avevamo già parlato, quindi non è che è
merito mio, è merito di tutto il comparto, cercare di dare delle
agevolazioni ai ragazzi, agli sportivi della Valle d'Aosta. E,
quindi, tutti i minori di 18 anni potranno acquistare uno skipass
giornaliero scontato del 50 percento e lo skipass stagionale
scontato del 75 percento. Ovviamente, i minori di 8 anni avranno
diritto a uno skipass stagionale gratuito in caso di acquisto
contestuale da parte di un adulto.
Al fine di incrementare la presenza sulle piste nei giorni di
minor utilizzo, cioè durante la settimana, tutti i residenti
potranno sciare al 50 percento. Ovviamente, essendo residenti in
Valle, c'è una facilità: possono essere mezze giornate per gli Enti
pubblici, il venerdì piuttosto che altri giorni; i giorni di
chiusura, il lunedì abbiamo tante aziende che sono chiuse, i
negozi, le attività artigiane, c'è la possibilità di sciare al 50
percento, che, ovviamente, dà un impulso anche molto interessante
per tutto l'indotto. Sono state mantenute le agevolazioni per gli
over 65, vengono citati, anzi, addirittura hanno anche delle
agevolazioni ancora in più, quindi tutto il comparto valdostano è
stato preso in grande considerazione. Io penso che questo tipo di
attività sia un'attività che, da un lato, è armonica rispetto alla
gestione, dall'altra parte ci sono queste iniziative.
Ovviamente ci sono, poi, tutta una serie di "pacchetti" che sono
offerti ai tour operator, quindi ci sono pacchetti che prevedono
albergo, skipass, maestri di sci, che vanno a integrare e lì, di
volta in volta, ci sono le varie iniziative. Quindi, rispetto a
questo, abbiamo avuto un'informazione da parte dell'AVIF, abbiamo
avuto un'informazione che è stata data anche a tutti gli Enti
locali, e mi pare che questo tipo di proposta sia una proposta che
possiamo seguire con attenzione. Poi, come tutte le proposte,
vedremo in corso d'opera quali saranno i risultati, ed
eventualmente se dovranno essere ritoccate. I presupposti sono
buoni.
Presidente
- Ha chiesto la parola, per la replica, il
Consigliere Nogara.
Nogara (UVP)
- Grazie Presidente.
Innanzitutto vorrei dire all'Assessore che intromettersi in
decisioni della SISKI...io penso che sia una cosa che si possa fare
benissimo, perché io penso che decisioni di aumentare, diminuire
gli skipass e i biglietti incidano anche su un determinato turismo,
qui, in Valle d'Aosta. Allora, al limite si potrebbe condividere al
limite qualche scelta. Poi per il fatto...sa, la situazione degli
skipass è migliorata notevolmente rispetto a 15 giorni fa, perché
su tutti i giornali era uscita la notizia di quanto costavano gli
skipass, erano uscite tutte le cifre. Mi fa piacere che è stato
sufficiente...lei dice che non è certo la nostra interpellanza, la
nostra interrogazione, non sapevo della riunione...però diciamo
che, come magia, la settimana dopo tutti i prezzi si sono tutti
abbassati e...certo.
Comunque questa revisione dei prezzi che concerne l'utenza
valdostana - e non solo l'utenza valdostana - non ci soddisfa
ancora. Innanzitutto si sarebbe auspicato che, proprio per le
motivazioni che le ho detto prima, perché un'incisione sul prezzo
degli skipass può incidere anche sul turismo, se si potesse
discuterne anche nelle commissioni competenti, nelle commissioni
consiliari competenti, io dico che non sarebbe una cosa malfatta!
Se esaminiamo poi la presenza veramente scarsa di sciatori sulle
piste di sci, sulle nostre piste di sci, sulle piste valdostane
durante la settimana, ci verrebbe proprio da dire che si potrebbero
fare dei tentativi, i tentativi per esempio che si fanno per i voli
last minute
, abbassare per i valdostani al 70 percento
quello che è il costo dello skipass, ma non è solo per le piste di
sci, è anche per tutti i locali, i bar e i ristoranti che ci sono
sulle nostre piste, e diciamo che un qualcosa probabilmente per
loro si potrebbe anche fare.
Ma ora vorrei parlare delle tariffe che si applicano ai turisti
che popolano le nostre piste soprattutto nel fine settimana, che
sono, secondo noi, la vera risorsa economica per questo settore:
innanzitutto l'aumento del prezzo dello skipass lo troviamo
assurdo, in quanto, in un momento di profonda crisi come questo che
stiamo passando, lo sentiamo - non perdete occasione anche per
dirlo - per incentivare il turista lo si demotiva subito, tanto più
che a nostro parere non vi sono neanche delle giustificazioni per
tale aumento! Non abbiamo avuto aumenti dell'energia, tanto meno
del gasolio per la trazione dei gatti, e anche gli aumenti di
stipendio che ha detto non mi sembrano...anzi, ci sono stati dei
tagli. Impianti nuovi: nessuna stazione all'infuori di Courmayeur,
e quindi...e Rhêmes, è vero, nuovo, è vero, sì.
La giustificazione da parte dell'AVIF è stata che tanto
l'aumento verrà fatto in tutte le stazioni e anche al di fuori
della Valle. Allora, dall'intervista apparsa sul TG3, mi pare che
abbia detto il signor Grange...allora...beh, questo è fare
cartello, se si uniscono tutte con lo scopo di aumentare i
prezzi...a tutto questo, se si somma quanto detto dal mio collega
Bertschy sul costo delle autostrade...e qui, col pedaggio
autostradale, è decisamente disincentivante per i turisti,
soprattutto per quelli di prossimità, venire qui, in Valle d'Aosta!
Abbiamo visto su tutti i giornali vari calcoli fatti da turisti che
partono per venire a sciare qui, in Valle d'Aosta, che partono da
Torino, da Milano...addirittura da Milano, per andare a Madonna di
Campiglio o andare a La Thuile - che ci sono gli stessi chilometri,
identici - risparmiano più di 40 euro! In questi tempi...ma il
tempo di percorrenza...in questi tempi qua guardano tutti al
portafoglio! E comunque, anche per i tempi di percorrenza...tra
l'altro, Assessore, coi lavori che abbiamo continuamente sulle
nostre autostrade, e dappertutto, non è che ci sono dei tempi di
percorrenza così, no? Sarà da vent'anni che sulla nostra autostrada
abbiamo sempre degli spostamenti perché ci sono dei lavori da fare!
E se pensiamo che un turista che viene a sciare da Torino al
Monterosa Ski spende 120 euro per poter sciare, ma tra mangiare,
skipass e tutto...oppure una famiglia ne spende 238...sono solo
delle considerazioni, queste, sono delle considerazioni da fare per
spingere magari tutte queste persone che si interessano del
settore, magari per confrontarsi nelle commissioni competenti, e
magari per arrivare a un qualcosa di migliore. Grazie.
Presidente
- Grazie. Punto 17 all'ordine del giorno.
