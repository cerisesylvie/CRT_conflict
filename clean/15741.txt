Classificazione
ENERGIA


Resoconto integrale del dibattito dell'aula
Oggetto del Consiglio n. 2044 del 24 luglio 1996 - Resoconto
SEDUTA ANTIMERIDIANA DEL 24 LUGLIO 1996
OGGETTO N. 2044/X Realizzazione di una linea elettrica per gli
insediamenti agricoli della montagna dell'Envers di Donnas.
(Interrogazione)
Interrogazione Vista l'importanza della presenza degli
agricoltori nella montagna e del loro lavoro che contribuisce a
mantenere l'equilibrio ambientale;
Avendo più volte fatto presente all'Assessore i gravi disagi che
sopportano gli agricoltori della montagna (in questo caso della
montagna dell'envers di Donnas) per la mancanza di energia
elettrica;
Avendo avuto delle risposte non dimostratesi attendibili in
merito ai tempi per la soluzione del problema (posa di una linea
elettrica che serva gli insediamenti sulla montagna in
questione);
il sottoscritto Consigliere regionale
Interroga
l'Assessore competente per sapere quali sono i tempi previsti
per la costruzione dell'opera in questione.
F.to: Chiarello
Presidente Ha chiesto la parola l'Assessore all'agricoltura,
forestazione e risorse, Vallet.
Vallet (UV) É vero che il Consigliere Chiarello mi ha più volte
chiesto notizie circa i tempi per la realizzazione di questo
intervento! Sono un po' dispiaciuto del fatto che nelle premesse
dell'interrogazione abbia fatto riferimento a risposte non
attendibili, nel senso che ho fornito sempre al Consigliere
Chiarello le stesse risposte; sono quelle che gli fornirò anche
oggi. Lui credo mi debba dare atto che non sono abituato a dare
risposte non attendibili.
Ma, a parte le battute, qui parliamo di un problema serio, in
quanto si tratta di garantire quei servizi che sono indispensabili
per poter lavorare e operare in situazioni che già sono di per sé
difficili. Si tratta di dare i servizi indispensabili a chi opera
in montagna, contribuendo così in modo concreto a mantenere il
territorio, e quindi a persone che meritano sicuramente tutta
l'attenzione dell'Amministrazione regionale.
Attenzione che in verità c'è sempre stata. In effetti allo stato
attuale in Valle d'Aosta non esiste un solo fabbricato rurale
abitato tutto l'anno che non sia servito da energia elettrica. É
vero, restano da realizzare allacciamenti per alpeggi e mayen e
questi sono interventi poco remunerativi per l'ENEL, in quanto si
tratta di fare linee in genere lunghe, linee che costano e che in
generale vanno a servire un numero relativamente piccolo di utenze,
che non garantisce all'ENEL il rientro economico previsto. Si
tratta di linee che sicuramente l'ENEL non fa, se non c'è il
contributo da parte dell'Amministrazione regionale.
In questo senso nell'85 era stata siglata una convenzione fra
l'Amministrazione regionale e l'ENEL, che prevedeva un contributo
dell'Amministrazione regionale all'ENEL per la realizzazione di
questi interventi, definiti comprensoriali, e prevedeva un
contributo dell'80 percento sulle spese di costruzione della
linea.
Successivamente però è intervenuto un provvedimento del CIPE,
che stabilisce le tariffe e i relativi contributi per gli
allacciamenti, quindi non è stato più possibile dare attuazione a
quella convenzione.
Stiamo ora, e siamo arrivati quasi alla conclusione,
rinegoziando una convenzione con l'ENEL per ridefinire la
percentuale di contributo regionale da dare all'ENEL per la
realizzazione di queste linee. Abbiamo dovuto sospendere proprio in
questi giorni la discussione di tale convenzione, perché i
provvedimenti annunciati dal Ministro Bersani per quanto riguarda
la diminuzione delle tariffe per le piccole utenze e la conseguente
revisione delle tariffe per gli allacciamenti sta per essere
definita dal Governo, ma ancora non è diventata provvedimento. Devo
tuttavia dare atto della grandissima disponibilità dimostrata dal
responsabile del distretto ENEL di Aosta che, pur nelle more della
definizione della convenzione, ha consentito a che la commissione
mista, prevista dalla legge-quadro in materia di agricoltura, legge
n. 30/84, e incaricata di vagliare le richieste, di definire un
programma e poi di analizzare e approvare gli interventi da fare,
potesse comunque fare un esame generale delle 31 domande che sono
giacenti.
Sono domande che riguardano i Comuni di Allein, Arnad, Avise,
Aymavilles, Brusson, Challand-Saint-Anselme, Challant-Saint-Victor,
Chambave, Champorcher, Courmayeur, Donnas, Doues, Fénis,
Fontainemore, Gaby, Gignod, Gressoney-Saint-Jean, Issime, La
Thuile, Nus, Ollomont, Perloz, Quart, Saint-Christophe,
Saint-Nicolas, Saint-Dénis, Torgnon, Valgrisenche, Valsavarenche e
Verrès.
Rispetto a queste richieste la commissione ha ritenuto di poter
individuare due priorità, una che riguarda l'allacciamento della
frazione Pessé in Comune di Perloz, rispetto alla quale l'ENEL si è
impegnata ed ha realizzato la progettazione che dovrà avere adesso
i visti e le autorizzazioni, per cui è ipotizzabile che i lavori
per quell'allacciamento siano realizzati nel '97.
Per venire al caso specifico, quindi all'elettrificazione
dell'Envers di Donnas, l'ENEL aveva a suo tempo predisposto uno
studio di massima, aveva ipotizzato un tracciato, i cui vertici
sono stati individuati anche con picchetti sul territorio.
Abbiamo convenuto con l'ENEL che nell'autunno del '96, e qui
vengo alla risposta puntuale, verrà definito il tipo di
progettazione. Perché dico il tipo di intervento? Perché rispetto
all'elettrificazione di case sparse, ci sono anche oggi altre
possibilità di intervento che sono meno onerose e dal punto di
vista ambientale e dal punto di vista del costo di realizzazione:
mi riferisco ad esempio al fotovoltaico.
L'ENEL ha collaudato nella primavera scorsa un intervento di
questo tipo in località Nasche nel Comune di Verrès, che a distanza
di un anno e mezzo si dimostra rispondere alle puntuali esigenze
dell'utente. Quindi, dicevo, occorre definire il tipo di progetto
perché non è così scontato che per servire tutti i fabbricati si
debba ricorrere alla linea elettrica; può darsi che si renda più
opportuna la previsione di un impianto fotovoltaico, questo è da
definire.
Nel '97 si farà la progettazione e si otterranno le
autorizzazioni per la realizzazione della linea, è ipotizzabile che
nel '98 si possano eseguire i lavori. Questi sono i tempi.
Confermo, perché non avevo elementi per dare risposte diverse, di
aver sempre dato le stesse risposte al Consigliere Chiarello.
Presidente Ha chiesto la parola il Consigliere Chiarello.
Chiarello (RC) Quando termina il suo intervento, ride
l'Assessore, perché sa che quando presento queste interpellanze,
non le faccio per fare polemica, ma per cercare di avere qualche
informazione in più.
C'è stata una risposta un po' diversa l'anno scorso in questo
periodo, probabilmente ci aveva dato l'impressione che i tempi
potessero essere più brevi. Do atto all'Assessore che c'è questo
problema ENEL, io non voglio dire che tipo di intervento si debba
fare nella progettazione, se sia fotovoltaico o una linea elettrica
questo si vedrà nella progettazione; sta di fatto che frequentando
quella zona ritengo che a quelle famiglie che abitano in quell'area
di montagna sia necessaria la corrente elettrica. Per quanto
riguarda i tempi, l'Assessore ha detto presumibilmente nel '98;
spero che prima di giugno del '98 sia fatta questa linea
elettrica.
