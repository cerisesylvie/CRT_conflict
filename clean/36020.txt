Classificazione
FINANZA REGIONALE E LOCALE



Oggetto del Consiglio n. 320 del 18 dicembre 2013 - Resoconto
OGGETTO N. 320/XIV - Approvazione di risoluzione: "Impegno
del Governo regionale a promuovere un incontro con il Consiglio
permanente degli Enti locali per rivedere il regolamento di
applicazione della TARES".
Presidente -
Per l'illustrazione, la parola alla collega
Fontana.
Fontana (PD-SIN.VDA)
- Grazie Presidente.
I gruppi PD-Sinistra VdA, UVP, ALPE e Movimento Cinque Stelle
portano all'attenzione di questo Consiglio le problematiche della
TARES. I regolamenti comunali di applicazione della TARES sul
territorio valdostano suscitano numerose perplessità e
manifestazioni di protesta in ordine dell'oneroso impatto sulle
fasce sociali più deboli, cittadini e piccole-medie imprese, e alla
mancanza di una regolamentazione uniforme per tutti i Comuni della
regione. Pertanto, in molti Comuni, a seguito della legge n. 124
del 28 ottobre 2013, sono stati previsti nei regolamenti
applicativi della TARES riduzioni e sconti che riguardano sia le
utenze private, sia le attività commerciali. Inoltre, alcuni
cittadini valdostani hanno segnalato di aver rilevato degli errori
sull'importo da pagare. Nei prossimi mesi i Comuni dovranno
applicare anche la nuova tassa nazionale denominata IUC, andando
così a inasprire ulteriormente il carico fiscale dei cittadini e
delle attività commerciali, che già vivono questo periodo di crisi
con grave difficoltà.
Vogliamo impegnare il Governo regionale a rendersi promotore di
un incontro con il Presidente del Consiglio permanente degli Enti
locali, al fine di valutare la possibilità di rivedere, nel
rispetto della normativa di riferimento, il regolamento di
applicazione della TARES, per renderlo meno impattante nei
confronti delle fasce sociali più deboli e del tessuto produttivo
valdostano e dare un importante strumento a disposizione degli
amministratori locali per una ricaduta più omogenea e meno
impattante possibile sulla popolazione valdostana. Grazie.
Presidente
- Grazie, collega Fontana. Apriamo la
discussione generale. Chi intende intervenire? La parola al collega
Gerandin.
Gerandin (UVP)
- Merci Madame la Présidente.
Questa risoluzione ha un significato per noi particolare, nel
senso che la vorremmo utilizzare per fare un po' di chiarezza. C'è
stato veramente...si è parlato tanto, ecco, di questa TARES, ci
sono state varie lamentele. Senza strumentalizzare quello che è
stato il percorso, noi avremmo voluto provare a ricostruire questo
tipo di percorso e capire fino a dove c'era discrezionalità per
incidere su questa TARES. Allora è corretto dire, per quello che
riguarda questa TARES, che è un'imposta che nasce dal Governo
italiano che ti impone comunque una copertura...diciamo imponeva
una copertura al 100 percento per quelli che erano i costi riferiti
non solo ai rifiuti, ma a tutti quelli che sono dei
servizi...diciamo dallo spazzamento strade, dalla pulizia, alla
pubblica illuminazione, e chi più ne ha più ne metta, per cui è una
tassa che da tassa sui rifiuti è diventata una "tassa sui servizi",
come viene comunemente chiamata. In un primo tempo c'era la
necessità di coprire per il 100 percento questi importi, questi
costi totali di servizio, non era più discrezione del Comune
coprire con una quota...diciamo di risorse proprie.
Le modalità di copertura, vale a dire gli importi relativi alle
attività, alle abitazioni o quant'altro, riferiti al metro quadro,
erano dettate da un decreto del Presidente della Repubblica, il n.
158 del 27 di aprile del 1999 (era un decreto che fissava una serie
di allegati in cui erano già predefinite queste tariffe). Ora il
prosieguo è stato che è uscita un'importante novità per quello che
ci riguarda, vale a dire la legge n. 124 del 28 ottobre 2013 - che
la collega Fontana citava prima - nella quale si introducono delle
importanti novità, nel senso che, pur mantenendo l'obbligo di
copertura di questi costi, lasciava un minimo di discrezionalità ai
Comuni, vale a dire nel limite del 7 percento, la possibilità di
poter contribuire con risorse proprie e alleggerire un po' quello
che era il costo totale di questa TARES, ma introduceva anche un
concetto importante con il quale si diceva che per la copertura del
costo si poteva applicare quello che era lo schemino, quelle che
erano le percentuali fissate dalla TARES che dicevo prima, oppure
si poteva, per il solo 2013, ancora fare riferimento alla vecchia
TARSU, vale a dire rimodulare quelli che erano i criteri di
determinazione della tariffa, permettendo degli spazi di decisione
per scegliere che cosa supportare, cosa privilegiare sul proprio
territorio, e questo è...diventava poi prettamente una scelta
politica. Si potevano dunque introdurre dei correttivi per
salvaguardare le famiglie con figli e le attività economiche per le
quali queste percentuali erano delle percentuali...diciamo molto
penalizzanti, che erano dei parametri che arrivavano a triplicare,
quadruplicare, quintuplicare quella che era la tassa pagata prima
e, in alcuni casi, minacciavano anche il futuro dell'attività.
Ora noi abbiamo voluto sottolineare questo perché nel sistema
Valle d'Aosta ci sono stati dei Comuni che hanno preso...diciamo
questa grande opportunità che veniva data da questa legge, la "124"
e hanno pensato di rimodulare, in modo da incidere meno su quelle
categorie che ho citato prima. Altri Comuni hanno deciso di
mantenere il discorso TARES e sono quei Comuni che abbiamo visto
ultimamente, i cui cittadini si sono, a mio parere, a nostro
parere, giustamente ribellati, perché quando una tassazione è una
vessazione...a volte c'è necessità di farsi sentire. Devo dire che
la cosa che ci ha meravigliato un po' di più è che comunque un
grande lavoro di raccordo era stato fatto all'interno del CELVA,
nel senso che questo percorso normativo era stato evidenziato,
c'erano le varie possibilità di intervenire, di rimodulare...ecco,
"rimodulare" è una parola che è diventata molto di moda in questo
periodo...c'era la possibilità di rimodulare la tariffa per cercare
di creare meno danni possibili. È chiaro, è chiaro...sia ovvio, non
vogliamo nasconderci dietro al fatto che comunque qualcuno avrebbe
dovuto pagare, su questo non c'è ombra di dubbio. Si poteva magari
evitare di incidere pesantemente, ma non era a discrezione dei
Comuni, la discrezione dei Comuni c'era a seguito di...c'era la
legge 124 per chi ne aveva la possibilità. Qui, alcuni,
eventualmente, hanno dovuto fare i conti anche col Patto di
stabilità...c'era la possibilità di eventualmente accollarsi questo
7 percento. Dicevo: quello che ci è parso un po' più strano è
che...diciamo che qualcuno ha preso veramente questa opportunità e
ha rimodulato, e altri, invece, hanno continuato e sono andati
avanti, probabilmente per un discorso di comodità degli uffici, per
non rifare le bollettazioni, o quant'altro.
Allora la nostra mozione aveva un significato particolare:
quello di dire che nel prosieguo, nel prossimo futuro, noi avremo
l'assoluta necessità di vedere dov'è possibile creare delle regole,
delle regole condivise a monte, comunque dei regolamenti che siano
molto chiari, che diano chiaramente la possibilità di manovra dal
punto di vista politico, dare tutte le indicazioni per le scelte
politiche che rimangono in capo agli Amministratori dei Comuni -
questo ci teniamo a sottolinearlo - ma che cerchino di creare il
meno possibile disagio. Va aggiunto però a questo che il futuro
dev'essere un futuro che, tenuto conto di tutto, andrà su questa
tariffazione. Bisogna far attenzione, cercare di far scendere i
costi, ecco, perché ci tengo a sottolineare che sul totale dei
costi che i Comuni pagano 647.213 sono dati, una parte, 265.000
euro per il lavoro del 4° lotto e 381 mila per il costo del
personale, che grava sulla tariffa. Allora su questo bisognerà fare
un ripensamento, cercare di far diminuire questi costi comuni.
Concludo con un inciso, che ribadiamo: noi riteniamo
un'occasione veramente persa quella di non aver provato ad
agganciarci al Trentino e a Bolzano per avere una fiscalità locale
diversa; ecco, questo noi ve lo ricorderemo, ve lo ricorderemo ad
ogni passaggio che riguarda la tassazione locale, perché significa
che su quella famigerata "IUC", di cui si parla a partire dal 2014,
realtà come Trento e Bolzano avranno la possibilità di dettare le
regole che vorranno, e saranno delle regole che nessuno potrà
imporre, non saranno assoggettate alla schizofrenia dello Stato, ma
saranno loro che detteranno le regole e potranno dire,
eventualmente, su chi incidere, quali categorie vogliono
eventualmente privilegiare, o altro.
È un'opportunità persa: noi questo lo ribadiremo all'infinito, è
un'opportunità che...l'ho detto parlando con un collega...io penso
che in un futuro breve porterà, in realtà come Trento e Bolzano,
anche la possibilità di poter dire allo Stato che il Patto di
stabilità sugli Enti locali loro lo decideranno come vorranno,
fatto salvo l'ammontare che inciderà sul Patto di stabilità dello
Stato. Penso di essere buon profeta e, se succederà, ne
riparleremo, perché sarà veramente una conquista che non ha pari,
non ha pari per quello che riguarda il sistema degli Enti locali,
delle Autonomie locali.
Presidente
- Grazie. La parola al collega Assessore
Marguerettaz.
Marguerettaz (UV)
- Sì, grazie.
Per una richiesta e una considerazione.
La richiesta sarà quella di avere 5 minuti di sospensione per
poter elaborare un contributo da parte della maggioranza rispetto a
questa risoluzione, che ha sicuramente tutta una serie di aspetti
che sono condivisibili.
La considerazione, che poi magari avremo modo di esplicitare
sperando in un accordo, è che da nessuna parte il Governo
regionale, o il Consiglio regionale, vuole immaginare di andare a
sostituirsi all'Autonomia degli Enti locali, e credo che anche Elso
condivida questo discorso, perché sicuramente il ragionamento fatto
è un ragionamento che dobbiamo fare in punta di piedi, poiché in
questi giorni probabilmente siamo andati un po' sopra le righe.
Sicuramente, se l'occasione è un'occasione per fare il punto su una
serie di fattori, credo che sia un'occasione buona, perché immagino
che i provvedimenti adottati da parte dei Comuni, condivisibili
oppure no, siano stati presi perché c'erano delle esigenze, e
sicuramente non tutti i Comuni sono uguali. Credo che Elso, siccome
è grande conoscitore della "54", della "48" a suo tempo sappia che
sono stati fatti e concepiti dei criteri anche nella finanza
locale, che Aosta la trattavano in un modo, gli altri Comuni in un
altro, e qui, ovviamente, non vorremmo trovarci ad avere
un'ingerenza.
Vi chiediamo quindi due minuti di sospensione per una breve
riflessione di maggioranza, che vorremmo poi condividere con i
proponenti.
Presidente
- Accordiamo quindi questa richiesta di
sospensione a cui seguirà, se me lo concedete, colleghi, anche una
breve riunione dei Capigruppo per poter concordare, vista l'ora, la
conclusione e lo svolgimento dei nostri lavori.
Il Consiglio è sospeso.
Si dà atto che la seduta è sospesa dalle ore 19,49 alle ore
20,05.
Rini (Presidente)
- Riprendiamo i lavori. Devo dire che,
anche in questo caso, la pausa è stata fruttuosa, si è arrivati ad
avere un testo condiviso, con delle modifiche.
Pregherei...Assessore, vuole leggere il testo così come modificato,
così possiamo procedere alla votazione? Prego, Assessore
Baccega.
Baccega (SA)
- Grazie Presidente.
In materia di TARES purtroppo sono stato coinvolto fin dal mese
di dicembre 2012, quando abbiamo dovuto applicarla al Comune di
Aosta; questo è stato l'ultimo regalo che il Governo Monti fece
agli italiani e, da questo punto di vista, condividiamo anche
l'esposizione e la filosofia del collega Gerandin.
Comunque la risoluzione è in questi termini: il Consiglio
regionale, ovviamente,
"impegna il Governo regionale a rendersi
promotore di un incontro con il Consiglio permanente degli Enti
locali nella commissione consiliare competente al fine di valutare
la possibilità di rivedere, nel rispetto della normativa di
riferimento, il regolamento di applicazione della TARES per
renderlo, qualora fattibile, meno impattante nei confronti delle
famiglie e delle imprese valdostane in una logica di equità"
.
Si conclude qui la risoluzione. Avremmo stralciato:
"dare un
importante strumento a disposizione"
...insomma, il confronto
avviene in commissione e dove viene approfondito e vengono
approvati e indicati tutti gli indirizzi per andare in una logica
di contenimento. Se va bene...grazie.
Presidente
- Grazie Assessore. La parola alla collega
Fontana.
Fontana (PD-SIN.VDA)
- Grazie Presidente.
A nome di tutta la minoranza, accogliamo questa modifica che va
nella direzione che avevamo preventivato noi, proprio perché si
parla di equità, e questo ci fa piacere. Grazie.
Presidente
- Ha chiesto la parola il collega Roscio.
Roscio (ALPE)
- Grazie Presidente.
Solo due battute, a nome del gruppo ALPE, per esprimere una
parziale soddisfazione, nel senso che con l'accettazione di questo
testo condiviso si va innanzitutto a cercare un dialogo e una
condivisione, che è sempre una cosa positiva, entra finalmente il
discorso dell'equità, che è una cosa effettivamente importante,
come ha già ricordato la collega Fontana, anche perché forse il
problema maggiore della TARES fino ad oggi era proprio l'iniquità,
nel senso che nessuno pagava in base al conferito e alla qualità
del conferito, ma in base ad altri parametri, come si è già detto
stamattina, non sto a ripetermi...ma a parametri stimati più che
misurati, e questo è un male.
Vorrei solo ricordare una cosa: noi paghiamo una storia che si
fa sentire oggi, perché il "decreto Ronchi", già dal '97, prevedeva
l'introduzione di sistemi tariffari, cosa che ancora oggi sono
lontani da venire! Quindi è vero che lo Stato ha fatto dei pasticci
mischiando tassa sui rifiuti con tariffa...con i servizi
indivisibili, di spazzamento, illuminazione pubblica, servizio di
sgombero neve, e quindi ha creato veramente un po' di
confusione...ma è altrettanto vero che noi non siamo stati in grado
di fornire ai cittadini un servizio efficiente ed economico. Ben
venga, comunque, il momento del confronto. Grazie.
Presidente
- Grazie collega. Possiamo mettere in
votazione? Non ho altri iscritti a parlare. La votazione è aperta.
Colleghi, votate. Tutti hanno votato? Possiamo chiudere la
votazione.
Presenti: 31
Votanti: 31
Favorevoli: 31
Il Consiglio approva all'unanimità.
Passiamo al punto 27.04.
