Classificazione
TURISMO E INDUSTRIA ALBERGHIERA



Oggetto del Consiglio n. 1475 del 11 maggio 2022 - Resoconto
OGGETTO N. 1475/XVI - Interrogazione: "Motivazioni della
cessazione della gratuità delle concessioni per l'occupazione del
suolo pubblico per le attività commerciali e di somministrazione di
cibo e bevande."
Bertin (Presidente) -
Punto n. 9 dell'ordine del giorno.
Risponde l'assessore Marzi a cui passo la parola.
Marzi (SA) -
Rispetto a quest'iniziativa, so che c'è un
dibattito politico aperto che ha visto anche iniziative similari
essere rappresentate in alcuni Comuni, tra i quali anche il Comune
di Aosta. Io ritengo che anche in questo caso sia assolutamente
evidente il fatto che questa sensibilità sia pienamente condivisa,
però una cosa che dobbiamo dirci è che di fatto stiamo parlando,
per quanto riguarda la COSAP e la TOSAP, di un canone, neanche di
un tributo, in capo di solito alle entrate di titolo terzo dei
Comuni. Per cui, anche nel momento in cui durante la crisi
pandemica sono state fatte tutta una serie di scelte rispetto alla
COSAP e alla TOSAP, da parte nazionale hanno previsto che cosa? La
sospensione del pagamento di questi canoni a livello nazionale, con
una restituzione, di fatto, delle entrate di spettanza comunale
sempre da parte statale. Per cui, cosa è successo durante il
periodo nel quale ci siamo trovati a vivere la crisi pandemica? C'è
stata una presa di posizione da parte dello Stato che in poche
parole ha detto: visto che ci troviamo in una situazione
assolutamente delicata, visto che questo tipo di entrate sono in
capo ai Comuni e di fatto spettano a loro come autonomia, sono
stati iscritti a bilancio, probabilmente vengono iscritti a
bilancio anche per poi dopo essere impiegate a favore della
comunità stessa. Ad esempio, il dibattito in Consiglio comunale di
Aosta che io tra l'altro ho ascoltato e ho apprezzato la risposta
che è arrivata da parte dell'amministrazione comunale la quale, in
poche parole, ha fatto chiaramente presente che era assolutamente
d'accordo con la sensibilità che veniva rappresentata da parte
dell'iniziativa ma, nell'essere d'accordo, avevano fatto una scelta
autonoma specifica, che era quella di introitare dei canoni per poi
spenderli in maniera più generalista nei confronti di tutta quanta
la comunità.
Qual è la differenza sostanziale del dibattito che avviene sullo
stesso tema tra un Comune e la Regione? Il fatto che, mentre se ne
parla in un Comune è assolutamente specifico, a livello regionale
che cosa si può cogliere? Si può cogliere sicuramente una
sensibilità, un indirizzo, un auspicio, ma non c'è sicuramente la
possibilità da parte regionale di obbligare i Comuni a
sospendere/aumentare, piuttosto che diminuire la COSAP e la TOSAP:
queste sono delle entrate di titolo terzo che sottostanno a
regolamentazione specifica che ogni Comune ha. Ma a maggior ragione
diventa particolare trattare questo tipo di tema in termini di enti
locali nel momento in cui, come richiamato dall'iniziativa, queste
erano state sospese, e oltre ad essere sospese, tutti i Comuni
avevano "ricevuto in cambio" - per i Comuni valdostani stiamo
parlando di circa 813 mila euro solo nel 2020 - quello di cui di
fatto, con la sospensione di questi canoni, e quindi della COSAP e
della TOSAP, era stati praticamente privati. Ecco che quindi il
fatto di trattare tutte le volte questi temi, pensando che si abbia
la possibilità semplicemente di dire "siamo d'accordo, non siamo
d'accordo", può essere assolutamente una modalità corretta rispetto
alla tematica, però concretamente non può far altro che essere una
mera dichiarazione di intenti.
Io ritengo che, per quanto riguarda la tassazione dei Comuni,
sicuramente bisognerebbe fare un ragionamento a monte, che però di
fatto dovrebbe essere fatto soprattutto da chi è presente in
Parlamento. Ricordo, ad esempio, che per quanto riguarda le
tassazioni comunali ci sono stati dei Governi, di chiara
indicazione, di chiara maglia, mettiamola così, che hanno fatto nel
corso degli anni la scelta, ad esempio nel periodo 2011-2012-2013,
di arrivare addirittura a sottrarre tutto quello che riguardava una
volta l'ICI e sostituirlo con l'IMU, in sostanza portando i Comuni,
privati di fondi che arrivavano direttamente dallo Stato, a doversi
giocare la partita con mezzi propri e quindi a vedersela
direttamente con i propri cittadini. Ci sono stati dei Governi che,
nel corso della loro maniera di portare avanti la gestione della
cosa pubblica, hanno fatto delle scelte politiche molto chiare,
cioè quelle di dire che non bisognava assolutamente mettere le mani
nelle tasche dei cittadini. Infatti loro cercarono di non farlo, ma
sicuramente obbligarono poi i Comuni a loro sottoposti, nella loro
autonomia, togliendogli delle entrate, poialla creazione di tasse
che inizialmente furono il passaggio da TARSU a TARES poi a TARI, e
il passaggio da ICI a IMU e poi dopo a IUC; addirittura alcuni
Comuni istituirono la famosa TASI, obbligati quindi di fatto, visto
che non arrivavano più i soldi dallo Stato, a doverci pensare
direttamente e quindi a tutti gli effetti a dover poi dopo essere
loro, poverini, a mettere le mani nelle tasche dei cittadini.
Per cui io credo che prima di trattare questi temi, bisogna
sempre essere molto concreti. Entrare nell'autonomia dei singoli
enti locali e dei Comuni è una cosa sbagliata, nel senso che nei
Comuni si hanno assolutamente professionalità e possibilità di
avere un rapporto diretto con i propri cittadini e la capacità di
spiegarsi. Qui ci sono tante persone, compreso il collega Marquis,
che hanno fatto i consiglieri, gli assessori, i sindaci, i
vicesindaci nei Comuni e che hanno cercato di fare il meglio
possibile per i propri cittadini, l'hanno fatto in piena autonomia,
con mani libere, e normalmente cercavano tutti quanti di fare il
meglio possibile. Addirittura anche il sottoscritto si è trovato,
di fatto, a fare l'assessore alle finanze di un Comune per qualche
anno, otto anni, e non ha mai alzato di un euro le tasse ai propri
cittadini; anzi, l'ho potuto fare però facendo dei sacrifici,
facendo come lo hanno fatti tutti quanti i Comuni di Aosta, visto
che nel periodo che va nell'arco temporale dal 2012 al 2016, sono
arrivate invece tutta una serie di tasse da applicare da parte dei
Governi centrali che avevano delle chiare indicazioni politiche. Ad
esempio, se non erro, tutta quanta la normativa che riguarda, tanto
per essere chiari, la tassazione sulla casa, era di fatto
imputabile a dei Governi ben individuati, con una connotazione
politica ben chiara.
Ecco perché dico che anche un'iniziativa di questo genere, se
assolutamente apprezzabile rispetto alla sensibilità che evidenzia,
quindi di fare attenzione a trattare ogni singolo cittadino, a
maggior ragione le attività economiche, con il dovuto rispetto, io
credo fondamentalmente due cose. La prima: è giusto che i Comuni si
muovano in piena autonomia rispetto a queste tesi. La seconda:
all'interno degli equilibri che ogni singolo ente ha nel momento in
cui arriva a definire il proprio bilancio, nel momento in cui ci
sono delle entrate da COSAP e TOSAP, che tra l'altro, per quanto
riguarda i Comuni valdostani, ad esempio il Comune di Aosta,
rappresentano le maggiori entrate, per quanto riguarda la COSAP,
non riguardano attività produttive ma altri tipi di soggetti non
privati. Quindi a tutti gli effetti credo: uno, che ogni singolo
Comune abbia la possibilità di potersi gestire in proprio le
proprie entrate; secondo, che ogni singolo Comune, quando tratta
questo tipo di temi, lo fa di solito con molta attenzione, perché
nessun Comune penso che goda ad applicare delle tasse, piuttosto
che dei canoni, piuttosto che dei tributi, tant'è che i Comuni
hanno la facoltà anche di non applicarla la COSAP e la TOSAP, ci
sono dei Comuni che non la applicano; tre, nel momento in cui un
Comune arriva ad applicarla, evidentemente ha fatto tutta una serie
di scelte, in alcuni casi possono anche essere delle scelte, ad
esempio, di restituzione di quanto incassato con questi canoni,
attraverso tutta una serie di azioni proprio riguardanti il tessuto
socioeconomico cittadino, piuttosto che eventi di restituzione e di
sviluppo economico alla comunità stessa; quattro, cosa
fondamentale, siccome parliamo di soldi, tutte le volte che diciamo
a qualcuno che non dovrebbe incassarne, in realtà dovremmo anche
prevedere come restituirglieli, perché altrimenti tutto quanto
diventa solo ed esclusivamente una mera dichiarazione di intenti
che sta sulle nuvole invece che per terra.
Presidente -
Per replica il consigliere Marquis.
Marquis (FI) -
Mi aspettavo il tenore della risposta che
è stata data dall'Assessore, ma la mia volontà era un po' più
profonda rispetto alla trattazione che è stata data. In particolare
mi voglio riferire a questo: è vero che ciascun Comune debba avere
l'autonomia impositiva, ma è anche vero che i soggetti che operano
sul territorio, devono essere messi nelle stesse condizioni, a mio
avviso, quindi di poter fare impresa. Non è che in un Comune
bisogna pagare di più, nell'altro bisogna pagare di meno, bisogna
dare delle certezze e delle parità di trattamento.
Io credo che noi potremmo esercitare meglio sotto questo profilo
in modo più coordinato con i Comuni la nostra autonomia, perché è
vero che ci sono delle norme dello Stato, ma è anche vero che si
potrebbero dare delle linee guida laddove si fanno poi delle
compensazioni nei trasferimenti ai Comuni da parte della Regione,
per poter tenere tutti la stessa linea comportamentale. Perché
soprattutto in un settore che è stato in questi anni in grossa
difficoltà, una difficoltà che è oggettiva, hanno dovuto tutti
rimodulare il loro modo di esercire la somministrazione, hanno
dovuto passare dall'interno all'esterno dei locali, i
distanziamenti hanno portato a ottenere degli spazi più
ingombranti, quindi maggiori costi adesso se si ripristina la
superficie da pagare come tassa di occupazione di suolo
pubblico.
Pertanto io credo che una riflessione sull'argomento vada fatta,
perché il decreto legislativo 184 del 2017, la norma di attuazione,
ci consente di operare in questa direzione, bisogna però avere la
buona volontà e voler affrontare in modo organico queste
situazioni. Purtroppo, non è con lo scaricabarile che si risolvono
i problemi dei cittadini e non è che noi diciamo: è il Comune che
deve imporre perché è la sua facoltà, c'è una norma dello Stato.
Noi guardiamo cosa possiamo fare per agevolare i nostri cittadini,
perché sono sicuro che abbiamo dello spazio d'azione da esercitare
che ad oggi non è stato esercitato.
A questo riguardo bisognerebbe fare uno sforzo, perché la
programmazione delle entrate andrebbe coordinata, a mio avviso, a
livello regionale su tutto il territorio, pur salvaguardando
l'autonomia impositiva di carattere comunale. Abbiamo la legge 48
che prevede i trasferimenti agli enti locali e, in questo ambito,
si possono rimodulare i trasferimenti, anche in funzione di quella
che è l'applicazione poi dei tributi su base locale, perché non è
neanche bello e crea confusione anche a livello di cittadini, non
solo per quanto riguarda la tassa di occupazione del suolo
pubblico, avere da un Comune all'altro tariffe completamente
diverse: qualcuno che applica l'addizionale IRPEF, qualcun altro
che non l'applica. Quindi si potrebbero fare dei ragionamenti
complessivi; è chiaro che si richiede un approccio a livello di
sistema.
Io intendevo sollecitare, con quest'iniziativa, questo tipo di
approccio, che forse non è stato colto con questa modalità. Credo
che bisognerebbe, da qui in avanti, provare ad andare in questa
direzione, perché tutti devono essere messi nella stessa condizione
per fare impresa, perché quando è il momento dei ristori, non è che
si dice "il ristoro lo do al bar che ha pagato la tassa di
occupazione del suolo pubblico e non a quello che non l'ha pagata";
sono tutti trattati uguali con dei trattamenti omogenei.
Credo che occorra acquisire delle banche dati, lavorare in modo
serio e cominciare a fare della programmazione delle entrate,
perché se non la si fa e ci si limita ad arrivare alla fine
dell'anno e a vedere quanto è stato versato, questo non significa
fare della programmazione, questo significa prendere atto di quelli
che sono i versamenti dei cittadini. La programmazione chiede degli
interventi, anche politici, per dare delle condizioni, per
sviluppare la propria comunità. É questo che bisogna fare e che
purtroppo non è stato mai fatto, perché eravamo abituati ad avere
tante risorse a disposizione, quindi una politica della
redistribuzione delle risorse che, tra l'altro, è molto negativa,
perché se lasciassimo subito i soldi in tasca alle imprese, senza
andarglieli a prendere e poi dopo restituirglieli magari in parte
attraverso della burocrazia che porta anche degli atti
amministrativi, dei tempi, delle dilatazioni, delle complicazioni;
basta non andarglieli a prendere i soldi. Credo che sia questa la
sollecitazione che oggi viene data con la presentazione di
quest'iniziativa.
Monitoreremo l'argomento e credo che su questa situazione
presenteremo anche un'iniziativa.
