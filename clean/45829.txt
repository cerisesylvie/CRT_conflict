Classificazione
DEMANIO E PATRIMONIO REGIONALE



Oggetto del Consiglio n. 2441 del 11 maggio 2023 - Resoconto
OGGETTO N. 2441/XVI - Interrogazione: "Tempistiche per la
messa in sicurezza e ripristino dell'immobile di Proprietà
regionale denominato 'Casa Gagliardi' sito in via Saint Martin de
Corléans ad Aosta".
Bertin (Presidente)
- È arrivato il consigliere Manfrin.
Possiamo ritornare al punto dell'ordine del giorno n. 18. Risponde
il Presidente della Regione, ne ha facoltà.
Testolin (UV) -
L'interrogazione del consigliere Manfrin
chiede: se fosse a conoscenza di quanto segnalato, quali delle
segnalazioni giunte siano di diretta competenza
dell'Amministrazione regionale, le tempistiche di un intervento di
messa in sicurezza e ripristino dell'immobile.
La convenzione stipulata in data 5 giugno 1995 tra la Regione
autonoma Valle d'Aosta e il Ministero della Difesa, della durata di
anni trenta, ha previsto l'utilizzo gratuito di un edificio di
proprietà regionale ubicato in via Saint Martin de Corléans 236,
comprendente 13 unità immobiliari. La convenzione ha stabilito
anche che l'ordinaria manutenzione del fabbricato, comprese tutte
le spese relative agli interventi finalizzati a garantire la
funzionalità degli alloggi stessi, fossero poste a carico
dell'Amministrazione militare, mentre le spese di manutenzione
straordinaria rimanessero a carico della Regione autonoma Valle
d'Aosta. In considerazione della gratuità dell'utilizzo
dell'immobile, alla gestione dello stesso ha sempre provveduto
direttamente l'amministrazione militare, che ha partecipato alle
assemblee di condominio e ha tenuto i rapporti con
l'amministratore.
Senza entrare nel dettaglio di cosa ricada o meno nella
manutenzione ordinaria e in quella straordinaria, si ricorda che in
generale per manutenzione ordinaria si intendono gli interventi
edilizi che riguardano le opere di riparazione, rinnovamento e
sostituzione delle finiture degli edifici e quelle necessarie a
integrare o mantenere in efficienza gli impianti tecnologici. Per
manutenzione straordinaria si intendono invece quelle opere
necessarie per rinnovare e sostituire parti anche strutturali degli
edifici. In generale poi il concessionario ha l'obbligo di operare
con diligenza e di restituire l'immobile al termine della
concessione nello stato in cui è stata ricevuta, eseguendo corretti
interventi ordinari, al fine di evitare interventi di maggiore
portata e straordinari, qualora lo stato di degrado porti, ad
esempio, a intaccare parti strutturali dell'edificio.
Relativamente a quanto segnalato nell'interrogazione, gli uffici
segnalano che nessuna segnalazione di problematiche all'immobile è
pervenuta all'Amministrazione regionale dopo il 2019; qualcuno
degli interventi segnalati rientrano tra quelli spettanti ai
conduttori in quanto ordinaria manutenzione e tra gli interventi
finalizzati a garantire la funzionalità degli alloggi, ad esempio,
le perdite di acqua negli alloggi. Nel 2019 l'amministrazione
militare ha comunicato che avrebbe provveduto all'installazione dei
contabilizzatori, per i quali avrebbe chiesto il rimborso delle
spese alla Regione. Sempre nel 2019 è stata segnalata la necessità
di un intervento idraulico all'interno di un alloggio, ma
l'Amministrazione regionale in quell'occasione ha risposto che la
problematica rientrava nelle competenze del conduttore.
Negli anni, in alcune occasioni, è stata attivata
l'assicurazione intestata alla Regione per danni a seguito di
rotture di tubazioni. Da informazioni assunte direttamente con
l'ufficio assicurazioni della Regione, il suddetto immobile risulta
a tutt'oggi tra i beni assicurati.
L'Amministrazione regionale era intervenuta nel 2014 per un
intervento ormai diventato straordinario per l'avanzato stato di
degrado, per risolvere alcune problematiche impiantistiche relative
alla caduta di calcinacci da balconi e cornicioni.
In tal caso è stato coinvolto anche l'amministratore del
condominio, ex Casa Gagliardi, affinché si attivasse. L'adesione al
110 percento invece avrebbe dovuto essere deliberata dagli stessi
condomini, perché la Regione, in quanto ente pubblico, non ha
diritto alle agevolazioni derivanti dal suddetto bonus.
Si rende noto infine che è stato organizzato un sopralluogo da
parte dei tecnici regionali, al fine di appurare lo stato
dell'edificio e provvedere, laddove necessario, alla sua messa in
sicurezza.
Presidente -
Consigliere Manfrin per la replica.
Manfrin (LEGA VDA) -
Innanzitutto mi scuso con lei e con
l'aula per il ritardo. Diciamo che il rifacimento delle strisce
sulla statale alle ore 8:30 del mattino non è che favorisca la
circolazione.
Detto questo, la ringrazio per la risposta che ha fornito. Io
credo che abbia affrontato quelle che sono le criticità e abbia
anche in parte chiarito rispetto ad alcuni punti delle riunioni
condominiali che si sono tenute. Questa è una situazione un po'
anomala, nel senso che abbiamo un concessionario o una parte che
concede gratuitamente un immobile, un'altra parte che è
un'amministrazione altrettanto pubblica che lo recepisce e poi lo
dà in concessione a sua volta a dei condomini e questi condomini
poi rimangono un po' effettivamente spiazzati rispetto a quella che
è la gestione e la conduzione.
Credo che la parte più importante che contiene la sua risposta
sia quella relativa al sopralluogo da parte dei tecnici, che io non
so se sia già stato effettuato e se abbia portato a dei risultati o
se risultati ne porterà successivamente al sopralluogo. Però credo
che sia già un segnale di attenzione verso un problema che
sicuramente sta causando davvero molte criticità, da una parte
perché quell'immobile è assegnato al Ministero della difesa e da
questi al personale militare di servizio nella vicina caserma, e
dall'altra perché a breve, cioè nel 2025, quell'immobile ritornerà
nella disponibilità dell'Amministrazione regionale. Evidentemente,
se continuerà a riportare dei problemi strutturali, è chiaro che
l'Amministrazione si troverà a dover intervenire su spese che non
sono di sua competenza, se il concessionario non ha voluto agire e
non ha agito nel tempo.
La ringrazio per le informazioni. Mi auguro si potrà avere un
piccolo
report
rispetto a questo sopralluogo e anche
conoscere il fatto che ci sia la copertura assicurativa,
contrariamente a quello che è stato denunciato durante un'assemblea
condominiale, sia assolutamente importante, perché probabilmente
parte delle criticità che sono state segnalate possono vedere un
intervento appunto grazie all'assicurazione. La ringrazio per la
risposta e attenderemo di vedere quale sarà l'esito delle
verifiche.
