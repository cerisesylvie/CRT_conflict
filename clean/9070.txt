Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3592 del 23 marzo 1988 - Resoconto
OGGETTO N. 3592/VIII - DANNI AMBIENTALI DERIVANTI DAL
PROGETTATO IMPIANTO FUNI-VIARIO STAFAL-GABIET, IN ALTA VALLE DI
GRESSONEY. (Interrogazione).
PRESIDENTE
: Do lettura dell'interrogazione in oggetto,
presentata dal Consigliere Baldassarre:
INTERROGAZIONE
VENUTO A CONOSCENZA di osservazioni in merito al progettato
impianto funiviario Stafal-Gabiet in alta Valle di Gressoney;
CONSIDERATO
che alcuni cittadini denunciano che se
l'impianto verrà realizzato come da progetto, provocherebbe un
gravissimo danno all'ambiente e
addirittura non offrirebbe
nessuna garanzia di incolumità degli sciatori;
EVIDENZIATO che trattasi di pubblico denaro, e che dev'essere
amministrato nella maniera più saggia possibile senza sperperarlo a
tutti i costi, magari poi presentando perizie suppletive che
giovano solo alle imprese costruttrici e non alla comunità
valdostana;
INTERROGA
l'Assessore regionale competente per sapere:
1)
il motivo per cui il progetto esistente non tiene
conto
dei danni ambientali e dei pericoli che potrebbe
causare;
se l'Assessore intende rendere esecutivo tale
progetto.
PRESIDENTE
: Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
Come ho già detto, rispondendo ad una
interpellanza presentata dal Consigliere Sandri, la Giunta
regionale, prima di far iniziare i lavori del progettato impianto
funiviario Stafal-Gabiet, incaricherà gli appositi servizi del
settore forestale e del settore valanghe di effettuare gli
opportuni sopralluoghi. Abbiamo anche incaricato il prof. Karrer di
valutare l'impatto ambientale dell'opera funiviaria.
Pertanto, fino a quando non avremo a disposizione i dati ai
quali ho fatto cenno, non si inizierà alcun lavoro e, per questa
interrogazione, vale la risposta che ho già dato al Consigliere
Sandri.
PRESIDENTE
: Ha chiesto a parola il Consigliere
Baldassarre; ne ha facoltà.
BALDASSARRE (P.S.D.I.):
Io ho già ascoltato la risposta
all'interrogazione del Consigliere Sandri. La mia interrogazione,
però, era stata presentata oltre i termini validi perché potesse
essere iscritta nell'ordine del giorno dell'ultimo Consiglio e
perciò è stata iscritta nell'ordine del giorno di questo Consiglio
regionale.
Prendo atto di quanto ha affermato l'Assessore Lanièce anche a
nome della Giunta. Allo stato attuale, quindi, non si parla di
realizzare questo collegamento funiviario, fino a quando non verrà
presentato un apposito studio da parte dei tecnici ai quali si è
rivolto l'Assessore.
Mi auguro che venga preso in considerazione il reclamo
presentato da alcuni cittadini, a detta dei quali la costruzione di
quel impianto non solo provocherebbe gravissimi danni all'ambiente,
ma sarebbe, addirittura, pericolosa per gli stessi sciatori. Spero,
quindi, che non si vogliano realizzare a tutti i costi questi
lavori che potrebbero comportare delle gravissime conseguenze.
Mi auguro che, prima di iniziare i lavori, si perfezionino gli
studi proposti dall'Assessore e si tengano presenti le esigenze
della popolazione, senza preoccuparsi solo di accontentare qualche
giunta comunale o qualche esponente di partito.
Noi seguiremo con molta attenzione questo problema, perché è
molto grave quanto è stato denunciato da alcuni cittadini, anche
per i danni che potrebbero essere causati agli stessi sciatori.
Prendo atto di questa sospensione, in attesa degli studi in
corso e del fatto che l'Assessore porterà a conoscenza dei
Consiglieri, in sede di Commissione o dei Capigruppo, i risultati
degli studi che sono stati commissionati. Ribadisco la necessità
che questo problema venga discusso presso la competente Commissione
o che venga portato, addirittura, all'attenzione dei
Capigruppo.
Pertanto, rimango anch'io in attesa di conoscere questi studi e
le eventuali ragioni che si possano opporre alla realizzazione di
questo collegamento funiviario.
