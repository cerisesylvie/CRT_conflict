Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2822 del 6 maggio 1987 - Resoconto
OGGETTO N. 2822/VIII - INDAGINE PRELIMINARE E CONOSCITIVA
TENDENTE A RISTABILIRE UNA CORRETTA GESTIONE DELLA RIPRESA
OCCUPAZIONALE PRESSO GLI STABILIMENTI DELLA DELTASIDER DELLA VALLE
D'AOSTA. - (Interpellanza).
PRESIDENTE
: Do lettura dell'interpellanza in oggetto
presentata dal Consigliere Aloisi:
INTERPELLANZA
ESAMINATI
i recenti accordi intervenuti con il
contributo determinante della Regione Valle d'Aosta, per garantire
i livelli occupazionali e la qualità produttiva presso gli
stabilimenti della Deltasider di Aosta;
RITENUTO
qualificante il protocollo d'intesa
intervenuto per dare corpo alle garanzie necessarie di difesa della
manodopera locale, nel contesto di un aggiornamento della politica
industriale valdostana;
CONSIDERATO
, d'altra parte, che nelle more
dell'applicazione degli accordi sottoscritti, comportanti un
massiccio intervento finanziario della Regione Valle d'Aosta, si
verificherebbero episodi sconcertanti qui appresso
segnalati:
a)
sarebbe
previsto, con decorrenza del
1°.5.87 il passaggio di n. 13 nuovi dirigenti di cui 4 ad Aosta nel
gruppo Deltasider;
b)
a Milano sarebbe in corso una selezione di laureati
per nuove assunzioni a livello impiegatizio, a discapito della
forza lavoro già esistente in Valle d'Aosta, che può annoverare
personale qualificato a ricoprire incarichi dirigenziali, alcuni
dei quali da oltre 30 anni hanno maturato il diritto di un
avanzamento nella qualifica e nei livelli funzionali;
c)
la Direzione dello stabilimento Deltasider di Aosta
- d'intesa con le
Organizzazioni sindacali - faciliterebbe
il rientro in fabbrica ad impiegati già posti in cassa
integrazione, condizionandoli a rinunciare alla qualifica ed al
ruolo impiegatizio per prestare la loro opera in qualità di
operai
d)
si configurerebbe perciò, da un lato un progetto di
riassunzione e d'altro canto una dequalificazione posta come
ignobile condizione per il rientro in fabbrica e per il diritto al
lavoro, in contrasto con tutte le leggi vigenti e segnatamente con
lo stesso Statuto dei lavoratori;
e)
Nuovi tagli occupazionali sarebbero profilati per i
seguenti servizi:
- programmazione
- contabilità
- qualità
- centro meccanografico
a discapito dei livelli professionali raggiunti dagli addetti in
loco.
Tutto ciò premesso, il sottoscritto Consigliere regionale del
MSI-DN
INTERPELLA
il Presidente della Giunta e l'Assessore all'Industria,
Commercio, Artigianato
e Trasporti per sapere se non sia il
caso di avviare un'indagine preliminare e conoscitiva dei fatti
sopra denunziati, onde ovviare agli stessi, ristabilendo i termini
di una corretta gestione della ripresa occupazionale presso gli
stabilimenti della Deltasider della Valle d'Aosta.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Io ho presentato questa interpellanza in
questo momento, caratterizzato dalla sottoscrizione, da parte
dell'Amministrazione regionale e dell'I.R.I., di un protocollo
d'intesa contenente determinanti impegni, perché sono venuto a
conoscenza di alcuni fatti ed episodi alquanto sconcertanti
avvenuti e che avvengono all'interno della DELTASIDER di Aosta.
Infatti, mentre da una parte si procede alla riduzione del
personale, dall'altra, a Milano, si sta avviando una selezione per
scegliere 14 nuovi dirigenti aziendali. Inoltre, mentre siamo
sempre in una fase di riduzione del personale, nella quale è
penalizzata in modo particolare la Valle d'Aosta, sempre a Milano è
in corso un'altra selezione per scegliere diplomati da inserire in
posti di responsabilità all'interno della DELTASIDER.
In questo contesto si inserisce una vicenda abbastanza delicata
e molto seria: si parla di un'intesa tra la dirigenza della
DELTASIDER (mi riferisco ai dirigenti locali) e le Organizzazioni
sindacali, tendente ad agevolare il rientro in fabbrica di
dipendenti-impiegati in cassa-integrazione, purché perdano la
qualifica di impiegati per assumere quella di semplici operai.
Faccio questa denuncia pubblica qui in Consiglio regionale,
perché ci sono degli obiettivi elementi di riscontro (altrimenti
non la farei) e mi meraviglio che il sindacato, anche se non in
forma ufficiale, ma quasi sottobanco, accetti una proposta di
questo genere, penalizzando la posizione, soprattutto morale, di un
lavoratore che per vent'anni ha fatto l'impiegato e che adesso
viene ricattato con la prospettiva di un possibile rientro in
fabbrica con la qualifica, però, di operaio. È una gravissima
violazione dello statuto dei lavoratori!
Penso che di fronte a questa situazione sia opportuno che
l'Assessore competente, dopo la sottoscrizione del protocollo
d'intesa tra la Regione e l'I.R.I., accerti la veridicità o meno di
queste voci. D'altra parte, sappiamo che in certi reparti, quali la
programmazione, la contabilità, la qualità ed il centro
meccanografico, si prospettano dei tagli occupazionali.
Su "Italia Oggi", ho potuto rilevare un'altra questione relativa
ad un preoccupante documento della FINSIDER che ha ispezionato le
società del gruppo, tra le quali la DELTASIDER di Aosta.
Nell'articolo pubblicato sulla rivista citata si legge:
"Non si conoscono le misure prese dalla FINSIDER dopo
l'ispettorato; sta di fatto che, dopo la misteriosa diffusione data
al documento, il direttore commerciale della Divisione in esame,
Luciano Pelizier, ha rassegnato le dimissioni nelle mani
dell'amministratore delegato, Walcker.
Le dimissioni non sono state accettate. La prima conclusione che
si può trarre è che, di fronte a dati del genere, nessuno in
DELTASIDER sa che cosa rispondere, almeno per ora.
La seconda conclusione è, più che altro, un dubbio: come mai la
siderurgia pubblica perde e quella privata guadagna? Non sarà che
quella privata guadagna perché quella pubblica perde?" Ciò vuol
significare, probabilmente, questo: che l'I.R.I. e la FINSIDER
hanno fatto due indagini sulle vendite degli acciai dalle quali
sono emerse critiche severe sulla gestione della società guidata da
Walcker; ci si riferisce esattamente alla vendita del "prodotto
DELTASIDER" o "prodotto Cogne".
Tutto ciò significa che, all'interno dell'azienda, ci sono dei
dirigenti che, anziché lavorare nell'interesse dell'azienda e
quindi per una maggiore produttività ed un maggiore introito,
lavorano nel senso opposto: d'accordo con certi esponenti e certi
amici del dott. Walcker (tra i quali un certo Rodà,
acciai-industria) viene venduto un prodotto (e mi riferisco
esattamente alla data del 10 aprile 1987) ad un costo di 445
lire/kg., mentre il suo costo di produzione è di lire 1.200
lire/kg. Ovviamente ho con me tutta la documentazione comprovante
questo dato.
Nel momento in cui si firma un protocollo d'intesa tra Regione e
DELTASIDER, nel momento in cui ci sarà un intervento
dell'Amministrazione regionale in questa azienda, mi pare che
debbano essere approfondite queste osservazioni, perché non è
accettabile che venga venduto del materiale sotto costo, come viene
appunto venduto, agli amici del direttore generale Walcker.
Si tratta pertanto di una situazione delicata, per l'esame della
quale chiedo l'intervento della Regione al fine di accertare la
fondatezza di tutti questi discorsi. Grazie.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
L'interpellanza del Consigliere Aloisi
pone più di un interrogativo e sembra esigere chiarimenti, più che
sulla domanda finale, su alcune considerazioni o affermazioni
presenti nelle premesse, alle quali appunto io mi riferisco.
La prima considerazione riguarda il passaggio a livello
dirigenziale di alcuni dipendenti. Tengo a chiarire al Consigliere
che il protocollo sottoscritto dalla Regione riguarda i rapporti
tra l'Amministrazione e l'I.R.I. (e non la DELTASIDER, come, forse
per un "lapsus" finale, ha detto il Consigliere Aloisi) che impegna
la FINSIDER e la DELTASIDER.
Comunque mi sono fatto parte diligente nei confronti
dell'azienda per avere chiarimenti in merito ed ora posso dire che,
alla data del 1° aprile, all'interno del Gruppo DELTASIDER
(Piombino, Milano, Aosta...) sono stati nominati 13 nuovi
dirigenti, dei quali 4 si riferiscono allo Stabilimento DELTACOGNE
di Aosta.
Nel merito della seconda considerazione posso confermare che la
DELTASIDER ha pubblicizzato a livello nazionale la richiesta di un
certo numero di laureati, alla quale possono rispondere tutti i
laureati che lo ritengano opportuno. È da precisare, però, che
questa pubblicizzazione non viene effettuata negli inserti
pubblicitari sotto la dizione: "La DELTASIDER ricerca...), ma sotto
la formula: "Importante gruppo del settore siderurgico ricerca
laureati...".
Noi abbiamo chiesto ed ottenuto che tali inserzioni
pubblicitarie abbiano una specifica pubblicità anche in Valle
d'Aosta. Quindi, nel merito del punto b) dell'interpellanza, posso
dire che l'azienda ha fatto una ricerca, con inserti pubblicitari
su scala nazionale, che può consentire di trovare persone laureate
ed interessate ad operare nel campo siderurgico anche in Valle
d'Aosta. L'azienda, in ogni caso, si è impegnata a dare una
specifica pubblicità, per la selezione di questi laureati, anche in
Valle d'Aosta.
Nel merito del punto c), l'azienda ha nettamente smentito di
essersi fatta promotrice di un reinserimento nell'attività
lavorativa di impiegati, attualmente in cassa integrazione, con la
qualifica di operai. È vero invece che alcuni impiegati,
attualmente in cassa integrazione, hanno manifestato la loro
disponibilità a rientrare nell'attività aziendale con la qualifica
di operai. L'azienda ha affermato che, solo in presenza di una
dichiarazione personale del singolo interessato e senza alcuna
pressione da parte sua, essa è disponibile a prendere in esame un
simile discorso. Pertanto se qualche impiegato, attualmente in
cassa integrazione, dichiara liberamente e sotto la propria
responsabilità di essere disponibile a rientrare in azienda anche
ad un livello inferiore, la DELTACOGNE può prendere in
considerazione una simile proposta, che però non deve essere intesa
come una condizione per il possibile rientro. Spero che questo
concetto sia compreso con sufficiente chiarezza.
Nel corso di alcuni incontri avuti con i rappresentanti
dell'azienda nel recente passato, ci è stato negato che sarebbero
state avviate alcune procedure di licenziamento e ci è stato
confermato che, nel perseguimento degli standard occupazionali
previsti dai piani che stiamo definendo a livello di gruppo di
lavoro, l'azienda non utilizzerà alcuna procedura di licenziamento.
Pertanto non ci saranno licenziamenti ed i nuovi livelli
occupazionali saranno raggiunti con l'eventuale utilizzo dei
cosiddetti "paracadute sociali" e cioè con i prepensionamenti e con
le varie forme di cassa integrazione.
Il comitato per i problemi della DELTACOGNE e della siderurgia
in Valle si è già riunito per esaminare tutto questo insieme di
problemi, per cui non ritengo di dover effettuare in merito una
indagine "ad hoc", perché già questo comitato o gruppo di lavoro è
sufficientemente rappresentativo degli interessi complessivi che si
muovono all'interno della DELTACOGNE.
L'ultima parte dell'interpellanza riguarda aspetti piuttosto
delicati e nel merito vorrei ribadire al Consigliere Aloisi quanto
ho già avuto modo di dire, sia in sede di Comitato che in
Consiglio, e cioè che il panorama della siderurgia, non solo a
livello internazionale ma anche nazionale, che ci interessa più da
vicino, è particolarmente delicato nel senso che vi sono rapporti
molto tesi sia tra imprenditori pubblici e imprenditori privati,
sia all'interno degli stessi imprenditori pubblici e degli stessi
imprenditori privati.
Pertanto credo di poter raccomandare di essere piuttosto
prudenti e di prestane molta attenzione alle affermazioni che
appaiono sulla stampa, perché, come abbiamo visto in passato e come
ho già avuto modo di dire in Consiglio rispondendo ad altre
interpellanze, certi argomenti sono strumentalizzati ed enfatizzati
sia dall'una che dall'altra parte per evidenti ragioni di
rispettivo vantaggio.
Per parlarci chiaro, possiamo dire che, in questo momento, gli
imprenditori privati hanno tutto l'interesse a dimostrare che la
siderurgia pubblica è malata per poterla acquistare a prezzi molto
ridotti. Nello stesso tempo, però, sappiamo con altrettanta
certezza che la siderurgia pubblica non ha ancora ben definito i
suoi equilibri interni e quindi esistono le cosiddette "lotte di
palazzo" che rendono possibili fughe di documenti, voci e
pubblicazioni su giornali più o meno amici.
Come abbiamo seguito con attenzione il discorso relativo al
possibile inserimento di privati nella DELTACOGNE, così staremo
ugualmente attenti a queste iniziative che, per ora, a noi vengono
segnalate come operazioni di potere all'interno della siderurgia
pubblica.
È chiaro che, su questi episodi specifici, l'Amministrazione
regionale non può intervenire come l'organo di controllo, anche se
essa è tenuta a seguirli con attenzione, perché la funzione di
controllo compete in modo precipuo ed esclusivo all'I.R.I. che ha
la responsabilità della FINSIDER e delle società sue
consociate.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Io ringrazio l'Assessore per le sue
risposte che sono state molto precise ed esaurienti, solo che non
posso condividere quanto ha detto su alcuni punti, specie per
quanto attiene al rientro in azienda degli impiegati. Infatti, se
anche fosse vero che l'azienda non ricatta nessuno e quindi non
costringe nessuno a rientrare, è altrettanto vero che un impiegato
in cassa integrazione da due o tre anni ha necessità di lavorare.
Chiunque si trovasse in simili condizioni, con famiglia e figli a
carico, dovrebbe trovare qualche soluzione alla sua necessità di
lavoro.
Mi preoccupa invece l'avallo o il tacito consenso delle
Organizzazioni sindacali, perché un'azione di questo genere è una
palese violazione dello statuto dei lavoratori e quindi deve essere
considerata inaccettabile.
Questo è il problema veramente drammatico! È chiaro che
l'azienda cerca di giustificare questa situazione dicendo: "Noi non
costringiamo nessuno. Se loro ci propongono qualcosa, noi
vaglieremo e valuteremo".
Si sono già verificati dei casi, per i quali potrei riferire
nomi e cognomi; ma in tutta questa vicenda la posizione più
allarmante è quella dei Sindacati che, invece, dovrebbe essere
assolutamente intransigente, perché si tratta di una palese
violazione dello statuto dei lavoratori e di un ricatto operato nei
confronti dell'impiegato in cassa integrazione nel momento del
bisogno.
Per quanto concerne l'attenzione da prestare a quanto viene
scritto sugli organi di informazione sui rapporti tra siderurgia
pubblica e privata, io concordo con le dichiarazioni
dell'Assessore, ma sta di fatto che ciò che è stato scritto trova
un preciso riscontro nella documentazione ufficiale dell'azienda.
Io ho lavorato e sono tuttora dipendente della DELTACOGNE e quindi
so leggere anche tra le righe quando si discute di acciai, di
formule e di sigle. Ho qui con me un documento aziendale che
conferma in pieno ciò che viene detto dagli organi di informazione
e vi si dice infatti che il prezzo dei blumi, per la Rodà Acciai
Industria, che appartiene a quel personaggio legato a Walcken, in
data 2 maggio 1987, è stabilito in 445 lire, mentre il loro costo
di produzione assomma a ben 1200 lire al kg.! Per vendere un
prodotto con una perdita superiore al 50%, è preferibile non
lavorarlo affatto, così almeno si rimane in pareggio e non si va in
perdita!
Visto che l'Amministrazione regionale si accinge ad entrare
nella DELTACOGNE con un notevole esborso di capitali, mi sono
premurato di portane a conoscenza questa circostanza per evitare
che simili cose avvengano in futuro, perché si faccia chiarezza
nella gestione dell'azienda e si contribuisca a restituirle una più
serena prospettiva futura.
