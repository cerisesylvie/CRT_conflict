Classificazione
AMMINISTRAZIONE REGIONALE
ISTRUZIONE PUBBLICA



Oggetto del Consiglio n. 1107 del 25 marzo 2015 - Resoconto
OGGETTO N. 1107/XIV - Interpellanza: "Individuazione del
percorso da seguire per il recepimento e l'adattamento della
riforma della scuola all'ordinamento della Regione".
Presidente
- Per l'illustrazione, chiede la parola il
Consigliere Donzel, ne ha facoltà.
Donzel (PD-SIN.VDA) -
Grazie Presidente.
Tema delicatissimo perché la storia ci racconta di almeno
quattro riforme naufragate nel mondo della scuola, in cui ci sono
responsabilità grandi in entrambi gli schieramenti politici e
storici del Paese, e che ha lasciato degli strascichi molto
negativi nel tessuto del mondo scolastico, perché l'intrecciarsi di
riforme e contro riforme, in una logica che non era quella di dare
la migliore scuola a questo Paese, di sfruttare le migliori energie
che venivano messe in campo in tutti i settori dell'istruzione ha
davvero lasciato sul campo una situazione difficilissima, che
naturalmente gli insegnanti hanno gestito alle volte in modo
eroico, perché hanno saputo supplire a tutte quelle che erano le
mancanze delle scelte nazionali e territoriali che venivano messe
in campo. Una situazione quindi molto difficile, che va dai
problemi che riguardano l'edilizia scolastica, con difficoltà
enormi, per insegnanti senza laboratori che devono fare le scienze
senza laboratorio, insegnanti di educazione fisica senza la
palestra, situazioni in questi anni difficilissime. A pagare il
prezzo più alto di tutti, comunque, sempre quelli che erano
precari, quindi a non sapere se ogni anno venivano confermati in un
fritto misto di cambiamento di regole continue nel nome della
classe di concorso, nelle procedure concorsuali riservate, concorsi
ordinari, chi entra prima chi entra dopo...una situazione
difficile. A questo tenta in qualche modo di rispondere in parte,
non risolvendo certamente tutti i problemi della scuola, che sono
enormi e che si sono stratificati negli anni, ma tenta di aggredire
quello che è il problema storico per eccellenza della scuola
italiana, che è quello del precariato. Il paradosso della scuola
italiana è quello che si è creata anche dal punto di vista
contrattuale, quindi con responsabilità che ricadono anche nel
mondo sindacale...che alcune persone, per varie ragioni, lavorano
svolgendo esattamente il lavoro dei loro colleghi, ma, non avendo
l'assunzione a tempo indeterminato, hanno per tutta la permanenza
del loro incarico una retribuzione base. Possono cioè lavorare 10
anni nella scuola e per 10 anni...quando invece nel mondo della
scuola, adesso un decreto modificherà probabilmente premiando anche
l'impegno e quant'altro, normalmente viene riconosciuta quella che
si chiama anzianità di servizio, quindi si riconosce che chi più
lavora per anni acquisisce delle professionalità, mette in campo
delle professionalità. I precari sono i più colpiti, quindi il
tentativo di chiudere il cerchio, di dire: stabilizziamo i precari
e cerchiamo di fermare questo mondo che si gonfia all'infinito,
creando aspettative incredibili in cui poi Governi che arrivano 10
anni dopo devono sanare le irresponsabili scelte di chi ha
governato prima, che ha creato, appunto, aspettative in tanti
giovani che sempre più si iscrivono alle università...una volta era
difficile addirittura reperire il personale che lavorava nella
scuola tanti erano gli sbocchi professionali e quindi arrivava
nella scuola un certo numero limitato, oggi invece la scuola viene
presa d'assalto, perché anche lì non si trovano sbocchi nel settore
privato e quindi si cerca di arrivare nella scuola.
L'idea nazionale è quella quindi di assumere tutti i precari che
si trovano nelle graduatorie ad esaurimento ed è in discussione
anche la questione dei vincitori di concorso, ma è in questione una
grossa questione irrisolta: quella che riguarda le code dei
vincitori di concorso, cioè quelli che hanno superato il concorso
ordinario, ma non sono stati assunti. È chiaro che i conti dello
Stato, che non sono neppure quelli in forma, come quelli della
Regione, alle volte impongono scelte che di logico e di razionale
alla fine finiscono per avere ben poco e si fanno scelte sulla base
di numeri e quant'altro. Allora il ragionamento era capire se in
Valle d'Aosta...oltre alla logica brutalmente economica, si va a
fare un ragionamento che in qualche modo colga le problematicità
che sono venute emergendo, per esempio, oltre a dire:
"assumiamo...", perché qui l'organico è regionale, quindi il
provvedimento di Renzi non ha alcuna ricaduta sull'organico
regionale, lo Stato che dice: "io assumo tutti i precari delle
graduatorie permanenti", nello Stato, cioè nel territorio italiano
di competenza statale lo fa, non lo può fare sulla base degli
insegnanti regionali, qui la valutazione va fatta in Valle
d'Aosta.
Allora, quale sarà lo strumento idoneo a praticare questo
percorso? Spesso in passato, per adattarsi a norme nazionali,
abbiamo fatto una legislazione regionale, che assumeva la norma
nazionale tarandola sulla nostra lealtà - e qui vengo dunque al
punto -, per esempio, in Valle d'Aosta, oltre ai vincitori di
concorso, sono stati assunti negli anni anche quelli che non
avevano vinto il concorso, ma erano nella graduatoria di concorso,
facendo un'operazione, che è un'operazione, secondo me, molto
corretta, molto positiva, cioè non è che siamo sempre qui a dire
che fa tutto male l'Amministrazione! Anche qui però cos'è successo?
Alcuni insegnanti, avendo letto la norma che diceva: "verranno
assunti soltanto i vincitori di concorso", neanche hanno fatto il
concorso, perché hanno detto: "è un concorso dove verranno assunti
solo i primi tre. Io non lo vinco, perché magari sono bravo, ma
arrivare nei primi tre è difficilissimo, non sto neanche a mettermi
in gioco sui primi tre". Dopo scopro che non solo sono assunti i
primi tre, ma l'anno dopo viene assunto il quarto, il quinto, il
sesto...non so se mi segue Assessore... Adesso da questa
graduatoria, per esempio, in alcuni ambiti, come la scuola
primaria, rimangono due o tre persone, che norma applichiamo? Il
Governo Renzi li farebbe cadere nel nulla, ma perché? Perché a
livello nazionale il numero dei non vincitori di concorso è enorme,
è un numero che non c'entra niente con i numeri della Valle d'Aosta
e quindi bisogna attivarsi per tempo per capire se noi qui, avendo
potestà legislativa regionale in merito agli organici, possiamo
procedere in una certa direzione senza essere sommersi di ricorsi,
perché poi il tema è che arriveranno maree di ricorsi. Abbiamo
potestà primaria, però...come dire? anche quando fai un'operazione
giusta, logica, di buon senso...ormai la logica e il buon senso non
c'è più, perché è una guerra personale, non è più possibile fare
mediazioni di logica, di razionalità e convincere le persone,
ognuno lotta per sé. Allora bisogna muoversi per tempo, bisogna
attivarsi il più possibile innanzitutto per capire se si dice
semplicemente: "faccio la legge regionale, ma faccio esattamente
quello che fa il Governo Renzi paro paro", che è come dire: mi
copro le spalle, però che potestà legislativa regionale è? Non ha
potestà legislativa regionale, secondo il mio parere, perché c'è
modo e modo di non essere renziani, come dice il collega Bertin,
no? Sono tutti renziani, no? C'è però modo e modo di non esserlo,
bisogna cercare alle volte non soltanto di criticare, ma di vedere
anche laddove si aprono poi gli spazi e si hanno le idee per fare
meglio, insomma. Questo quindi è un aspetto, dal mio punto di
vista, che andrà tenuto in conto in Valle d'Aosta.
Io poi soprattutto sono molto preoccupato rispetto alla
questione del cosiddetto "organico funzionale", perché questa è una
storica battaglia che abbiamo fatto nel sindacato, quello proprio
vecchio, ed era una speranza, è una cosa molto attesa, ma se
l'organico funzionale fatto a livello statale è ragionato su Roma,
Milano...cioè noi sappiamo già che quella realtà lì è difficilmente
applicabile alla Valle d'Aosta. Poi magari lo spiego meglio nella
replica per non occupare lo spazio che non mi è consentito. Vorrei
capire quindi se su tutte queste questioni che sto ponendo c'è un
ragionamento in corso in Assessorato, perché i tempi sono
strettissimi e non vorremmo...da parte mia...essere travolti dai
tempi vista la delicatezza e l'importanza che ha questo tema nella
scuola.
Presidente
- Per la risposta, ha chiesto la parola
l'Assessore Rini, ne ha la facoltà.
Rini (UV) -
Grazie Presidente.
Io ringrazio davvero il collega Donzel, perché ci permette di
nuovo di parlare in quest'aula di un tema che ci sta a cuore da
subito da quando si è cominciato a vociferare, quando ancora non
circolava la bozza che poi abbiamo potuto tutti analizzare della
buona scuola, devo dire che l'attenzione è stata alta in merito a
quest'annunciata riforma, ma che poi, a dire la verità, con il
passare dei mesi ha preso anche...ha assunto connotati anche
differenti. Dicevo, quando abbiamo avuto in mano una prima bozza di
lavoro, abbiamo cominciato a convocare riunioni sul territorio con
gli operatori del settore, abbiamo attivato un indirizzo
mail
ad hoc proprio perché chiunque - quindi non solo gli
operatori diretti come insegnanti, dirigenti scolastici, studenti,
ma anche la popolazione - potesse esprime il proprio avviso, le
proprie idee anche migliorative su questo percorso. Devo dire, dai
dati anche che abbiamo, che è stata un'idea apprezzata e diverse
persone a vario titolo, peraltro, hanno inviato i loro
suggerimenti. Questo per quanto riguarda la bozza di lavoro in
generale e, cercando anche di andare un po' al di là, lei ha detto
una cosa molto interessante che io condivido. Noi non vogliamo
assolutamente perdere quest'occasione per esercitare ancora una
volta - e sappiamo quanto sia importante farlo soprattutto in un
momento come questo - la nostra potestà legislativa, soprattutto
per migliorare un provvedimento, che, come abbiamo già avuto modo
di dire, in diversi suoi contenuti non ci trova perfettamente
d'accordo, non ci trova perfettamente in linea. Sicuramente alcuni
aspetti, se, come giustamente lei ricordava, possono essere i
migliori per certe realtà, sicuramente non sono adatti a quella che
è la realtà scolastica valdostana e per questo abbiamo anche posto
l'attenzione, anche in stretta collaborazione con i nostri
rappresentanti al Parlamento e al Senato, all'inserimento
all'interno di questo provvedimento della clausola di salvaguardia,
quindi questo credo sia quello che è stato fatto fino ad oggi.
Ora che appunto l'iter ha preso una dimensione diversa è nostra
ferma intenzione costituire al più presto un tavolo tecnico formato
dalla Sovraintendenza agli studi, dagli ispettori tecnici e da una
rappresentanza di dirigenti scolastici, una rappresentanza di
docenti e di alcuni membri anche della V Commissione; un tavolo
tecnico che sia davvero il più operativo possibile e che possa
davvero esaminare il provvedimento statale, ma soprattutto
formulare proposte per adattare al meglio questa riforma al nostro
particolare ordinamento scolastico. Mi pare ovvio però che, al di
là di questa panoramica generale...perché poi all'interno di questo
documento vengono presi in considerazione diversi ambiti, tra
l'altro, quello che è un po' il nostro obiettivo, anche forse
quello che manca un po' nel progetto statale è riuscire a porre
davvero al centro dell'attenzione lo studente, perché chi ha
analizzato con attenzione il documento vede che il termine meno
usato all'interno di questa riforma è proprio "studente", a noi ci
pare assolutamente non corretto.
Dicevo, mi pare di cogliere, dall'insieme delle domande che il
collega ha posto, che sia opportuno entrare un pochino più nel
merito dell'eventuale stabilizzazione dei precari e soprattutto ai
tempi di tale stabilizzazione. Vengo così alla seconda domanda...va
innanzitutto rammentato - come peraltro ha fatto anche lei,
collega, giustamente nella sua premessa - che il fenomeno del
precariato, e direi fortunatamente, in Valle d'Aosta non ha le
importanti dimensioni e criticità raggiunte a livello nazionale,
ciò in quanto la Regione Valle d'Aosta, stante le proprie
competenze in materia, diversamente dallo Stato, innanzitutto non
ha mai fissato un tetto agli organici del personale docente, ma li
ha annualmente adeguati in relazione alla variazione di quella che
è la popolazione scolastica; inoltre, ha adottato dei criteri e dei
parametri di definizione degli organici diversi da quelli
nazionali, che tenessero conto nel contempo delle peculiarità e
delle esigenze del sistema scolastico regionale e che soprattutto
fossero volte all'innalzamento e all'ampliamento dell'offerta
formativa; infine, non ha mai disposto il blocco delle assunzioni
in ruolo nella scuola, ma ha provveduto annualmente alla copertura
dei posti vacanti destinati all'immissione in ruolo per il 50
percento, essendo il 50 percento destinato alla mobilità
professionale e territoriale fuori Valle, con l'esclusione dei
posti dispari, attingendo dalle graduatorie ad esaurimento e di
concorso. Il conferimento di supplenze annuali su posto vacante è
quindi limitato alle situazioni di impossibilità di assunzione in
ruolo per mancanza di docenti nelle graduatorie e alla copertura
dei posti residuati dalla mobilità professionale o dei posti
dispari.
Ciò detto, fermo restando che anche per l'anno scolastico
2015-2016 saranno disposte le assunzioni in ruolo in relazione alle
esigenze riferite agli organici delle scuole regionali, per le
quali peraltro la copertura finanziaria è prevista negli
stanziamenti di bilancio per le retribuzioni del personale
scolastico, si resta comunque in attesa della decisione della Corte
costituzionale, che, dopo la sentenza della Corte di giustizia
europea del 26 novembre 2014, è chiamata ad esprimersi anche sulla
legittimità della normativa nazionale in materia di conferimento
delle supplenze nelle scuole. Questo è anche l'accordo che abbiamo
preso al tavolo di concertazione con i sindacati.
Per quanto riguarda il terzo punto, in relazione all'evocato
tema del precariato nella scuola, gli uffici della struttura
Personale scolastico si stanno attualmente facendo carico di quella
che è proprio l'istruttoria delle numerose istanze di accesso agli
atti che i docenti supplenti presentano alle istituzioni
scolastiche per conoscere la tipologia del posto lavorativo
ricoperto negli anni scolastici in cui hanno avuto delle supplenze,
con aggravio quindi già notevole del carico di lavoro derivante
dall'effettuazione delle operazioni volte ogni anno all'avvio
dell'anno scolastico stesso. In futuro, non appena la riforma
diventerà legge dello Stato, le difficoltà organizzative
riguarderanno quindi lo studio e l'adattamento della medesima
riforma al contesto regionale.
Per risponderle un po'...derivante da quest'affermazione...per
rispondere un po' alle sue puntuali richieste, io credo che questo
tavolo tecnico che verrà istituito potrà proprio studiare quelle
che saranno le misure più adatte alla nostra realtà. Da parte
nostra, come le dicevo in premessa, c'è la piena volontà non solo
di esercitare la nostra potestà legislativa, ma di farlo al meglio
e quindi di prevedere tutti quei passi in avanti migliorativi che
possono essere fatti sicuramente tutti insieme e ci adopereremo per
raggiungere questo risultato.
Presidente
- Grazie Assessore. Per la replica, ha chiesto
la parola il Consigliere Donzel, ne ha la facoltà.
Donzel (PD-SIN.VDA)
- Grazie Presidente.
Innanzitutto prendo atto con piacere che c'è una volontà in
positivo di esercitare la nostra potestà legislativa, perché tanti
cittadini in questo periodo ci dicono: "ma dov'è finita
l'autonomia? Qui non c'è l'autonomia". Allora, l'autonomia non si
riduce ai buoni di benzina, ma si manifesta, si esercita
pienamente, per esempio, nel mondo dell'istruzione attraverso
questa capacità legislativa che noi abbiamo. Mi fa anche molto
piacere che almeno oggi, in linea di massima, registriamo un
intendimento, sul solco della tradizione positiva rispetto al
reclutamento nel mondo della scuola - tradizione positiva che lei
stessa conferma avendo sempre la Valle d'Aosta proceduto a regolari
emissioni in ruolo di posti cosiddetti "vacanti" -, a dare una
risposta in positivo anche rispetto alle norme nazionali.
Naturalmente di questo se ne deve occupare un tavolo tecnico ed è
proprio per questo che arriva questo tipo di interpellanza: per
sollecitare questo tipo di lavoro di modo che...i tempi della
scuola sono estremamente rigidi, poi è vero che in passato si è
provveduto ad operazioni anche di immissioni in ruolo in corso
d'anno, del tipo: uno inizia da supplente e viene stabilizzato nel
corso dell'anno, nulla è impossibile quando esistono le volontà
politiche, però è bene che si valuti attentamente, con attenzione
quelli che sono le ricadute e i costi di operazioni, quali quelle
in cui a livello nazionale, con situazioni di organico differenti,
si provvede...che ne so? ad un'assunzione di tutti quelli che sono
nelle graduatorie ad esaurimento. Questo cosa può comportare per la
Valle d'Aosta? Bisogna proprio capire se crea o se non crea
soprannumero, è una cosa che va valutata con attenzione. Dopodiché
ribadisco che, mentre a livello nazionale abbiamo sempre visto che
le norme sono pensate soprattutto in funzione dei grandi centri
urbani, qui bisogna fare quell'attimo di attenzione, perché
l'organico funzionale non funziona nello stesso modo in una scuola
dove io ho 50 maestre o 30 maestre. Nello stesso plesso, nello
stesso istituto è facile sopperire a questa famosa problematica che
è l'assenza di un insegnante o due. Da noi, quando manca
l'insegnante a Valgrisenche, o manca l'insegnante a Rhêmes, ahimé,
la scuola è scoperta, quindi anche qui bisogna studiare, attraverso
i sindacati, insieme, concertando, eccetera, quelle che sono le
procedure per riuscire a dare risposte a questo tipo di
problematica e magari farlo...riflettere per tempo su quelle che
possono essere le ricadute di provvedimenti nazionali, che noi
dobbiamo avere quella capacità di integrare attraverso una
normativa regionale, per cui per ora mi ritengo soddisfatto del
fatto che si costituisce il tavolo tecnico e c'è la volontà di
procedere con normativa regionale, che, secondo me, è il primo
passaggio fondamentale di questo percorso. Grazie.
Si dà atto che dalle ore 18,12 riassume la presidenza il
Presidente Marco Viérin.
Viérin M. (Presidente)
- Prima di procedere, comunico
che, rispetto a quanto avevamo concordato in Conferenza dei
Capigruppo, ho parlato con tutti i Capigruppo e i lavori li faremo
normalmente, quindi la chiusura dei lavori per oggi è intorno alle
20 e poi continueremo domani. Punto 28.01.
