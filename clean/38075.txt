Classificazione
TRASPORTI E VIABILITÀ
Trasporti



Oggetto del Consiglio n. 1682 del 13 gennaio 2016 - Resoconto
OGGETTO N. 1682/XIV - Interpellanza: "Riorganizzazione del
servizio di autolinea sulla tratta
Pont-Saint-Martin/Verrès/Champorcher".
Follien (Presidente) -
Punto n. 17 dell'ordine del
giorno. La parola al Consigliere Bertschy per l'illustrazione.
Bertschy (UVP)
- Grazie Presidente.
Nell'ambito di tutto quello che sta succedendo con i tagli al
nostro bilancio evidentemente la necessità del Governo è di
reperire risorse e di fare scelte che mantengano, nei limiti del
possibile, in piedi i servizi. Sui trasporti già in passato abbiamo
avuto modo di approfondire tutta una serie di scelte che vengono
fatte dall'Assessorato, parlando del trasporto su gomma, ma anche
in collaborazione con le società che oggi gestiscono le varie
tratte e i sub-ambiti. Capiamo bene quindi che in un ambito di
riorganizzazione si cerchi, soprattutto quando si riducono le
risorse, di trovare un giusto rapporto tra le esigenze di chi ha un
servizio da gestire e si vede tolto dei chilometri e la popolazione
che deve avere dei servizi. Dispiace però - e non è la prima volta
- che situazioni come quelle che stiamo evidenziando con
quest'interrogazione mettano in difficoltà vallate che vivono già
difficoltà loro.
Il trasporto pubblico - e veniamo all'interpellanza - per la
vallata di Champorcher quindi ha una sua importanza. La scelta - ci
siamo informati - abbiamo cercato di comprenderla: è stata quella
di togliere le linee che vengono definite "le linee di morbida",
quelle che hanno meno utenza e rischiano di creare meno danni. Se
su questa scelta si può ideologicamente dire che tutto quello che
si toglie comunque toglie dei servizi e toglie delle possibilità di
trasporto, quando però queste scelte vanno a cascata a cambiare le
condizioni di servizio di altre invece utenze che hanno una certa
importanza, è necessario approfondire, secondo noi, ancora
l'argomento. La scelta complica - ed è in arrivo, non so se è già
arrivata, una petizione anche da parte della comunità locale -
soprattutto il rientro a casa degli studenti in questo caso per due
giorni la settimana, ma potrebbe anche essere per più giorni, il
lunedì e il giovedì. Complica il rientro, nel senso che ritarda per
un tempo notevole l'uscita di casa e il rientro a casa di alcuni
studenti, ma anche questo non è tanto per il numero è per
l'importanza che il servizio può rivestire.
Sappiamo che l'Amministrazione comunale, attraverso il Sindaco,
si è fatta sentire e ha proposto all'Assessorato di prendere in
considerazione quest'esigenza, che è quella di riportare almeno per
questi due giorni alla settimana l'orario alle corse precedenti.
Immaginiamo che non sia semplice spostare gli orari, però
l'interpellanza serve per sensibilizzarvi a riguardo, soprattutto
perché siamo in corso di anno scolastico, quindi cambiare anche gli
orari crea delle condizioni di difficoltà non previste, vi
chiediamo di prendere in considerazione questa difficoltà, di fare
in modo di creare meno problemi agli studenti e, se possibile, di
ragionare rispetto alla vallata di Champorcher, alla comunità di
Champorcher con tutta l'attenzione del caso, com'è stato fatto non
togliendo linee importanti al mattino e alla sera. Sappiamo che ci
sono stati approfondimenti ulteriori, vorremmo capire in che
direzione si sta andando per questo problema puntuale e soprattutto
in una logica futura.
Presidente -
Grazie Consigliere Bertschy. La parola
all'Assessore Marguerettaz per la risposta.
Marguerettaz (UV) -
Ne approfitto per ringraziare i
Sindaci e tutti coloro che sono stati coinvolti in questa
revisione, che sicuramente è una revisione non indolore, perché
togliendo delle corse ovviamente si crea un doppio disagio nei
confronti dei lavoratori - perchè, sopprimendo delle attività,
delle corse, sono degli operatori in meno - e una rarefazione di
corse.
Il caso di Champorcher, ovviamente mi viene posta la domanda, è
significativo rispetto al metodo che è stato utilizzato. Lo ha
ricordato correttamente il collega Bertschy: sulla vallata di
Champorcher la programmazione prevedeva quattro coppie di corse
giornaliere e due coppie di corse feriali. È stata eliminata una
corsa nell'ora di morbida in partenza da Pont-Saint-Martin alle
10.05 e una sua ribattuta da Champorcher alle 10.50 e le ultime due
corse in partenza da Pont-Saint-Martin, cioè una alle 17.25 e una
alle 19.00, sono state sostituite da una prevista alle 18.10. Solo
per dare un'indicazione per andare a capire quali sono state le
corse che sono state tolte, la corsa di Pont-Saint-Martin che è
stata tolta il mattino (10.05) aveva una media di utilizzo di due
persone medialmente al giorno, la ribattuta delle 10.50 1,76,
quindi generalmente due persone in salita e due in discesa.
I dati di frequentazione sono riferiti all'anno 2015. Quella
delle 17.25, quindi in salita, aveva anche questa una media di 2,16
persone e quella in partenza da Champorcher, quindi in discesa, una
persona. La corsa in partenza da Pont-Saint-Martin alle 19.00 aveva
una media di 0,88 persone, non sempre c'era una persona: ecco
perché è stata proposta questa soluzione, di cui ovviamente
valuteremo adesso il risultato. Io devo veramente ringraziare anche
gli uffici, che hanno fatto un lavoro di dettaglio, perché le so
dire, al di là dell'interrogazione, quasi i nomi delle persone che
hanno questi problemi, perché sono gli studenti, come ha ricordato
peraltro lei che è della zona, delle superiori in uscita
dall'istituto di Verrès alle ore 17.00 che devono aspettare fino
alle 18.10 il pullman, quindi escono da scuola alle 17.00 e hanno
il pullman alle 18.00. Ci sono tre persone il lunedì, quattro
persone martedì e giovedì e due persone mercoledì, questi sono i
rientri, anche perché - lo dico alla collega Rini - cerchiamo di
armonizzare un po' gli orari delle scuole, perché ovviamente ognuno
fa i suoi orari, quindi non si riesce mai a combinare un servizio
che possa essere universale. Questo è lo sforzo, perché l'autonomia
scolastica lei capisce che è una bellissima cosa, ma non c'è né
Soprintendenza, né nessuno che può imporre nulla, per cui è una
moral suasion
che stiamo cercando di fare. Quello che le
voglio dire è che adesso questo tipo di attività è un'attività che
noi cercheremo di monitorare anche insieme al Sindaco,
all'Amministrazione per capire se è possibile fare delle modifiche
e ritardare.
Io vi rappresento, e concludo, anche il tema che mi
rappresentano le aziende di trasporto e i sindacati nello spostare
il servizio più in là nel tempo, perché anche sindacalmente e
contrattualmente i lavoratori non possono prestare la loro opera
per un lasso di tempo troppo elevato. Non possiamo far iniziare il
servizio a delle persone alle sei del mattino e farlo finire alle
otto di sera; per fare otto ore, rimangono impegnati tutto il
giorno. Lei capisce che, da questo punto di vista, se si porta
troppo in là l'orario, le aziende sono costrette ad assumere due
persone, quindi non hanno più la possibilità di gestirsi
correttamente. Nell'impegno di monitorare questi dati che oggi le
ho dato in modo così puntuale però c'è tutta la nostra
disponibilità e faremo gli incontri ovviamente cercando di
rispettare i limiti di bilancio.
Presidente -
Per la replica, la parola al Consigliere
Bertschy.
Bertschy (UVP)
- Grazie Presidente.
La questione della scuola - si ricorda Assessore - l'abbiamo
affrontata ancora la scorsa estate proprio chiedendo un'attenzione
non tanto del mondo della scuola, ma delle strutture dirigenziali
dei due Assessorati perché va bene l'autonomia, ma questa non deve
creare disagio soprattutto alle famiglie e agli alunni. Potremmo
anche dire quindi che è colpa della scuola in qualche senso, però
sappiamo bene che non è colpa di nessuno, ma c'è l'attenzione che
deve passare per un'organizzazione dei servizi differente, perché
altrimenti poi sono le famiglie a dover rincorrere i servizi,
invece che i servizi essere organizzati per dare risposte alle
famiglie.
È vero che i dati che ha citato potrebbero farci dire che tutto
questo rischia di diventare uno spreco. Stiamo parlando di piccole
comunità, la Valle di Champorcher non rappresenta grandi numeri,
quindi è anche rapportato a queste comunità che bisogna fare le
medie e tenere in considerazione le utenze, tra l'altro, sapendo
bene che ci sono persone che non si spostano: i più piccoli e i più
anziani, quindi, quando parliamo di poche unità di persone che
vivono in cima ad una montagna o in una vallata, bisogna fare
attenzione poi a non paragonare tutto questo, perché sappiamo bene
che fuori dal confine della nostra regione non aspettano altro a
dire che siamo in pochi e che non è importante che abbiamo così
tanti soldi, quindi è un concetto che sta bene, ma non è un
concetto da portare sempre per l'organizzazione dei servizi,
altrimenti la Valle d'Aosta in sé viene messa in discussione con la
sua qualificazione morfologica, con la sua popolazione e con il suo
interesse, quindi bene il concetto economico, ma non in senso
assoluto.
Solo quattro persone che risalgono il lunedì e martedì, solo
quattro ragazzi rimangono fuori casa...è vero, messa così, dalle
17.25 alle 18.10 sono solo 35-40 minuti. Non credo che stiamo
parlando di una popolazione viziata, però è chiaro che, quando uno
è fuori da casa dalle sette del mattino e può tornare a casa
mezz'ora prima la sera, nella qualità della vita di una persona se
si comincia da piccoli a dover restare tutti i giorni fuori di
casa, non va bene; 30 minuti in pianura vanno e vengono, 30 minuti
quando torni a casa con la tua famiglia e hai voglia di cenare
tranquillo e poter anche studiare un po' sono tanti. Credo che,
sotto questo profilo, siamo tutti convinti che dobbiamo difendere
le popolazioni che vivono in montagna, anche attraverso scelte che
sembrano, magari come queste, un po' superflue. Non ci stiamo a far
passare per viziate le persone che chiedono solo un migliore
servizio.
Mi pare che ci sia stata collaborazione con il Comune e che il
Comune abbia cercato di ragionare. C'è la collaborazione della
società, perché altrimenti avrebbe tolto linee forse più importanti
e più impattanti per creare un disagio. C'è la sua disponibilità,
io le chiederei di fare attenzione già da subito. Il monitoraggio
potrebbe anche essere qualche cosa che non ci porta a nulla. Se
fosse possibile già migliorare un po' l'orario invernale e quindi
provare a far partire un po' prima questo pullman che rientra la
sera, perché soprattutto quello oggi è il problema, del lunedì e
del giovedì. Si potrebbe migliorare un po' l'orario di partenza,
che è quello delle 18.10, portarlo se non altro almeno fino alla
fine scuola ad un orario che sia confacente con le esigenze di
tutti e poi pensare ad un orario estivo, perché giustamente mi è
stato rappresentato che l'orario delle 19.00 serviva anche per
raccogliere la possibile utenza delle corse della ferrovia, quindi
c'era un'organizzazione che è venuta un po' meno con questi tagli.
Nell'immediato magari troviamo soluzioni che diano meno fastidio a
tutti, che raccolgano le esigenze delle persone, magari pensando ad
un programma futuro che sia più sostenibile.
La ringrazio per la collaborazione, le chiederei di non
inseguire esclusivamente la logica dei numeri e di fare in modo che
un po' tutte le persone possano vedere rappresentate le proprie
esigenze.
