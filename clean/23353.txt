Classificazione
AGRICOLTURA



Oggetto del Consiglio n. 2504 del 21 febbraio 2007 - Resoconto
OGGETTO N. 2504/XII - Tempistica dell'erogazione dei premi
agli agricoltori per l'anno 2006 previsti dal Piano di sviluppo
rurale. (Interrogazione)
Interrogazione
Premesso che:
- a fronte dell'indisponibilità finanziaria dell'AGEA
(Agenzia per le Erogazioni in Agricoltura) di erogare agli
agricoltori valdostani i premi per l'annualità 2006 previsti dal
Piano di Sviluppo rurale, la Regione ha stanziato 14,1 milioni di
euro (DGR. 4098/2006) da trasferire alla medesima agenzia affinché
potesse procedere alla liquidazione;
- il presidente di Coopagrival ha annunciato a più riprese -
nei mesi scorsi - la conclusione positiva dell'iter e che AGEA
avrebbe avviato l'erogazione delle somme agli agricoltori;
- a tali annunci, non smentiti dall'Assessorato, non sono
ancora seguiti i fatti e che si sta diffondendo un comprensibile
malcontento nel mondo rurale valdostano;
ciò premesso, i sottoscritti Consiglieri regionali
Interrogano
il Presidente della Regione o l'Assessore delegato per
sapere:
1) se il trasferimento di cui alla deliberazione citata in
Premessa è avvenuto integralmente o solamente per una parte
dell'importo stabilito;
2) se corrisponde al vero la notizia che il trasferimento
parziale dei fondi costituirebbe la causa della mancata erogazione
dei contributi agli agricoltori valdostani;
3) quali premi sono stati ad oggi liquidati e quanti sono i
beneficiari rispetto alla totalità degli aventi diritto;
4) quanto dovranno ancora attendere gli agricoltori
valdostani per ricevere le somme di loro spettanza.
F.to: Tibaldi - Lattanzi
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Questo è un tema di attualità. Prima di
rispondere in modo puntuale ai quesiti, è necessario fare il punto
sulla vicenda richiamata dagli interroganti, anche a completezza e
a chiarimento del preambolo. La questione infatti non riguarda la
sola Valle d'Aosta, né è stata gestita per vie brevi da persone
diverse dai referenti della Conferenza Stato-Regioni e dai
funzionari regionali in rapporto funzionale con AGEA. Il primo dato
è che l'Ufficio aziende agricole del Dipartimento agricoltura ha
trasmesso ad AGEA entro i termini finanziari utili, quelli del 15
ottobre 2006, tutti gli elenchi dei beneficiari dopo la verifica
dei dati, i necessari controlli in loco e la determinazione degli
importi per oltre il 99% dei richiedenti. Tale risultato, oltre ad
essere incontestabile segno di efficienza amministrativa, in quanto
era determinante rispettare la tempistica, ha permesso di
utilizzare appieno la dotazione finanziaria per il periodo
2000-2006. L'indisponibilità finanziaria di AGEA sul PSR 2000-2006,
che non ha permesso che un'erogazione parziale degli elenchi
trasmessi dalle Regioni a causa dell'esaurimento delle relative
dotazioni, è stata recuperata mediante il meccanismo di
trascinamento sui fondi FEASR, ossia sulla programmazione
2007-2013, dall'intesa del 31 ottobre in sede di Conferenza delle
Regioni, in moneta per la Valle d'Aosta 6,9 milioni di euro sui 300
milioni di euro del totale per l'Italia per quel che riguarda i
fondi comunitari, ai quali va aggiunta la quota statale che
corrisponde al 50% per quel che riguarda le misure cofinanziate
dell'indennità compensativa dell'agroambiente. I residui pagamenti
per la programmazione appena terminata quindi potranno essere
erogati solo dopo l'approvazione da parte della Commissione europea
dei piani di sviluppo rurali, in quanto permette l'accesso al
FEASR. Quando si è verificato questo problema e la soluzione sopra
ricordata, risultava chiaro che i termini di approvazione dei nuovi
piani di sviluppo rurale si sarebbero dilatati al primo semestre
2007 non essendo ancora disponibili né il regolamento di attuazione
dello sviluppo rurale pubblicato il 23 dicembre 2006, né approvato
il piano strategico nazionale, cosa che è avvenuta l'11 gennaio
2007 (farò poi avere tutta questa memoria). I pagamenti ai
beneficiari quindi difficilmente avrebbero potuto essere erogati
prima del giugno-luglio 2007 a piano di sviluppo approvato, ciò che
avrebbe creato molti problemi alle aziende e una riduzione
dell'efficacia delle misure del piano. Questo è quanto sta a
giustificazione delle azioni che si sono intraprese.
Verificata l'impossibilità da parte del Ministero dell'economia
di anticipare i 546 milioni di euro, fondi europei più Stato,
necessari per liquidare gli elenchi di tutte le Regioni, la
Commissione agricoltura ha deciso di verificare la possibilità di
operare tramite anticipazioni regionali per quelle Regioni che
fossero disposte ad erogazioni tramite AGEA. La Regione Valle
d'Aosta si è immediatamente attivata per anticipare i fondi
mancanti e vale la pena ricordare anche l'iter della procedura: la
legge regionale n. 28/2006, variazioni al bilancio 2006 e a quello
pluriennale 2006-2008, con l'iscrizione su apposito capitolo delle
risorse da trasferire ad AGEA a titolo di anticipazione delle quote
a carico dell'UE e dello Stato per il pagamento dei premi previsti
dal PSR 2000-2006, annualità 2006, non ancora erogati dalla stessa
agenzia; poi la deliberazione di Giunta n. 4098/2006,
"Determinazioni in euro 14.100.000 dell'importo da trasferire ad
AGEA e contestuale impegno dell'intero importo"; a seguire la
deliberazione di Giunta n. 2/2007 con la creazione del capitolo di
spesa sul bilancio 2007 e iscrizione residuo passivo, è un
passaggio tecnico obbligato; poi la liquidazione del primo acconto
di 7 milioni di euro in data 12 gennaio 2007 con mandato n. 1751 a
favore dell'AGEA sul c/c 1300 presso la Tesoreria centrale dello
Stato. Il 9 febbraio, su specifica disposizione di AGEA, in seguito
alla definizione da parte di AGEA delle procedure inusuali di
trasferimento di fondi, il Dipartimento agricoltura dava le
necessarie disposizioni per l'utilizzazione dei primi 7 milioni di
euro trasferiti: questa era una specifica richiesta vista la
straordinarietà di tale tipo di procedura. La premessa era
necessaria per poter rispondere correttamente alle domande poste
dagli interroganti e in modo - si spera - esaustivo.
Prima domanda:
"se il trasferimento di cui alla deliberazione
citata in premessa è avvenuto integralmente o solamente per una
parte dell'importo stabilito"
, evidentemente da quel che si è
premesso è sufficiente rispondere che vi è stato un primo acconto
di 7 milioni di euro il 12 gennaio.
Secondo quesito:
"se corrisponde al vero la notizia che il
trasferimento parziale dei fondi costituirebbe la causa della
mancata erogazione dei contributi agli agricoltori valdostani"
,
questo penso si riferisca alla tempistica, tale trasferimento solo
parziale di fondi non ha costituito in alcun modo ostacolo per una
pronta erogazione da parte di AGEA dei fondi, anche perché AGEA ha
dovuto reimpostare le sue procedure per adattarle all'inusuale
flusso finanziario, quindi la notizia di cui si chiede ragione non
è veritiera.
Punto n. 3:
"quali premi sono stati ad oggi liquidati e
quanti sono i beneficiari rispetto alla totalità degli aventi
diritto"
, con il primo trasferimento si è richiesto ad AGEA la
liquidazione della restante parte non erogata ad ottobre - perché
ad ottobre AGEA aveva già pagato con propria disponibilità circa
600 aziende, una piccola parte per ordine alfabetico -, in questo
caso si è richiesto ad AGEA sulla base della necessità di fornire
degli indirizzi per come procedere... dell'indennità compensativa,
ossia di 7.024.074 euro, a 2.252 aziende, quindi la parte indennità
compensativa. Sul conto di AGEA per precedenti trasferimenti della
quota regionale secondo le procedure normali vi sono ancora 100mila
euro per istruttorie in sospeso, quindi vi erano 24mila
necessari... in questo modo si va a dare copertura all'erogazione
di tutta la parte indennità compensativa, che è circa il 50% della
necessità di pagamento, perché rimane l'indennità compensativa, i
contributi ai giovani agricoltori... che incide in minima parte,
comunque c'è anche quella parte.
Ultima domanda:
"quanto dovranno ancora attendere gli
agricoltori valdostani per ricevere le somme di loro
spettanza"
, perché non hanno ancora percepito queste somme, in
quanto è di stamani la verifica... abbiamo un funzionario a Roma
presso AGEA che mi ha confermato mezz'ora fa che fra oggi e domani
i decreti di pagamento saranno emessi da AGEA e i tempi di
erogazione sono di 5-6 giorni per chi ha indicato il versamento su
c/c bancario - qui c'erano 2 opzioni -, mentre alcuni giorni in più
ci dovrebbero essere per chi ha scelto l'opzione dell'assegno
bancario. Questa è la conferma che mi è stata data stamani: i
decreti fra oggi e domani... sono in fase di emissione...
(interruzione del Consigliere Tibaldi, fuori
microfono)
...
per l'accredito in banca, perché sono 5-6 giorni e i
decreti sono di oggi.
Président
- La parole au Conseiller Tibaldi.
Tibaldi (CdL)
- Ringrazio anche l'Assessore Isabellon,
anche se mi permetto di dirle, Assessore, che la risposta è stata
formulata anche in maniera esaustiva, ma piuttosto caotica e non
era facile comprendere alcuni passaggi che, a nostro avviso, sono
significativi. Meno caotici erano alcuni articoli di giornale o
annunci stampa che invece anticipavano lo scorso dicembre, come
abbiamo citato nella premessa, di questo prossimo efficace
pagamento agli agricoltori. Non è una sua dichiarazione, anche se
lei non l'ha smentita, ma proviene da parte del Presidente
Coopagrival.
Qual è lo "stato dell'arte"? Lo "stato dell'arte" è che AGEA è
un "carrozzone" che non funziona e non ha soldi e, per pagare le
singole spettanze agli agricoltori valdostani, la Regione, come
alcune altre Regioni italiane, ha dovuto anticipare di tasca
propria; lo ha fatto a dicembre con una deliberazione "ad hoc": la
n. 4098/2006 e ha trasferito il 12 gennaio una prima "tranche" di 7
milioni di euro attraverso la Tesoreria centrale dello Stato. Già
il primo paradosso è che gli agricoltori valdostani devono
aspettare questi contributi comunitari perché l'ente pagatore
nazionale non funziona. Il secondo paradosso è che la Regione
anticipa, ma ciononostante i ritardi proseguono, perché lei,
rispondendo sommariamente e caoticamente -immagino per
indisponibilità di dati - ai nostri 2 ultimi quesiti, ci ha detto
che fra oggi e domani saranno emessi i decreti di pagamento e
questi tempi dovrebbero essere più brevi per chi ha scelto la via
dell'accredito e più lunghi per gli altri. Sappiamo che il mondo
agricolo è in fermento perché, a fronte di titoli roboanti che
compaiono sui giornali con dichiarazioni di un Presidente
Coopagrival, non smentite dall'Assessore, che ci sono "piogge" di
milioni di euro in arrivo e che andranno a soddisfare le loro
richieste, la gente si chiede: "ma per chi stanno parlando tali
persone"? Leggevo stamani su "Milieu rural" un articolo di un
giornalista valdostano "Tonni Boe", che dice:
"è finito il
calvario delle aziende"
, quando fino a ieri ho sentito degli
amici agricoltori che sono adirati nei confronti di un ente, poi
loro individuano la Regione, che non ha soddisfatto le loro
esigenze. Vi è un problema di fondo che esiste e che si è
"incancrenito" da anni, lei lo conosce bene, perché non è un
neofita dell'agricoltura valdostana; dobbiamo superare il
meccanismo dell'AGEA, che è un'agenzia assolutamente fallimentare.
Vi sono 2 numeri di riferimento sulle pagine bianche, se un
cittadino prova a chiamare, trova sempre occupato e non rispondono
mai: questo è già un sintomo dell'inefficienza di tale
"carrozzone", quindi o si ha un funzionario aggregato come lei ha
detto, che costa comunque, quando questo ente dovrebbe funzionare
da solo, altrimenti siamo al dissesto totale.
Dal 1999 il gruppo allora di "Forza Italia" con 2 interpellanze
prima e con una mozione nel 2002 ha chiesto alla "Giunta Viérin" e
all'Assessore Perrin di istituire un organismo pagatore regionale;
le risposte estremamente vaghe. Ci fa piacere che lei, a distanza
di 5 anni, ci dica che dobbiamo farlo al più presto. Avete
annunciato a mezzo stampa che in una delle prossime Giunte di
febbraio provvederete, speriamo che dalle parole si passi ai fatti,
ma se io le leggo le risposte che ci vennero date allora
sull'istituzione da noi proposta di un organismo pagatore
regionale:
"nous sommes en train d'évaluer la situation"
...
e questo da gente che è "nata" nell'agricoltura: era il 1999 e
rispondeva Perrin. Non riusciamo a capire perché bisogna ancora
attendere, ossia fermarci a valutare un qualcosa che è di una
notorietà "lampante". Auspichiamo che i tempi da lei annunciati
stavolta siano effettivi, che il calvario di migliaia di
agricoltori vada a terminare al più presto e dicendo "calvario"
mutuo il termine dal Presidente del Coopagrival, che sembrava che
questa salita al calvario fosse terminata già il 18 dicembre,
quindi mi sembra giusto non prendere in giro gli agricoltori, anche
perché si continua a leggere sui giornali... ancora ieri leggevo
un'agenzia che ci sono 150 milioni di euro in arrivo per il settore
nel prossimo settennio. Se queste sono parole... tempistiche di
attesa, penso che faranno presto a chiudere molte aziende prima che
arrivino le erogazioni in maniera tempestiva. Grazie, Assessore,
per la risposta comunque.
