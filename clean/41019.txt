Classificazione
AMMINISTRAZIONE REGIONALE
ISTRUZIONE PUBBLICA



Oggetto del Consiglio n. 258 del 20 dicembre 2018 - Resoconto
OGGETTO N. 258/XV - Interpellanza: "Tempistica per la
definizione della posizione della Regione rispetto alla
riorganizzazione dell'Istituto superiore di studi musicali della
Valle d'Aosta".
Rini (Presidente) -
Punto 25 all'ordine del giorno. La
parola alla consigliera Pulz per l'illustrazione.
Pulz (IC) -
Anche questa interpellanza risulta un po'
datata, sempre per via del clima politico autunnale turbolento.
Dobbiamo tornare un po' indietro nel tempo, allo scorso 15 ottobre
2018, quando si sono riuniti a Roma i presidenti dei diciassette
consigli d'amministrazione degli istituti musicali pareggiati,
istituzioni che, assieme ai conservatori statali, si dedicano
all'alta formazione artistica e musicale, per valutare insieme
l'iter per la statizzazione di queste istituzioni, chiaramente
mediante accordi di programma stipulati fra il MIUR, le Regioni e
gli enti locali, come previsto dalla legge di bilancio. A tale
incontro non ha partecipato la diciottesima istituzione AFAM,
ovvero l'Istituto superiore di studi musicali della Valle d'Aosta -
Conservatoire de la Vallée d'Aoste.
Mi fa piacere fare con voi un po' di storia per ricordare che
l'Istituto musicale pareggiato della Valle d'Aosta è la tappa più
recente di una lunga esperienza formativa avviata addirittura
nell'anno scolastico 1966/1967 e che nella prima metà degli anni
Settanta vide l'assunzione da parte della Giunta regionale della
gestione amministrativa di questa scuola, con l'avvio dell'Istituto
musicale regionale. Nel 1999 poi l'Istituto divenne pareggiato e da
allora, poiché equiparato a un conservatorio di Stato, può
rilasciare titoli di studio legalmente riconosciuti. Dal 2008 poi,
a seguito di una delibera della Giunta regionale, il Conservatorio
regionale entra a far parte del sistema pubblico AFAM, istituito
con la legge di riforma dei conservatori italiani del 1999, al fine
di assolvere al meglio la missione istituzionale affidata loro
nientemeno che dalla Costituzione italiana. E mantiene la
prerogativa di offrire anche corsi pre-accademici per gli allievi
della scuola secondaria di primo e di secondo grado, oltre che
percorsi musicali di fascia universitaria di primo e di secondo
livello, in un'ottica di specializzazione musicale
professionalizzante. Con l'inaugurazione poi della nuova e
prestigiosa sede, quella derivata dalla ristrutturazione del 2013
della monumentale Torre dei Balivi, con tra l'altro un auditorium
di circa cento posti che ha un'acustica eccezionale, come sappiamo,
e con l'applicazione della legge regionale del 2012 che sancisce la
separazione ufficiale dalla SFOM, cioè la Fondazione Maria Ida
Viglino per lo studio, la valorizzazione e la divulgazione della
cultura musicale, che non rilascia però titoli spendibili
nell'ambito musicale professionale, il Conservatorio prosegue il
suo percorso come ente regionale autonomo di livello
accademico.
I costi di gestione annuali della sede e del personale, parliamo
di trentotto docenti, otto amministrativi e circa duecentotrenta
studenti, ammontavano nel precedente bilancio regionale, e poi non
ho trovato questa voce specifica nel nuovo, a circa 2 milioni 600
mila euro, a cui andrebbero forse - dico forse - aggiunti gli
arretrati dovuti ai docenti per il mancato pagamento dell'indennità
di bilinguismo, perché c'è stata una causa, individuale, però vinta
in Corte d'appello. Mentre invece con la statizzazione la spesa
maggiore, relativa chiaramente agli stipendi del personale,
passerebbe interamente a carico dello Stato, con Regioni ed enti
locali che continuerebbero ad assicurare l'uso degli spazi e degli
immobili.
Per semplificare una materia non semplicissima, ci sembra che
siano tre sostanzialmente le possibili soluzioni che si prospettano
rispetto a questo iter di statizzazione AFAM per il nostro Istituto
superiore di studi musicali Conservatoire de la Vallée d'Aoste. C'è
una prima prospettiva che per semplificare chiamiamo prospettiva A:
anche questo istituto avvia l'iter di statizzazione con un graduale
inquadramento del personale docente e non docente nei ruoli dello
Stato, anche dal punto di vista stipendiale, mentre la gestione
della sede resta a carico della Regione. Questa è una prima
pista.
Ce n'è un'altra, che forse può piacere di più: l'Istituto resta
regionale, avviando chiaramente degli accordi precisi con il MIUR
per integrare le graduatorie dell'Istituto con quelle nazionali,
per aprire quindi la mobilità in entrata e in uscita, fermo
restando l'accertamento della conoscenza della lingua francese, che
rimane come sbarramento pregiudiziale per potervi insegnare. Questo
è un punto che differenzierebbe il Conservatorio della Valle
d'Aosta dall'Università della Valle d'Aosta. In questo caso
l'Amministrazione regionale continuerebbe a sostenere, oltre ai
costi della sede, anche quelli del personale, con questi famosi
arretrati del bilinguismo, e sarebbero comunque necessari precisi
accordi con il MIUR (quelli che di fatto ci sono già e che
andrebbero confermati) per il rilascio di titoli legalmente
validi.
C'è poi una terza pista possibile, che forse non è tanto
realizzabile, però la cito ugualmente per ampliare la riflessione:
si potrebbe anche valutare il possibile accorpamento del
Conservatorio all'Università della Valle d'Aosta, come è per
esempio il caso del Conservatorio Monteverdi di Bolzano, che in
parte ha assunto la denominazione di Facoltà di Musica
Conservatorio Claudio Monteverdi della libera Università di
Bolzano.
Noi a questo punto abbiamo pensato di interpellare l'Assessore
competente per conoscere quali di queste tre ipotesi messe in campo
venga ritenuta più opportuna per l'organizzazione futura
dell'Istituto superiore di studi musicale della Valle d'Aosta e poi
con quale tempistica si intenda definire la posizione della Regione
Valle d'Aosta rispetto a questo iter di riorganizzazione del
sistema dell'alta formazione artistica e musicale. Questo iter che
il Ministero dell'istruzione, dell'università e della ricerca sta
avviando a livello nazionale, di concerto con il Ministero
dell'economia e delle finanze, coinvolgendo direttamente o
indirettamente tutti gli istituti superiori di studi musicali, i
cosiddetti ex pareggiati.
Présidente -
La parole à la collègue Certan pour la
réponse.
Certan (ALPE) -
Ringrazio la collega Pulz che ha
ripercorso la lunga storia del nostro Conservatoire. Ho letto
anch'io la risposta che il collega Sammaritani aveva iniziato a
preparare e in parte condivido quanto aveva predisposto. Ritengo
che con l'analisi che lei ha fatto, delle premesse condivisibili
che ha messo sul tavolo, oltre che dell'iter e del percorso che il
Conservatoire che ha avuto in questi dieci anni, abbia ricostruito
in modo corretto tutti i fatti. Credo che però dal 2016, anno in
cui è stata approvata la legge n. 107, definita Buona scuola, sia
stata definita l'alta formazione musicale come uno degli elementi
fondanti dell'istruzione e da lì sono partiti tutta una serie di
altri spunti per organizzare in modo diverso questi istituti. A
oggi, essendoci insediati da una settimana, non sono nelle
condizioni di confermare se le tre soluzioni da lei individuate
siano le sole praticabili o possano esservene anche altre. Non
credo che sia una questione di apprezzamento di una soluzione
piuttosto che di un'altra, ma credo che sia la percorribilità di
una piuttosto che dell'altra.
La prima opzione che lei ha individuato, a mio avviso, apre a
molte altre soluzioni e a molte altre variabili. Ad esempio, lei
dice che gli insegnanti potrebbero essere statizzati, quindi essere
pagati dallo Stato e mantenere la sede, ma sarebbe a questo punto
importante aprire un altro dibattito, poiché per gli insegnanti a
livello regionale ci sono anche altri temi
à la une
: ad
esempio, la regionalizzazione degli insegnanti. Questa sarebbe una
via opposta. Quindi a mio avviso queste soluzioni vanno anche
contestualizzate in una prospettiva e comunque in una
riorganizzazione dell'intero corpo docente regionale. In questo
senso quindi dico che la sola prima opzione può vedere anche altre
variabili.
Se si trovasse un'altra via, anche quella dovrà essere scelta e
concordata. Comunque le soluzioni da trovare non possono
prescindere da un confronto con i docenti dell'Istituto, ma anche
con il consiglio di amministrazione e i vertici dell'Istituto
musicale. È un confronto che non ho ancora avuto, ma che credo vada
fatto non solo con i vertici del Conservatoire e con gli
insegnanti, ma anche con tutti gli attori che in Valle d'Aosta si
occupano di educazione musicale, che sono tantissimi. Lei ne ha
citati alcuni, ma ricordo che la Valle d'Aosta è una delle poche
Regioni che ha tutti i segmenti nel campo dell'istruzione e
dell'educazione musicale, previsti dalla legge n. 107 del 2016. Ci
sono le sei scuole medie i cui insegnanti scendono anche sulla
scuola primaria e quindi fanno anche su quest'ultimo segmento,
laddove possibile, dei laboratori musicali. Inoltre c'è tutta la
parte di educazione musicale che viene fatta nell'infanzia (nella
scuola primaria vi è la partecipazione degli insegnanti delle
scuole secondarie di primo grado), vi è il percorso di liceo
musicale e vi è poi il segmento più alto dell'alta formazione con
il Conservatoire. Quindi la Valle d'Aosta, dalla scuola
dell'infanzia fino all'alta formazione, ha tutti i segmenti.
Inoltre, affiancata a queste istituzioni che certificano
professionalmente anche da un punto di vista di titolo di studio,
vi è una scuola di formazione e orientamento musicale (la SFOM) che
ha un'offerta formativa in campo musicale molto ricca, direi con un
ruolo anche sociale, oltre che nella competenza musicale, molto
importante. Poi ci sono una serie di altri enti: bande, gruppi
corali che comunque compartecipano. Quindi bisognerebbe avere su
questo tutta la mappa e fare un discorso molto più generale.
Mi pare che nel settembre 2017, con il senatore Lanièce e con il
Sovrintendente agli studi, avevo discusso di questa tematica della
statizzazione al Ministero e credo che a livello anche italiano si
sia in alto mare, anche se si sono definite in alcune Regioni
alcune cose. Ritengo che anche il MIUR non fosse contrario a un
eventuale accordo con la Regione, ma credo che il problema più
grosso sia oggi quello della mobilità degli insegnanti: o lavorano
e insegnano in Valle d'Aosta oppure, nel momento in cui, a
differenza di tutti gli altri insegnanti che possono richiedere i
famosi trasferimenti, per quanto riguarda il corpo docente
dell'Istituto musicale non vi è questa possibilità. In questi
termini avevamo iniziato ad aprire un dibattito per poter capire
quali potevano essere le soluzioni. È inevitabile che in questi
casi ci sia non dico un compromesso, però è naturale che, se si
chiede la possibilità per gli insegnanti e per i docenti di poter
chiedere una mobilità dalla Valle d'Aosta ad altri AFAM, è naturale
che debba esserci anche la possibilità inversa, perché così
avvengono i trasferimenti nel campo scolastico. Il tema della
conoscenza della lingua francese non è una problematica prevista
per legge, ma dallo Statuto. Lei nella sua interpellanza l'ha
chiamata uno sbarramento pregiudiziale, io direi che è, come per
tutte le altre opzioni di lavoro, la previa conoscenza della lingua
francese che noi abbiamo e quindi, così come avviene per gli
insegnanti di tutti gli altri ordini, dovremmo capire come potrebbe
avvenire.
L'altra soluzione che lei prospetta, la terza, quella legata
all'Università della Valle d'Aosta: credo che possano esserci e già
ci siano - ora non ho la mappa esatta - alcuni corsi che vengono
fatti insieme all'università. Io penso che alcune materie che sono
nel piano di studi del Conservatoire possano anche essere tenute da
docenti dell'università, in una collaborazione e con una
convenzione.
Presidente -
La parola alla consigliera Pulz per la
replica.
Pulz (IC) -
Ringrazio l'assessora Certan per la lunga
risposta. Voglio soltanto precisare che l'origine di questa
interpellanza senza dubbio alcuno è proprio il riconoscimento del
grande ruolo svolto in Valle d'Aosta dal Conservatorio e anche
dalla SFOM, che ha senz'altro quel forte ruolo sociale a cui faceva
riferimento, sebbene non rilasci titoli spendibili a livello
professionale.
Mi permetto di sottolineare questo grande ruolo, anche perché ne
ho un'esperienza molto diretta per aver frequentato per nove anni
con mia figlia il corso Suzuki di contrabbasso. È un'esperienza di
cui sono profondamente grata e che consiglio veramente a tutti i
genitori.
Proprio per permettere al Conservatorio di continuare a lavorare
con grande professionalità, ma anche con grande serenità, è
necessario che l'Amministrazione regionale prenda una posizione
netta e offra indispensabili chiarimenti in merito alle possibili
soluzioni che, per comodità di esposizione, abbiamo riassunto in
tre principali: il complesso percorso di statizzazione, la
regionalizzazione con il riconoscimento o meno del bilinguismo,
oppure l'accorpamento all'università, anche se questa ipotesi
sembra piuttosto improbabile. Tali chiarimenti devono avvenire nel
più breve tempo possibile, compatibilmente con l'insediamento del
nuovo Governo, che dovrà prendere accordi diretti per il confronto
di cui lei parlava con il Conservatoire e con tutti i suoi
protagonisti.
