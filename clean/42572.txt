Classificazione
AMBIENTE
FORESTE E TERRITORI MONTANI
Tutela del patrimonio boschivo



Oggetto del Consiglio n. 119 del 2 dicembre 2020 - Resoconto
OGGETTO N. 119/XVI - Interrogazione: "Notizie sulla
diffusione del parassita conosciuto come processionaria sul
territorio regionale".
Bertin Presidente) -
Punto n. 6 dell'ordine del giorno.
Per il Governo, risponde l'assessore Sapinet, ne ha facoltà.
Sapinet (UV) -
Ringrazio i colleghi per aver voluto
portare all'attenzione dell'Aula questa problematica, problematica
che insieme al collega Lavy avevamo già affrontato qualche anno fa
nell'ambito della nostra attività di amministratori comunali su un
territorio che - correva il 2015-2016-2017 - ne era stato
particolarmente toccato.
È infatti opportuno ricordare che, in seguito ai massicci
attacchi di questo lepidottero defogliatore sviluppatosi a partire
dall'anno 2013 in molte pinete della media e dell'alta valle,
allora la Giunta regionale adottò, con deliberazione n. 1015 datata
29 luglio 2016, un articolato progetto di lotta che prevedeva
molteplici misure, tra cui interventi selvicolturali mirati,
trattamenti microbiologici, raccolte e distruzione dei nidi, lotta
balistica, endoterapia, eccetera, accompagnato il tutto da un
rigoroso monitoraggio dell'epidemia. Grazie a questi interventi e
complice la naturale regressione della curva di diffusione del
parassita, la situazione è oggi molto migliorata, sebbene le più
recenti osservazioni indicano alcune situazioni di possibile
ripresa descritte poi al punto successivo.
Venendo al quesito posto nell'interrogazione, in base alle
attività di monitoraggio annuale condotte dal Corpo forestale della
Valle d'Aosta, emerge quanto segue: come sta avvenendo ormai da tre
anni in maniera costante, la superficie interessata dei danni si
mantiene sostanzialmente pari a circa 5.000 ettari. Occorre
tuttavia precisare che negli ultimi due anni l'intensità dei danni
si è notevolmente ridotta ed è prevalentemente di intensità molto
bassa, vale a dire con un danno medio della chioma inferiore al
10%. Nel periodo giugno-agosto è stato realizzato il monitoraggio
attraverso il posizionamento di 279 trappole nei popolamenti
forestali più interessati dai fenomeni di defogliazione.
Complessivamente sono stati catturati circa 60.000 individui
maschi. Il dato è in linea con quello del 2019 ma è più che
dimezzato rispetto al periodo 2016-2018, quando si registravano
catture pari a circa 150.000 individui. Si sta attualmente
completando il monitoraggio dei nidi presenti nelle aree pubbliche,
parchi urbani, scuole, asili e anche nelle pinete regionali. I dati
raccolti saranno utilizzati per programmare la successiva attività
di raccolta dei nidi, che sarà effettuata nei mesi di dicembre e
gennaio dal personale del Dipartimento Risorse naturali e dal Corpo
forestale valdostano. Da una generale analisi dei dati, si può
evidenziare che le misure messe in campo dall'Amministrazione
regionale hanno consentito di riportare la popolazione della
processionaria a numeri maggiormente in equilibrio con l'ambiente.
Inoltre, a distanza ormai di diversi anni dai primi attacchi, è
possibile osservare che anche i popolamenti forestali più colpiti
hanno mantenuto un discreto vigore vegetativo e nella maggior parte
dei casi non si riscontrano più tracce dell'epidemia. Occorre
tuttavia sottolineare che, essendo l'insetto particolarmente
favorito dai cambiamenti climatici con inverni sempre più miti,
bisognerà continuare a monitorarlo e a proseguire con alcune delle
misure previste dal piano della lotta. Tali misure di lotta sono
effettuate anche nell'ambito del progetto europeo Mongefitofor, il
cui capofila è proprio il Corpo forestale della Valle d'Aosta
inserito nel programma di cooperazione Italia-Svizzera, il quale
prevede il monitoraggio e la gestione delle principali fitopatie
dell'arco alpino all'interno delle quali è compresa la
processionaria del pino.
I risultati conseguiti in applicazione al progetto di lotta
hanno confermato che le azioni e le misure previste sono valide ed
efficaci al contenimento del parassita. È chiaro che alcune
tipologie di misure, come, ad esempio, l'introduzione in pineta di
altre specie vegetali resistenti al parassita, oppure gli
interventi di diradamento selvicolturale, potranno dare il loro
completo contributo solo fra qualche anno ma nel complesso i frutti
del grande lavoro e l'impegno profuso sono emersi.
Occorre premettere che la lotta alla processionaria è
obbligatoria ai sensi del decreto ministeriale del 30 ottobre 2007,
secondo il quale nelle aree in cui le strutture regionali
individuate per la finalità di cui al decreto legislativo del 19
agosto 2005 n. 214 competenti per territorio hanno stabilito che la
presenza dell'insetto minacci seriamente la produzione o la
sopravvivenza del popolamento arboreo.
Per attuare le misure di lotta, i servizi fitosanitari possono
avvalersi del Corpo forestale dello Stato, ora Arma dei Carabinieri
per quel che è ovviamente l'Italia in generale, o dei Corpi o
Servizi forestali regionali, nonché altri idonei soggetti. Le
azioni di lotta alla processionaria proseguiranno anche in futuro,
sono già calendarizzati nel piano di lavoro triennale del
Dipartimento Risorse naturali e Corpo forestale attraverso
l'impiego delle squadre di operai forestali mediante la raccolta e
distruzione dei nidi, del Corpo forestale della Valle d'Aosta
mediante il monitoraggio e la lotta balistica e di tecnici
specializzati nel caso di impiego di tecniche di endoterapia in
puntuali situazioni di criticità, nei parchi, presso le scuole e in
altri luoghi pubblici.
Come detto al punto precedente, in base alle osservazioni
effettuate in bosco dal personale forestale, in alcune situazioni è
stato segnalato l'aumento di nidi e di qualche piccolo focolaio,
che potrebbe indicare l'avvio di un nuovo ciclo biologico in
progressione, che, è importante specificare, è assolutamente
normale e naturale essendo la processionaria un parassita endemico
da sempre noto nelle nostre valli. Il Corpo forestale continuerà,
in accordo con il Servizio fitosanitario del Dipartimento
Agricoltura, a monitorare la situazione che al momento appare
comunque stabile e in equilibrio.
Presidente -
Per la replica, ha chiesto la parola il
consigliere Lavy, ne ha facoltà.
Lavy (LEGA VDA) -
Mi ricordo del fatto che comunque già
anche quando eravamo in Amministrazione comunale avevamo affrontato
il problema e proprio perché comunque siamo di Saint-Nicolas che ho
presentato questa interrogazione, perché adesso proprio in questi
giorni si sta vedendo sotto proprio l'abitato di Saint-Nicolas
nella strada che scende un nuovo aumento dei vari fenomeni della
processionaria del pino. Sono contento quindi che comunque le
azioni di prevenzione e di riduzione degli effetti da
processionaria vengano portati avanti e la invito dunque a prestare
molta attenzione proprio perché, come ha ben detto, la
processionaria segue dei cicli, quindi non vorrei che adesso magari
il minor numero di catture degli insetti sia dovuto al fatto che la
fase del ciclo sia quella un pochino più mite.
La ringrazio quindi per la risposta e la inviterò sempre a
tenere d'occhio la situazione.
Dalle ore 17:23 assume la Presidenza il vicepresidente
Marguerettaz.
