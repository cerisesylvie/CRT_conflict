Classificazione
INFORMAZIONE
Sistema informativo


Resoconto integrale del dibattito dell'aula
Oggetto del Consiglio n. 723 del 1° giugno 1994 - Resoconto
OGGETTO N. 723/X - Disegno di legge: "Modificazioni alla
legge regionale 17 agosto 1987, n. 81 (Costituzione di una società
per azioni nel settore dello sviluppo della informatica".
Articolo 1 - (Modificazioni all'articolo 2)
1. L'articolo 2 della legge regionale 17 agosto 1987, n. 81
(Costituzione di una Società per azioni nel settore dello sviluppo
dell'informatica), è sostituito dal seguente:
"Articolo 2
(Soci)
1. Possono acquisire la qualità di soci azionisti della IN.VA.
S.p.A., oltre alla Regione Valle d'Aosta:
a) un'impresa, con specializzazione ad ampio spettro nel
settore, dalla progettazione alla produzione di calcolatori, di
periferiche e di sistemi operativi avanzati, di comprovata
solidità, esperienza e capacità nel settore, sia in quanto ad
entità del capitale sociale che ad immagine e presenza sul mercato
nazionale ed internazionale;
b) gli enti locali della Regione Valle d'Aosta;
c) imprese, in forma singola od associata, che per apporti
finanziari, tecnologici o di mercato possono contribuire alla
valorizzazione della società."
Articolo 2 - (Modificazioni all'articolo 4)
1. Il comma 2 dell'articolo 4 della legge regionale 81/1987 è
sostituito dal seguente:
"2. L'impresa di cui all'articolo 2, comma 1, lett. a), può
acquisire una quota di capitale sociale non superiore al quaranta
per cento delle azioni."
2. Il comma 3 dell'articolo 4 della legge regionale 81/1987 è
sostituito dal seguente:
"3. I soggetti di cui all'articolo 2, comma 1, lett. b) e c),
possono acquisire la proprietà delle azioni non sottoscritte dagli
altri soggetti di cui al medesimo articolo."
Articolo 3 - (Piano operativo annuale)
1. La Giunta regionale approva, entro il 31 ottobre di ogni
anno, un piano operativo annuale per lo sviluppo, la
modernizzazione e la diffusione degli strumenti, delle tecnologie e
dei sistemi informativi dell'Amministrazione regionale.
2. Per l'anno 1994 il piano operativo annuale di cui al comma 1
è approvato dalla Giunta regionale entro trenta giorni dalla data
di entrata in vigore della presente legge.
Articolo 4 - (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente -
Ha chiesto la parola il relatore,
Consigliere Lanivi.
Lanivi (PVA) -
Il disegno di legge in esame si
propone, tenuto conto dell'esperienza maturata e della nuova
legislazione nazionale, di:
a) qualificare il ruolo di IN.VA. S.p.A., attribuendo ad essa
compiti prevalentemente di tipo programmatorio e di indirizzo nel
settore dell'informatica, piuttosto che gestionale o di tipo
operativo;
b) consentire la partecipazione degli enti locali garantendo in
tal modo un migliore coordinamento dei programmi e degli interventi
nel settore pubblico regionale;
c) favorire una maggiore flessibilità e migliore funzionalità
all'attività dell'IN.VA. S.p.A.
A tal fine sono state previste le seguenti modificazioni:
- all'articolo 2 la possibilità agli enti locali della Regione
Valle d'Aosta di acquisire la qualità di soci azionisti dell'IN.VA.
S.p.A.; la stessa possibilità è allargata ad imprese che
singolarmente o in forma associata possono contribuire alla
valorizzazione dell'IN.VA. per rapporti finanziari, tecnologici o
di mercato;
- all'articolo 4, è stabilito che l'impresa, di cui all'articolo
2, comma 1, lettera a), non può superare la quota del 40 percento
del capitale sociale. Gli enti locali della Regione Valle d'Aosta e
le imprese previste dall'articolo 2, comma 1, lett. c), possono
acquisire le azioni non sottoscritte dagli altri soggetti, di cui
al medesimo articolo.
Inoltre è previsto un piano operativo annuale per lo sviluppo,
la modernizzazione e la diffusione di strumenti delle tecnologie e
dei sistemi informativi dell'Amministrazione regionale, che la
Giunta regionale deve approvare entro il 31 ottobre di ogni
anno.
Per il 1994 è previsto che tale piano venga approvato dalla
Giunta regionale entro 30 giorni dalla data di entrata in vigore
della legge.
Presidente -
É aperta la discussione generale.
Ha chiesto la parola il Consigliere Marguerettaz.
Marguerettaz (PpVA) -
Brevemente, su questo
disegno di legge che abbiamo avuto modo di approfondire in
commissione.
La prima osservazione da farsi è che questo disegno di legge che
ci apprestiamo a votare presenta, perlomeno di questi tempi, una
grossa anomalia. In un'epoca come questa, in cui una delle parole
più in voga è la parola privatizzazione, e quindi apertura verso i
privati, in questa composizione societaria andiamo a vendere le
quote che finora erano dei privati, a chi? Sostanzialmente, mi è
parso di capire anche nel corso della discussione che c'è stata in
commissione, al Comune di Aosta.
É vero che la legge non impedisce ad altri enti di acquistare
eventuali azioni, ma dalle informazioni che ci sono giunte nel
dibattito della commissione, al momento l'unico ente che ha già
dimostrato il suo interesse a rilevare le quote che si renderebbero
disponibili è il Comune di Aosta.
É una situazione anomala che denota subito come la situazione
dell'IN.VA., in particolare, ma credo la situazione più ampia di
tutto il settore dell'informatica e direi della partecipazione
stessa della Regione nelle ditte le più disparate, richieda un
dibattito molto più profondo.
Ad esempio, sulla situazione IN.VA., la prima cosa da dire in
maniera chiara ed evidente è che questo disegno di legge non sana
la situazione IN.VA.; questo disegno di legge serve esclusivamente
per mettere a quei privati che in un primo tempo avevano fatto una
scelta di entrare nel pacchetto azionario della società, di potersi
togliere da questa società, facendo entrare, invece, un ente che
sicuramente ha delle esigenze più che rispettabili.
Non sana, quindi, questo una situazione di una società che, come
ci è stato riferito dal Presidente stesso nell'ultima audizione che
abbiamo avuto in commissione, ha dei bilanci sostanzialmente in
rosso, ha delle cause pendenti con grosse società non ancora
risolte, e le quali cause hanno determinato anche alcune
osservazioni da parte del revisore dei conti in fase di relazione
appunto del revisore dei conti sul bilancio della società
stessa.
É una società che ha un capitale sociale di 1 miliardo, a fronte
di un numero di dipendenti che si aggira intorno a 18; nessuna
società sana, come suol dirsi, con un numero così basso di
dipendenti ha un capitale sociale così alto. É una società che,
nonostante abbia questo capitale così alto, ha come dicevo il
bilancio in rosso; è una società, così come hanno convenuto tutti i
membri presenti nella commissione al di là delle loro appartenenze
partitiche, amministrata da tre figure, previste peraltro dalla
legge, che sono: un presidente, un amministratore delegato e un
dirigente generale, i quali, per amministrare questa società che
descrivevo prima, percepiscono qualcosa come complessivamente 350
milioni l'anno, più di un terzo dello stesso capitale sociale di
una società che ha il bilancio in rosso.
Evidentemente, questo ci sta a dimostrare in maniera lampante di
come ci sia bisogno di affondare le mani dentro l'IN.VA., non
semplicemente con questa legge che ha la parvenza di essere una
goccia in un oceano, ma assumendo decisioni ben più incidenti
rispetto a questa.
Un'ultima considerazione. Credo che chi abbia bisogno di
garanzie, proprio a fronte della situazione che denunciavo
dell'IN.VA., siano i 18 dipendenti, i quali hanno scritto alcuni
mesi or sono al Presidente del Consiglio e ai consiglieri
regionali, chiedendo in maniera esplicita che una delegazione
potesse in tempi brevi incontrare i Capigruppo del Consiglio
regionale.
A quanto mi risulta, forse una delegazione ha incontrato sì il
Presidente del Consiglio ma non ha incontrato, almeno per quanto mi
risulta, la Conferenza dei Capigruppo. L'ha incontrata? Allora, va
bene. Spero che in quella occasione siano state date le dovute
garanzie, anche perché nel dibattito che c'è stato in commissione
sono state date più che assicurazioni, rassicurazioni; di fatto,
non abbiamo ancora avuto delle assicurazioni sulla destinazione che
avranno i dipendenti IN.VA. a fronte dell'unica decisione certa,
sulla quale finora sembra orientarsi la Giunta o comunque la
maggioranza regionale, che è quella di andare verso una riduzione
del personale.
Vorrei, ancora una volta, sottolineare che così come tutti gli
ex azionisti, quindi Intesa Olivetti e Regione, avevano avuto modo
di dire al presidente della società che la cosa più urgente da fare
era ridurre le spese, contenere le spese per questa società; però,
a mio avviso, prima di andare a pensare ad una riduzione del
personale, bisognerà comunque pensare ad una riduzione di quelle
tre figure cui accennavo prima.
É perfettamente inutile che in una società di questo genere ci
sia, ad esempio, la figura di un direttore generale che assorbe la
bellezza di 200 milioni l'anno, che da soli sarebbero stati in
grado, a fronte del bilancio di quest'anno, di sanare
abbondantemente il bilancio stesso.
Si dà atto che, dalle ore 19,09, presiede il Vicepresidente
Aloisi.
Presidente -
Ha chiesto la parola il Consigliere
Chiarello.
Chiarello (RC) -
Riprendendo quello che diceva
prima il Consigliere Marguerettaz, è stata fatta la Conferenza dei
Capigruppo su questo problema e proprio da questa Conferenza
abbiamo capito che tale legge non sana niente, cioè il privato è
bello, ma quando è in deficit, si torna al pubblico, perché tappi i
buchi il pubblico.
Qui c'è una diatriba fra il SED e la famosa l'IN.VA., cioè
quello che doveva fare l'IN.VA. è stato stravolto negli ultimi anni
da dichiarazioni di dipendenti IN.VA., anche da consulenze che sono
state richieste dall'Amministrazione regionale per effettuare
lavori che l'IN.VA. era in grado di effettuare. Sono state delle
scelte politiche ed amministrative.
Adesso siamo arrivati a questa legge proprio, come dice il
Consigliere Marguerettaz, per sanare il sanabile, per cercare di
salvare questi dipendenti, sperando che i comuni abbiano la
liquidità per rilevare dal privato. Sono anch'io dell'avviso che ci
sono delle figure di troppo in questa società, almeno alti
stipendiati di troppo, non so se possa essere il presidente o
l'amministrazione delegato; non riesco a capire quali siano bene le
funzioni in una società così. Però, se partiamo in una società che
ha un bilancio di questo tipo con 350 milioni per gli alti
dirigenti, saremo fuori di bilancio tutti gli anni.
Presidente -
Ha chiesto la parola il
Vicepresidente, Viérin Marco.
Viérin M. (PpVA) -
É già intervenuto il mio
collega Marguerettaz su alcuni aspetti, però va ribadito l'aspetto
fondamentale, che è quello di chiedere a questa maggioranza qual è
la finalità conclusiva di questo disegno di legge, una volta che
sarà approvato, quindi cos'è che cambierà in maniera radicale ed
effettiva.
Ritengo poche cose. Altri consiglieri mi hanno preceduto in
alcune analisi, cambierà effettivamente solo il discorso della
eliminazione di una figura, quindi un risparmio nelle spese
correnti. Però in questo momento, dove tutti gli enti pubblici
stanno cercando di privatizzare, stanno cercando di eliminare spese
o carrozzoni, noi siamo qui a fare una legge per mantenere un
carrozzone. E perché mantenere un carrozzone? Perché oltre al
rapporto fra capitale sociale e spese per gli amministratori e i
dirigenti, basta fare un rapporto fra bilancio, che si aggira sui 4
miliardi, e spese di dipendenti.
Ora, non può esistere una società con 4 miliardi di fatturato e
18 dipendenti, più un consiglio di amministrazione, che costa certe
cifre che sappiamo. E anche se verranno ridotte, saranno sempre
costi superiori alla norma; costi che, se presenti in un'azienda
privata, quest'azienda fallirebbe il mese dopo. Allora perché
tenere in piedi questo carrozzone?
Secondo il sottoscritto, tenere in piedi questo carrozzone è per
salvare qualcuno che si è buttato nella mischia in passato ed ora
ne vuole uscire senza perderci niente; mi riferisco, in maniera
precisa, ad alcuni privati. Se si va a vedere l'azionariato
dell'Intesa e poi si va a vedere chi è azionista di quei soci
dell'Intesa, e quindi si fa una ricerca di azionisti, vediamo che,
alla fine, ci sono alcuni privati che hanno tutto l'interesse ad
uscire alla chetichella per vari motivi. Il primo motivo, per
partecipare agli appalti pubblici senza incorrere in sanzioni, ma
il motivo principale è di uscire alla chetichella da una società
senza rimetterci niente, in quanto è una società che si occupa di
una fetta di mercato di cui la Valle d'Aosta è prettamente
satura.
Nella nostra regione abbiamo un mercato dell'informatica che si
aggira sui 20 miliardi; però, fino ad oggi, abbiamo tre o quattro
società di importanza media, mentre altre piccole società si
occupano più delle cose spicciole e quindi, ad oggi, vi sono una
miriade di società che si occupano di questo settore. Allora,
perché tenere l'IN.VA. in piedi, quando abbiamo anche un SED che
dovrebbe risolvere alcuni problemi che l'ente pubblico Regione ha?
Altrimenti dobbiamo ridefinire a cosa serve il SED. Se vogliamo
fare dei doppioni, ce lo diciamo francamente.
Noi non riteniamo che sia il momento di fare dei doppioni. Se
questi sono esistiti, se ci si deve mettere mano, ci si deve
mettere mano fino in fondo, e non per fare solo un discorso
d'immagine esterna e poi, a livello sostanziale, non cambiare
niente. Perché, ad oggi, abbiamo il SED che si occupa di certe
cose, l'IN.VA. che è a partecipazione pubblica e che si occupa di
altre cose; poi abbiamo anche una miriade di incarichi a
professionisti in merito a questo settore. Pertanto vorrei capire!
La Regione è compartecipe in una società tipo IN.VA., ha il SED a
disposizione, utilizza anche una terza via dando degli incarichi
professionali di notevole entità. Quindi se l'amministrazione si
trova in un marasma, è tutto detto senza bisogno di aggiungere
altro.
In questo momento va fatta una scelta di tipo diverso, una
scelta in cui si danno disposizioni concrete e precise a chi deve
seguire il SED e poi verificare se si deve tenere ancora in piedi
la società IN.VA.: secondo me, questa società non deve essere
tenuta in piedi, altrimenti non vedo perché il privato debba
fuggire.
Nella concorrenzialità del libero mercato, quando fugge il
privato, è tutto detto. Infatti nella legge vedo possibilità per
gli enti locali, possibilità per le banche; voglio proprio vedere
se una banca privata, e qui lo dico e lo vedremo in futuro, andrà
ad acquisire delle azioni IN.VA. É chiaro che se è la Banca della
Valle d'Aosta, comincio a dubitare che una strategia sia stata
fatta per tenere in piedi questo carrozzone, ma voglio proprio
vedere se nel 40 percento arriveranno veramente banche private e
sperare che non arrivi poi una banca pubblica.
Questo per dire, in maniera conclusiva, che siamo alle solite:
siamo qui a cercare di salvare qualcuno che non potrà essere
salvato, e quindi sicuramente tra un anno, un anno e mezzo, otto
mesi, ci ritroveremo a discutere dello stesso problema ma con un
problema aggiuntivo: quello che avremo fatto un altro buco su
questo settore e avremo fatto un altro buco nel bilancio della
Regione.
Presidente -
Ha chiesto la parola il Consigliere
Chiarello per il secondo intervento.
Chiarello (RC) -
Volevo solo dire la mia su quanto
ha detto Viérin. Secondo me, bisognava valutare bene se era il SED
da eliminare o l'IN.VA., vedere cosa hanno dato le due strutture a
questa Regione, chi faceva i programmi più avanzati, oppure se
erano le consulenze esterne.
Se invece si vogliono tenere in piedi 50 consulenze esterne e il
SED, anche con i limiti che ha, allora è un discorso politico. Era
quello che volevo dire.
Presidente -
Vi sono altri colleghi che vogliono
intervenire? Se nessuno intende intervenire, dichiaro chiusa la
discussione generale.
Ha chiesto la parola l'Assessore al bilancio e finanze,
Lévêque.
Lévêque (Ass.tec.) -
Brevemente per svolgere
alcune considerazioni aggiuntive all'intervento del relatore e per
rispondere a qualche problema sollevato dagli intervenuti.
In primo luogo, il disegno di legge che viene presentato a
questo Consiglio è un disegno di legge che non ha l'ambizione di
ridiscutere in modo strutturale quelle che sono state e sono le
scelte in materia di tecnologia informatica dell'Amministrazione,
ma che ha degli obiettivi più modesti, sostanzialmente due.
Primo, tenuto conto della rapida evoluzione e modificazione che
subisce un settore come quello dell'informatica, la previsione
della legge n. 81/87 in ordine all'azionariato della società era
rigida, cioè prevedeva tre tipologie di soci con delle quote
azionarie determinate, ed erano tre tipologie estremamente concrete
e definite e direi limitanti, cioè erano o un consorzio di imprese
locali operanti in informatica, una grande impresa del settore e la
Regione con quote definite.
L'evoluzione che sia a livello tecnologico che di mercato ha
attraversato il settore informatico in questi anni, e lo
attraverserà probabilmente in futuro, suggeriscono, al di là di
quello che sarà il primo impatto concreto di questo ampliamento di
possibilità azionarie, la necessità di diverse caratterizzazioni,
di diverse configurazioni di soci; per cui la proposta è quella di
mantenere certi rapporti fra azionisti, ma consentire a questa
società, le cui finalità restano quelle che erano previste dalla
legge n. 81, di dare la possibilità o agli enti locali o ad altre
tipologie di imprese di fare parte, a condizione che questi soci
abbiano la possibilità di fornire un apporto, o di tecnologie, o
finanziario, o di mercato alla società.
Secondo obiettivo di questo semplice disegno di legge è un
obiettivo che, secondo me, ha una sua importanza, ed è quello di
prevedere all'articolo 3 un momento di programmazione delle
attività, che deve concretizzarsi con l'approvazione da parte della
Giunta di un piano operativo annuale, che deve essere fatto e deve
costituire un quadro entro cui l'Amministrazione regionale
esplicita le sue scelte e la sua programmazione in materia di
sistemi informativi e di informatica.
Questo è un aspetto importante, perché consente anche allo
strumento che la Regione si è dato con questa legge nel 1987 una
sua possibilità di collocazione all'interno di questi piani e
programmi.
Direi che la legge si ferma a questi obiettivi di carattere
molto concreto e chiaro, e però ci sono delle ragioni per cui
questi obiettivi sono perseguiti con questo disegno di legge.
Una prima ragione, è quella di cui già si è discusso in
occasione di un'interpellanza del Vicepresidente Viérin in questo
Consiglio, di recente, in merito al ruolo della società. In
quell'occasione, oltre alle preoccupazioni che Viérin aveva
espresso in ordine alla situazione economico-finanziaria e del
personale e che mi sembravano diverse dall'approccio
dell'intervento di oggi, in cui definisce IN.VA. un carrozzone da
chiudere, la risposta che io diedi era una risposta alla base della
quale stava la volontà della Giunta regionale di ridefinire con più
precisione, sempre nell'ambito delle finalità della legge
esistente, quello che era oggi il più opportuno ruolo della società
nei confronti dell'Amministrazione. In questo senso la Giunta, dopo
un confronto al suo interno e dopo anche un confronto con lo stesso
management
della società, ha identificato nel supporto di
carattere tecnico progettuale alle scelte di sviluppo
dell'informatica nell'Amministrazione e, più in generale, nella
Regione Valle d'Aosta, la funzione principale di questa società.
Funzione che probabilmente 6-7 anni fa, quando fu pensata la legge
e la costituzione della società, aveva delle caratterizzazioni
diverse, legate anche ad altri aspetti, non solo di
"intelligence"
nei confronti dell'Amministrazione, ma anche
di fornitura concreta di apparecchiature, di gestione e di
erogazione di programmi e di servizi. Cose che, per l'evoluzione
del settore e per l'evoluzione anche della normativa, oggi non sono
da considerarsi più opportune.
Questo motiva la necessità anche di darci un piano e di dare poi
una collocazione alla società con una configurazione diversa nei
confronti dell'Amministrazione. Da qui, anche le considerazioni che
si possono fare su quello che è il giro di affari e le grandezze
economiche che i bilanci della società evidenziano.
Il Consigliere Marguerettaz ha parlato di bilanci in rosso;
sicuramente un bilancio che chiude con 9 milioni di perdita è un
bilancio in rosso. La situazione però non va posta in termini di
una situazione catastrofica; è una società che ha chiuso il
bilancio 1993 con una flessione dei ricavi anche in ragione di una
crisi generalizzata, che ha una modesta perdita e che, anche alla
luce di queste prospettive che ho detto, si accinge ad un processo
di revisione e di ristrutturazione al suo interno, che consentirà,
nei prossimi anni, di rivedere quella che è la dimensione
economica, però rivedendone anche la redditività e la struttura del
conto economico.
In questo senso sarà prevista una riduzione di organico, però
compatibile con l'esistenza della società e delle funzioni che la
società avrà nei confronti dell'Amministrazione. E la riduzione
dell'organico dovrà, ovviamente, essere una riduzione che non
disperde energie e professionalità che sono maturate nel periodo,
ma che le valorizza, collocandole in sede opportuna in altre realtà
della vita economica della Valle d'Aosta: società del settore o in
altre società che possono aver bisogno di esperienze di questo
tipo.
Non è sicuramente nelle intenzioni del Governo regionale
promuovere iniziative che tendano a lasciare sulla strada qualcuno
degli attuali dipendenti della società.
Per quanto riguarda l'incidenza delle spese dell'organo
amministrativo, quindi del consiglio di amministrazione e degli
amministratori, la Giunta ha svolto le stesse considerazioni che ha
svolto il Consigliere Marguerettaz insieme con gli stessi
responsabili della società, sostenendo che non è più compatibile un
costo di struttura di questo genere con il mutato ruolo e la mutata
struttura del conto economico, e i provvedimenti conseguenti
saranno adottati proprio dagli azionisti, perché sono gli azionisti
che dovranno deliberare in ordine alla riduzione dell'organo
amministrativo ed ai compensi degli amministratori nelle prossime
loro scadenze.
Una precisazione però mi sento di farla: il rapporto non è da
fare fra il costo dell'organo amministrativo e il capitale sociale;
questa è un'indicazione che non vuol dire nulla. Il rapporto va
fatto fra il costo di struttura e il giro di affari, che è diverso
dal dire 300 milioni su 1 miliardo, perché sono 300 milioni su 4,6
miliardi. Però la Giunta ha concordato sulla necessità di
ridimensionare e rendere congruente e compatibile questa cosa.
Un'ultima considerazione è legata al problema
privatizzazione/pubblicizzazione. Il disegno di legge che portiamo
oggi all'attenzione del Consiglio non è un disegno di legge che
propone una pubblicizzazione IN.VA.; sarebbe stato molto più
chiaramente scritto che uno dei soci, invece di essere la società
privata o le società private, doveva essere un ente locale. Quello
era rendere pubblica la società come scelta strategica. Il disegno
di legge non dice questo.
Il disegno di legge dà la possibilità ad una partecipazione, che
fra l'altro può anche essere tale da non comportare una maggioranza
pubblica, perché se fosse del 9 percento la partecipazione dei
comuni, più il 40 della Regione, sarebbe il 49 percento e il resto
rimarrebbe privato, ma la possibilità anche per gli enti locali,
poiché è stato in questo periodo ridefinito questo ruolo della
società nei confronti della Regione e della Valle d'Aosta nel suo
insieme, di poter concorrere ad un disegno di informatizzazione,
che sia coerente e che coinvolga anche in maniera reticolare quelli
che sono i sistemi informativi degli enti locali.
Questa è cosa che interessa diversi ambiti di applicazione, non
solo quelli amministrativi, ma quelli ad esempio in materia
sanitaria, quelli in materia dei sistemi tecnici eccetera.
Quindi non è una scelta di pubblicizzazione, è un ampliare la
gamma di possibilità di azionariato comprendendo anche, se lo
riterranno, la possibilità per gli enti locali di prendervi parte
nella misura che richiederanno e che sarà compatibile con le
disponibilità che saranno da mettere in campo. É vero che il Comune
di Aosta ha già comunicato di essere d'accordo e disponibile ad un
ingresso nella società.
Credo di aver risposto alle domande, da quello che ho detto
credo sia evidente la convinzione del Governo regionale di non
considerare - come mi sembra invece abbia dichiarato Viérin -
l'IN.VA. un carrozzone, tanto meno un carrozzone da sopprimere. E
se le preoccupazioni di Marguerettaz in ordine al personale, sono
condivise, sicuramente sono lievemente in antitesi con quanto mi è
sembrato di capire dalle dichiarazioni di Viérin, che diceva che la
struttura sarebbe da chiudere, con questo mettendo un grosso punto
di domanda proprio sul problema del personale.
Presidente -
Per dichiarazione di voto, ha chiesto
la parola il Vicepresidente, Viérin Marco.
Viérin M. (PpVA) -
Mi aspettavo questa battuta
finale dell'Assessore perché non poteva dire altro, perché sulla
concretezza invece della proposta di legge non è che poteva dire
tante cose.
Mi aveva già anticipato Chiarello, e chiedo scusa se prima sono
stato male interpretato sulla parola carrozzone: questo termine va
inteso nell'aspetto complessivo del problema dell'informatica; la
Regione si è sempre basata su IN.VA., su SED e su privati con
incarichi professionali. Quindi il carrozzone è l'informatica
abbinata alla Regione, e la Regione deve smettere di utilizzare il
carrozzone dell'informatica per fare cose che non sono più
possibili.
Quindi va fatta una scelta, che sia la scelta di mantenere il
SED, ampliato, revisionato, visto in altra maniera, oppure quella
di mantenere l'IN.VA.; e poi bisogna fare la scelta, lo diceva
Chiarello prima, sul discorso di queste consulenze ai privati.
Per quanto riguarda la creazione dell'IN.VA. con questo progetto
di legge, o si pensa di riuscire a monopolizzare completamente il
mercato valdostano - che rappresenta un bacino di 20 miliardi di
fatturato annuo, quindi un bacino non enorme - e allora si può
pensare che questa società abbia un futuro in un certo senso,
oppure si pensa che questa società potrà riuscire ad entrare in
concorrenza fuori della Valle d'Aosta. Allora bisogna capire se
l'ente pubblico o meglio un'azienda pubblica in questo settore è
più competitiva di un'azienda gestita da privati, e su questo mi
permetto di dire che non può essere più concorrenziale e lo vediamo
in tutti i settori, purtroppo.
L'Assessore Lévêque mi dice che c'è una crisi oltretutto
generalizzata e questo è un altro aspetto, per cui, in un momento
come questo, rimettiamo in piedi e manteniamo tre strutture; dico
tre strutture perché ancora non si è parlato del discorso delle
consulenze, quindi manteniamo in piedi IN.VA., SED e consulenze in
un momento di crisi.
Poi l'Assessore, alla fine, mi dice che la finalità non è quella
di trasformare la società in maggioranza pubblica; qui ribadisco
quanto ho detto poc'anzi, che aspetterò i risultati su questa
battuta, perché leggendo la legge, il 40 percento Regione, il 20
percento possibilità per gli enti locali, il 40 percento per
privati - e possono essere anche banche - vorrò vedere se rimarrà
al 49 percento l'azionariato pubblico, o se questo azionariato
salirà. Se salirà, avrò ragione di dubitare sugli aspetti che ho
detto nel primo intervento.
Ringrazio invece l'Assessore per quello che ha detto sulla
volontà di indicare al Consiglio o tramite i rappresentanti della
Regione nel consiglio di amministrazione, di ridurre il consiglio
di amministrazione stesso.
Questa, se non altro, è una cosa che ritengo giusta, perché da
subito si andrebbe a diminuire i costi delle spese correnti.
Staremo a vedere se ci saranno dei riscontri; quindi proprio per
questo non voteremo contro, ma ci asterremo perché non riteniamo
giusta questa proposta di legge.
Presidente -
Altri intendono intervenire per
dichiarazione di voto? Se nessuno interviene per dichiarazione di
voto, passiamo all'esame dell'articolato.
Pongo in votazione l'articolo 1:
Presenti: 23
Votanti: 22
Favorevoli: 22
Astenuti: 1 (Viérin M.)
Presidente -
Pongo in votazione l'articolo 2:
Presenti: 23
Votanti: 22
Favorevoli: 22
Astenuti: 1 (Viérin M.)
Presidente -
Pongo in votazione l'articolo 3:
Presenti: 23
Votanti: 22
Favorevoli: 22
Astenuti: 1 (Viérin M.)
Presidente -
Pongo in votazione l'articolo 4:
Presenti: 23
Votanti: 22
Favorevoli: 22
Astenuti: 1 (Viérin M.)
Presidente -
Pongo in votazione la legge nel suo
complesso.
Presenti: 24
Votanti: 22
Favorevoli: 22
Astenuti: 2 (Marguerettaz e Viérin M.)
Il Consiglio approva
