Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 703 del 16 dicembre 1982 - Resoconto
OGGETTO N. 703/VII - RUOLO SVOLTO DALLA REGIONE NEL CORSO
DELLE TRATTATIVE PER L'ACQUISTO DELL'ALBERGO VALLE D'AOSTA -
(Interpellanza).
PRESIDENTE
: Do lettura dell'interpellanza presentata dai
Consiglieri Minuzzo, Lustrissy e De Grandis:
INTERPELLANZA
APPRESO
che da un articolo apparso sulla pagina della
Valle d'Aosta del quotidiano La Stampa del 3.12.1982 è scritto che
il Presidente della Giunta Mario Andrione sarebbe stato coinvolto
nell'affare "dell'acquisto dell'Albergo Valle d'Aosta";
INTERPELLANO
il Presidente della Giunta regionale affinché chiarisca al
Consiglio il ruolo svolto dall'Amministrazione regionale ed in
particolare da egli stesso nel corso delle trattative per
l'acquisto dell'Albergo Valle d'Aosta.
PRESIDENTE
: Ha chiesto di parlare il Consigliere De
Grandis. Ne ha facoltà.
DE GRANDIS - (P.R.I.):
L'interpellanza nasce da un
articolo apparso su La Stampa, pagina della Valle, del 3.12. 1982
in cui è tra l'altro scritto: "...anche il Presidente della Giunta
Mario Andrione sarebbe stato coinvolto nell'affare". Mi riferisco
all'acquisto e cessione dell'Hôtel Valle d'Aosta, che è stato
acquistato - come ormai è di dominio pubblico - da una società
composta da imprenditori e professionisti della nostra Regione.
Credo che interesserebbe a tutto il Consiglio, oltre che ai tre
interpellanti, conoscere esattamente quale è stata la parte avuta
dal Presidente della Giunta in questa trattativa, se da parte della
Amministrazione regionale c'era l'intenzione di acquistare questo
Hôtel ed a quali usi dovrebbe essere destinato.
Un'altra preoccupazione che ci ha suggerito l'interpellanza è
che una struttura alberghiera dell'importanza dell'Hôtel Valle
d'Aosta possa essere trasformata, a fini speculativi, in un
résidence. Sappiamo quanto sono importanti per la nostra Regione le
strutture alberghiere, così come sappiamo che la città di Aosta è
abbastanza carente sotto questo profilo, ragione per cui riteniamo
che un chiarimento su questo argomento possa necessariamente
fornirci quei dati che ci possano tranquillizzare.
PRESIDENTE
: Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Credo che innanzitutto sia una
questione linguistica, perché evidentemente il verbo "coinvolgere"
fa pensare piuttosto al rapimento di qualche fanciulla che non ad
un'operazione di questo genere. L'Hôtel Valle d'Aosta era proprietà
di una società il cui principale azionista è Bari Khan, che per
motivi suoi voleva vendere, in quanto una struttura grossa come
questa era gravemente passiva. Una nota agenzia immobiliare di
Aosta, la Sagrato di cui fa parte il geom. Bruno Milanesio, che
forse qualcuno di voi ricorda, mi ha informato che c'era questa
possibilità; sembrava che fossero dei prezzi particolarmente
interessanti. In parte per le preoccupazioni che ha spiegato il
Consigliere De Grandis, cioè mantenere le strutture alberghiere, in
parte perché siamo alla ricerca di un edificio per una Scuola
alberghiera che conosce un certo successo - per cui dobbiamo già
rifiutare numerose domande d'iscrizione mentre qui ci sarebbe stata
la possibilità di operare subito - avevo accettato di avere un
contatto con l'Amministratore delegato della Società in questione.
E' successo che l'aereo, che doveva partire da Cagliari, non ha
decollato, per uno dei numerosi scioperi che affliggono i trasporti
italiani; il contatto non ha avuto luogo, il gruppo concorrente di
cui parlava il Consigliere De Grandis è andato probabilmente in
Sardegna, comunque l'affare è stato fatto senza che potessi
parlarne con questi Amministratori. Questo è quanto ha "coinvolto"
1a Giunta regionale nella questione. Anche noi siamo preoccupati
che ci sia la rinuncia a questa struttura come albergo, seguiamo
pertanto la questione e riferiremo al Consiglio.
PRESIDENTE
: Ha chiesto di parlare il Consigliere De
Grandis. Ne ha facoltà.
DE GRANDIS - (P.R.I.):
Ringrazio innanzitutto il
Presidente per i chiarimenti che ci ha fornito e per avere
soprattutto risolto quel termine "coinvolto" che era abbastanza
ambiguo.
Sono soddisfatto che il Presidente abbia a cuore il futuro della
destinazione di quell'edificio e mi permetterei anche di suggerire
un'eventuale azione, che forse sotto il profilo puramente formale
potrebbe non essere corretta, quella cioè di emettere un decreto da
parte del Presidente della Giunta che possa bloccare la
destinazione di quell'edificio, almeno per evitare una speculazione
immediata, cioè fino al momento in cui, impugnando quel decreto del
Presidente della Giunta, non lo si faccia decadere. Passerebbero
però bene o male - visto che siamo in Italia - alcuni anni, il che
potrebbe far cadere tutte quelle intenzioni speculative che
potrebbero oggi solleticare il gruppo finanziario che ha condotto
l'azione.
