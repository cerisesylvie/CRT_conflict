Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4188 del 15 febbraio 1993 - Resoconto
OGGETTO N. 4188/IX Mancata utilizzazione del terminal-bus di
Via Carrel.
(Interpellanza)
Interpellanza Premesso che a circa dieci anni di distanza
dalla decisione di realizzare in via Carrel il nuovo Terminal dei
pullman, in modo da liberare la vecchia sede di Piazza Narbonne, la
struttura non è ancora in funzione;
evidenziato che finora l'unico risultato ottenuto è stato quello
di danneggiare la visione della cinta muraria romana;
al fine di avere un quadro preciso dei costi finora sostenuti
per un'opera discutibile e incompiuta e di conoscere i problemi che
ne impediscono l'utilizzazione;
il sottoscritto Consigliere regionale del Gruppo Verde
Alternativo
interpella
l'Assessore regionale ai Lavori Pubblici per conoscere:
1) gli estremi del provvedimento regionale di approvazione dei
progetti di parcheggio e di terminal-bus di via Carrel;
2) i costi sostenuti per realizzare le opere di cui al punto
1);
3) i motivi che impediscono l'utilizzazione del
terminal-bus;
4) che cosa si intende fare in merito ad un'opera che non è
utilizzata e che danneggia la visione delle mura romane.
F.to: Riccarand.
Presidente
Questa interpellanza avrebbe potuto essere
discussa congiuntamente all'analoga mozione iscritta al punto 57,
ma il Consigliere Riccarand ha chiesto che siano discusse in modo
disgiunto.
Ha chiesto la parola il Consigliere Riccarand.
Riccarand (VA)
Ho chiesto la discussione disgiunta
perché la votazione della mozione implica la conoscenza di alcune
informazioni che io al momento non ho e che mi hanno spinto a
presentare l'interpellanza in oggetto.
La sostanza è che a dieci anni di distanza dalla decisione di
realizzare il terminal-bus di Via Carrel ci troviamo con una
struttura non ancora in funzione e con i pullman che continuano a
fermarsi in Piazza Narbonne, con tutte le conseguenze di disagio e
di inquinamento che ciò provoca.
Su questo terminal-bus s'era già svolta un'ampia discussione
sull'opportunità di farlo lì, sulle sue conseguenze rispetto alla
visione della cinta muraria, sulla sua vicinanza alle mura.
Comunque, al di là di queste valutazioni, il problema è che
parcheggio ed il terminal sono finiti da anni, ma la struttura non
è ancora in funzione, anzi le ultime notizie sembrano più
pessimistiche, nel senso che la struttura non solo non viene
utilizzata oggi, ma non la si potrebbe neppure utilizzare in futuro
come terminal bus, per la presenza di vincoli praticamente
insuperabili insuperabili.
Con questa interpellanza vorrei avere alcuni chiarimenti su come
stanno esattamente le cose, vorrei sapere qual è la situazione in
questo momento, che prospettive ci sono per l'utilizzo del
terminal-bus e cosa intende fare la Giunta regionale.
Presidente
Ha chiesto la parola l'Assessore ai
lavori pubblici, Vallet.
Vallet (UV)
Comincio col rispondere nell'ordine
alle prime tre domande dell'interrogazione che chiedono risposte
precise.
Gli estremi dei provvedimenti regionali: delibera di Giunta n.
3921 in data 17 giugno 1983, ratificata dal Consiglio, per la parte
interrata; delibera di Giunta n. 2793 in data 25 marzo 1988, per il
progetto delle parti emergenti; delibera di Giunta n. 5248 in data
2 giugno 1989, anch'essa ratificata dal Consiglio, per
l'approvazione del terminal-bus.
A tutt'oggi i costi sostenuti per realizzare le opere ammontano
a lire 10.032.477.000, mentre quelli previsti per la definitiva
messa in funzione della struttura ammontano a circa 60 milioni di
lire.
Per l'utilizzazione resta ancora da attuare l'impianto
semaforizzazione e di segnaletica, che ha ottenuto solo alla fine
di gennaio l'autorizzazione da parte del Comune di Aosta. Questi
lavori devono essere eseguiti dall'impresa che ha costruito il
terminal, perché erano già previsti nell'appalto dei lavori.
Restano ancora da rimuovere le fioriere, come richiesto dalla
Sovrintendenza quando ha autorizzato la realizzazione del terminal
nella parte emergente.
Questi lavori verranno eseguiti nel corrente mese di marzo e
quindi entro la fine di marzo dovrebbero concludersi tutti i
lavori.
Per mettere in funzione il terminal occorrerà avere il nulla
osta degli Uffici della motorizzazione civile, che dovranno
sottoporre a collaudo i lavori di segnaletica e
semaforizzazione.
In merito all'ultima domanda, posso solo dire che ci si deve
attivare per mettere quell'opera in funzione nel più breve tempo
possibile.
Presidente
Ha chiesto la parola il Consigliere
Riccarand.
Riccarand (VA) Prendo atto della risposta dell'Assessore.
Tuttavia, non ho ben capito come stanno esattamente le cose sul
punto decisivo dell'autorizzazione della Motorizzazione Civile.
Anche se la stessa si dovrà esprimere solo a conclusione dei
lavori, sarebbe interessante sapere se sostanzialmente c'è la sua
disponibilità a dare il nulla osta o se, invece, propende per un
giudizio negativo sulla possibilità di utilizzare questo
terminal.
Credo, comunque, che nella discussione della mozione ritorneremo
su questo aspetto.
