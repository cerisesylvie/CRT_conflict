Classificazione
AGRICOLTURA
UNIONE EUROPEA E RAPPORTI INTERNAZIONALI



Oggetto del Consiglio n. 745 del 24 settembre 2009 - Resoconto
OGGETTO N. 745/XIII - Relazione dell'Assessore
all'agricoltura e risorse naturali in merito alla risoluzione
sull'agricoltura di montagna, firmata a Krün (Germania) il 10
luglio 2009 dai rappresentanti di diverse Regioni dell'arco
alpino.
Relazione
L'Assessore all'agricoltura e risorse naturali, Giuseppe
Isabellon, ha partecipato, in data 9 e 10 luglio 2009, a Krün nel
circondario di Garmisch-Partenkirchen in Baviera, al secondo forum
sull'agricoltura di montagna, durante il quale è stato consegnato
alla Commissaria europea per l'agricoltura, Mariann Fischer Boel,
un documento contenente richieste precise per migliorare le
condizioni economiche e operative delle aziende agricole operanti
in zone di montagna.
Il sopracitato documento ha assunto la veste di risoluzione
sull'agricoltura di montagna ed è stato firmato dal competente
Assessore delle seguenti Regioni dell'arco alpino: Land Tirolo,
Land Voralberg, Stato Libero di Baviera, Provincia Autonoma di
Trento, Provincia Autonoma di Bolzano, Regione Autonoma Valle
d'Aosta e Regione Autonoma Friuli Venezia Giulia.
In occasione del primo forum sull'agricoltura di montagna,
svoltosi a Bruxelles, in data 31 marzo 2009, la Commissaria europea
Fischer aveva invitato i rappresentanti dell'arco alpino a
presentare in un secondo incontro proposte concrete su cui
lavorare.
Nel corso degli ultimi mesi i rappresentanti delle sette
Regioni dell'arco alpino hanno lavorato alla predisposizione di un
documento unitario e condiviso, che consta, in primo luogo, di un
preambolo nel quale vengono evidenziati l'importante ruolo svolto
dall'agricoltura di montagna e i principali limiti cui essa è
sottoposta. Seguono una serie di considerazioni iniziali collegate
alle successive richieste, presentate con riferimento al primo e
secondo pilastro della PAC (pagamenti diretti e sostegno allo
sviluppo rurale) e ulteriori misure ritenute necessarie al fine di
creare le condizioni per il mantenimento di un'agricoltura di
montagna vitale anche successivamente al 2013 e in vista della
futura programmazione comunitaria in materia di politica agricola
comune.
Tra le proposte più significative relative al primo pilastro,
è stata richiesta una sua sostanziale prosecuzione anche dopo il
2013 con finanziamento al 100 percento con fondi dell'Unione
europea, l'introduzione ex novo di un premio per ruminanti, con
particolare attenzione rivolta all'allevamento di vacche da latte e
possibilità di adeguamento regionale, e un'integrazione al premio
unico per le aziende agricole a conduzione familiare.
Per quanto concerne il sostegno allo sviluppo rurale (secondo
pilastro della PAC) si è ritenuto fondamentale richiedere un
aumento dei limiti superiori dell'indennità compensativa e
finanziamenti specifici per le zone montane con percentuali più
alte di quelle attualmente ammissibili. Inoltre, è stato chiesto di
consentire l'erogazione di aiuti a copertura dei costi di trasporto
dei prodotti agricoli, unitamente ad un innalzamento dei limiti
superiori di premio e una maggiore flessibilità dei pagamenti
agroambientali.
Infine, tra le ulteriori misure necessarie, è stato proposto
l'innalzamento dell'attuale limite massimo per l'applicazione del
de minimis in agricoltura dai 7.500 euro ad una nuova soglia di
almeno 50.000 euro ad azienda, con conseguente innalzamento dei
plafond nazionali e di quelli regionali, nonché la creazione di
regole semplici e chiare per quanto riguarda i sistemi di
protezione dell'origine, di certificazione e di etichettatura dei
prodotti dell'agricoltura di montagna, così come una sensibile
riduzione dell'onere amministrativo gravante sulle aziende agricole
in relazione a registrazioni e conservazione di documenti.
Le richieste contenute nella risoluzione rappresentano
importanti obiettivi comuni con riferimento al prossimo periodo di
programmazione; proseguiranno pertanto i contatti e la
collaborazione con le Regioni dell'arco alpino coinvolte, in vista
del raggiungimento degli stessi, dell'organizzazione di ulteriori
riunioni e iniziative e dell'allargamento della composizione del
gruppo di lavoro a funzionari e rappresentanti politici dei
territori montani francesi.
Allegati
(omissis)
Président -
La parole à l'Assesseur à l'agriculture et
aux ressources naturelles, Isabellon.
Isabellon (UV) -
Grazie, Presidente. Come già anticipato
nel corso del dibattito su una precedente interpellanza, noi ci
troviamo, in questa fase, a lavorare sulle criticità e sui problemi
contingenti, sul PSR in corso 2007-2013, ma non dobbiamo
dimenticare - come diceva prima il Presidente sulla questione del
casinò - di guardarsi intorno e cercare di impostare le cose per la
prossima programmazione.
Nell'ambito di questo obiettivo sicuramente un'opportunità molto
interessante si è presentata nel corso di quest'anno a partire dal
mese di marzo, con un'apertura di collaborazione fra le regioni
alpine e precisamente, a marzo 2009, è stato organizzato un Forum
dell'agricoltura di montagna delle regioni tedesche, fra cui Trento
e Bolzano come province, il Tirolo, Vorarberg e Baviera, presso gli
uffici comunitari un incontro con il Commissario Fischer Boel. Da
lì c'è stata un'apertura specifica alle altre regioni alpine e, per
quel che ci riguarda, abbiamo avuto da subito un rapporto di
collaborazione con Bolzano, con l'Assessore Berger e il
coordinatore Parzeller, e a noi si è aggiunto il Friuli e altre
regioni ancora sono state contattate, in particolare le regioni
francesi. A seguire sono stati organizzati una serie di incontri
tecnici e, nel mese di giugno, abbiamo avuto un incontro a San
Michele all'Adige per la firma di un documento, da portare
all'attenzione della Commissaria europea in occasione di un Forum a
Garmisch, a cui abbiamo partecipato assieme ad altre regioni
interessate: Baviera, Friuli Venezia Giulia, Slovenia, Alto Adige,
Tirolo, Valle d'Aosta, Trentino, Vorarberg. Questa risoluzione, che
è stata approvata in quella sede e firmata dai rappresentanti di
queste regioni l'avete agli atti.
Credo che sia molto importante esaminare alcuni passaggi di
questa relazione; ve li cito velocemente, perché siamo in chiusura
del Consiglio, comunque avrete modo di leggerla e il documento è un
documento di base per la prossima programmazione, come dicevo.
Tra le proposte più significative relative al primo pilastro, è
stata richiesta una prosecuzione, anche dopo il 2013, con
finanziamento al 100 percento con fondi dell'Unione europea, e
quello che è importantissimo l'introduzione
ex novo
di un
premio per ruminanti, in quanto si è concordato sul fatto che la
presenza dell'allevamento soprattutto nelle zone di montagna sia
molto importante per la salvaguardia dell'ambiente e la prevenzione
dei dissesti ambientali; un sostegno allo sviluppo rurale, un
aumento dei limiti superiori dell'indennità compensativa e
soprattutto aiuti a copertura dei costi di trasporto dei prodotti
agricoli, problema annoso che in Valle d'Aosta è stato sovente
oggetto di richiesta da parte degli agricoltori e degli operatori,
che è quello in particolare del trasporto del latte ai caseifici.
Una richiesta importante è quella sull'aumento del
de
minimis
in agricoltura, che dai 7.500 euro potrebbe, secondo
questa proposta, passare a 50.000 euro ad azienda; poi la creazione
di regole semplici e chiare per quanto riguarda i sistemi di
protezione dell'origine, di certificazione e di etichettatura e
soprattutto una riduzione degli oneri amministrativi gravante sulle
aziende agricole in relazione a registrazioni e conservazione di
documenti.
Le richieste contenute nella risoluzione rappresentano
importanti obiettivi comuni con riferimento al prossimo periodo di
programmazione, che - ripeto - inizierà nei primi mesi del 2010;
quindi il fatto di avere questo rapporto di collaborazione è
importantissimo per avere una forza contrattuale maggiore.
Proseguiranno i contatti e la collaborazione con le regioni
dell'arco alpino coinvolte, in vista del raggiungimento degli
stessi, dell'organizzazione di ulteriori riunioni e iniziative e
dell'allargamento della composizione del gruppo di lavoro a
funzionari e rappresentanti politici dei territori montani
francesi. Ad agosto 2009 c'è stato un incontro a Bruxelles
dell'Assessore all'agricoltura della Provincia di Bolzano Hans
Berger con Loris Hoffman, il referente della Commissione europea,
che ha esaminato le richieste contenute nella risoluzione ed è in
previsione un convegno finale sull'agricoltura di montagna in
Austria, con la partecipazione della Commissaria europea per
concludere il lavoro svolto nel corso del 2009, questo a fine 2009.
Questo è l'obiettivo conclusivo. Credo che questo sia un passaggio
importante in proiezione della prossima programmazione.
Voglio solo ricordare che guardarsi intorno è importantissimo.
Oggi si parlava di difficoltà nella gestione della situazione
attuale, ricordo solo che a volte ci sono delle criticità, ad
esempio quelle sulla gestione dei pagamenti legati alle superficie,
che non sono una prerogativa della Valle d'Aosta, ma l'applicazione
di certe regole comporta degli interventi da parte delle
amministrazioni interessate che siano di supporto e di attenzione
agli agricoltori. Ricordo una cosa per tutte. Non ho l'abitudine di
menare il can per l'aia
e di non affrontare le cose per quel
che sono, però una sola cosa voglio citare ed è una notizia di
ieri. Quest'anno, consci delle difficoltà per quel che riguardava
la necessità di anticipazioni per il 2008, a prescindere dalla
risoluzione delle problematiche, avevamo impegnato all'inizio di
quest'anno una considerevole risorsa per queste anticipazioni, che
sono state fatte nei primi mesi dell'anno, quindi circa il 65
percento di anticipazione sulle spettanze. La notizia di ieri è che
Coldiretti Piemonte ha fatto un comunicato stampa, rendendo nota di
aver chiesto formalmente all'organismo pagatore del Piemonte,
ARTEA, l'erogazione degli anticipi del 2008. Per dire che certe
problematiche non sono sicuramente delle problematiche solo
riguardanti la nostra Regione. Evidentemente i problemi che abbiamo
noi dobbiamo risolverceli, sia per quel che riguarda la situazione
attuale, sia in previsione della prossima programmazione.
Grazie.
Président -
La parole au Conseiller Prola.
Prola (UV) -
Merci.
Devo subito dire che sono estremamente soddisfatto nel vedere
che per la prima volta viene presentato un documento comune sulla
montagna da parte di tutti i governi regionali delle regioni
dell'Arco alpino. Questo documento ha sicuramente una valenza
politica importante e, dopo vari tentativi perseguiti nel corso
degli anni per arrivare ad avere percorsi comuni, oggi vediamo
nascere questa comunione di intenti per cercare di sensibilizzare
l'Unione europea sulle problematiche dei territori di montagna.
Unione europea che, nel corso degli anni e fin dal 1990, ha attuato
varie riforme nella politica agricola comunitaria, senza riuscire a
restituire alla montagna un vero ruolo produttivo. I territori
montani che, vista la scarsa rappresentanza politica, vedono
diminuire la loro forza contrattuale, non riescono a rispondere
alle istanze degli operatori del territorio e vedono innescare un
circolo vizioso che ne determina, attraverso la marginalizzazione
economica causata anche dall'insufficiente sostegno, l'ulteriore
decadimento.
La nostra Regione è stata comunque molto attenta alla sorte di
questo settore, dove è stata attuata la via sicuramente positiva
della valorizzazione dei prodotti locali, attraverso una politica
di marchi, e dove si sono attivate, nel corso degli anni, adeguate
misure di sostegno e, nella fase di applicazione regionale delle
varie normative, regolamenti e orientamenti comunitari, di
adattarle con notevole difficoltà alla situazione territoriale.
È facilmente dimostrabile che la nostra situazione della
montagna è ben diversa dalla condizione generale dei territori
montani, confermando il percorso positivo che abbiamo fatto, ma si
evidenzia un elemento fondamentale: che gli obiettivi di tutela
siano perseguibili dedicando la necessaria attenzione alle esigenze
tecniche ed operative degli agricoltori e soprattutto assegnando
agli addetti del settore la quantità di risorse sufficienti a
controbilanciare gli effetti della concorrenza per certi versi
quasi sleale, esercitata dalle aree più favorite. Comunque il fatto
che utilizziamo risorse locali è indicativo dell'insufficienza di
fondo delle risorse assegnate a questi scopi dai livelli di
programmazione superiori.
Con l'avvio dei due nuovi cicli di programmazione strutturale
2000-2006, 2007-2013, il processo di uniformazione degli interventi
imposto a livello comunitario ha rapidamente smantellato nel nome
della libera concorrenza il dispositivo di tutela che avevamo
eretto a difesa dei nostri agricoltori, quindi in conseguenza dei
nostri territori. Questo fatto presenta alcuni aspetti positivi:
elimina, in alcuni casi, situazioni di ingiustificato privilegio a
volte accumulatesi nel tempo, però vi è il fondato timore che
l'applicazione rigida di norme generali che non tengono in debito
conto la specificità dei soggetti a cui sono applicate, possa
distruggere quello che rimane delle montagne dell'Arco alpino.
L'orientamento produttivo attuale vede, infatti, la funzione
produttiva della montagna confinata in spazi sempre più ridotti; al
suo posto emerge sempre più la salvaguardia ambientale, che non può
essere l'unica funzione. Il pericolo che si corre, non proteggendo
sufficientemente l'esercizio della funzione produttiva generale
delle aree di montagna, è quello di vedere trasformare ed
abbandonare gradualmente il territorio, soprattutto nelle aree, in
determinati luoghi o fasce altimetriche dove le condizioni sono
estremamente difficili e vedere, per la parte restante, un luogo
simile quasi ad un'area protetta dove l'agricoltura ha una funzione
di mantenimento territoriale e la produzione, legata alla presenza
di prodotti di nicchia, che sicuramente hanno una valenza economica
importante, ma esclusiva per pochi.
Questo documento è il primo tentativo politico comune ai
territori alpini di fermare questo processo. L'introduzione offre
alcuni elementi di riflessione ricavati dall'osservazione e dalle
risultanze dell'oggettiva realtà; vengono evidenziati i numerosi
caratteri essenziali che stanno alla base del ruolo svolto
dall'agricoltura di montagna e i limiti ambientali, culturali,
economici cui viene sottoposta; vengono poi esplicitate alcune
richieste fondamentali sia sul primo che sul secondo pilastro, che
ritengo fondamentale per la sopravvivenza dell'agricoltura montana
stessa.
Mi soffermo solo su alcuni aspetti che ritengo importanti della
risoluzione.
Nel primo pilastro l'introduzione di un premio
ex novo
per ruminanti, con possibilità di adeguamento regionale, ci offre
la possibilità di compensare adeguatamente le aziende che lavorano
bene, che forniscono prodotti di qualità, che applicano le
innovazioni che derivano dalla ricerca applicata e possono
rispondere adeguatamente alle sollecitazioni provenienti dal
mercato e dai consumatori. Ugualmente importante è l'integrazione
del premio unico, con l'orientamento principale dell'incentivo
sull'impiego della mano d'opera, in quanto conosciamo come sono
organizzate le nostre aziende sia di piano che di alpeggio.
Nel secondo pilastro essenziali sono i finanziamenti specifici
con percentuali più elevate per le piccole aziende, per gli
investimenti di importo modesto: attrezzature, meccanizzazione per
migliorare le condizioni, la sicurezza del lavoro e il benessere
animale, che altrimenti per le loro dimensioni non potrebbero
giustificare gli investimenti stessi. Sull'indennità compensativa
già all'epoca della prima stesura e discussione del PSR 2000-2006
avevamo presentato un articolato studio dell'Istituto nazionale di
economia agraria sull'equo indennizzo delle aziende agricole nelle
zone montane, dove veniva ampiamente dimostrato che l'indennità
compensativa assegnata all'azienda valdostana, pur essendo la più
alta d'Europa, era sottostimata ed era necessaria un'integrazione
soprattutto nel caso della zootecnia bovina da latte ed era
fortemente consigliabile nel caso della viti-frutticoltura.
L'ipotesi suffragata e ampiamente dimostrata dai dati e dallo
studio in questione, non fu accolta nella prima programmazione,
tanto meno nella seconda; quindi sono assolutamente concorde nel
richiedere di elevare i limiti superiori.
Altro aspetto da evidenziare è l'eccessivo carico burocratico al
quale tutte le misure sono sottoposte. Per finire, vorrei
sottolineare anche le eccessive restrizioni di qualsiasi natura,
siano essere tecniche, economiche e sanitarie, alle quali sono
sottoposte le forme tradizionali di produzione, coltivazione e
allevamento.
In conclusione, dovremmo arrivare ad ottenere dall'Unione
europea che la politica agricola comunitaria di montagna venga
inserita in una strategia complessiva di sviluppo sostenibile, che
metta sullo stesso piano sia la funzione di protezione ambientale e
il suo ruolo con lo sviluppo rurale, ma anche la funzione economica
delle aziende. Questa strategia richiede un'impostazione
interregionale transfrontaliera e necessita di misure economiche e
sociali di accompagnamento, affinché la sopravvivenza delle nostre
aziende e dei nostri agricoltori non sia messa in pericolo
dall'applicazione rigida di criteri, numeri, coefficienti,
indicatori puramente ed esclusivamente economici in nome della
libera concorrenza. Quindi un plauso all'Assessore per questa
fondamentale iniziativa e questo primo importante risultato.
Président -
La parole au Conseiller Donzel.
Donzel (PD) -
C'è il momento della critica
dell'interpellanza, e questo è stato ieri.
Oggi, di fronte a questa relazione, effettivamente le riconosco,
Assessore, di averci portato un documento di estrema importanza in
cui pienamente ci riconosciamo, intanto per una considerazione
politica generale. Più volte, anche su questioni che non erano
specifiche dell'agricoltura, abbiamo sollecitato l'Amministrazione
regionale a non agire isolata, ma a costruire dei percorsi insieme
ad altre regioni che abbiano delle caratteristiche similari alle
nostre, per essere più forti ed incisivi, sia nei confronti dello
Stato nazionale, sia nei confronti dell'Europa; quindi, nella veste
di "Ministro degli esteri della Valle d'Aosta", le faccio i
complimenti per questo risultato, che giudico molto importante, che
più volte avevamo sollecitato. Importante, perché è un incontro che
va sul tema della montagna, all'interno del quale noi abbiamo più
volte sollecitato che bisogna avere anche atteggiamenti che siano
il più possibile non confinati nella nostra Regione, ma che
riescano anche a mettere insieme realtà e rappresentanze politiche
di tipo diverso, cioè che ci sia una trasversalità politica che
possa consentire di vincere delle battaglie sulla questione della
montagna. Le firme di queste regioni dimostrano che questa
trasversalità politica su contenuti concreti è possibile
trovarla.
Nel merito, proprio perché l'interpellanza di ieri aveva
sollecitato la presa di coscienza... era anche rivolta non solo
all'interno, ma all'esterno della Regione... a sottolineare
l'importanza e il ruolo dell'indennità compensativa, il fatto di
veder riconosciuto in un documento quello che ieri abbiamo
sostenuto non può che rallegrarci. Non può che rallegrarci il fatto
che nella nostra interpellanza di ieri dicevamo che non erano
sufficienti le misure messe in campo adesso, ma ne servivano di
aggiuntive; il fatto di ritrovare in questo documento queste misure
aggiuntive vuol dire che non stavamo farneticando. Insieme c'era un
dialogo, una sollecitazione e noi troviamo quindi, in questo
documento, la possibilità di incrementare questa indennità
compensativa che - come ha bene detto il Consigliere Prola - è una
misura indispensabile per creare condizioni con almeno il tentativo
di metterci a livello di altre aziende e di altre realtà.
L'indennità compensativa deve quindi uscire dalla logica di un
contributo aggiuntivo dato alle aziende, ma deve essere
assolutamente percepita come la base di partenza necessaria perché
le aziende possano operare. Mi sembra che questo documento abbia in
pieno questa filosofia, così come ritengo assolutamente importante
quello dell'introduzione
ex novo
di un premio che vada in
particolare a riconoscere l'allevamento di vacche da latte in
situazione di territori di montagna, perché è la strada per poter
tutelare non solo la nostra esperienza economica che caratterizza
la tradizione dell'allevamento in Valle d'Aosta, ma è proprio la
possibilità di mantenere una nostra tradizione culturale: quella
dell'insediamento e dello spostamento dei nostri capi di bestiame
dal fondovalle negli alpeggi. Quindi anche questa è una misura
estremamente significativa, come quella dell'innalzamento del
limite del
de minimis
.
Ci rendiamo conto che questo è un documento, non è una realtà,
però questo davvero è un passo fondamentale per percorrere quella
strada che immagino non sarà facile, né semplice, nei meandri delle
Commissioni e del Parlamento europeo per ottenere questi
riconoscimenti. Per quanto riguarda il Partito Democratico, terremo
fede agli impegni che abbiamo preso in modo informale questa estate
attraverso i nostri Parlamentari e comunicheremo ufficialmente
questa relazione ai nostri Parlamentari del Partito Democratico in
Europa, perché possano, per quanto loro compete, sostenere queste
iniziative.
Président -
La parole au Conseiller Giuseppe Cerise.
Cerise G. (VdAV-R) -
Merci, M. le Président.
Il mese di aprile avevamo presentato un'interpellanza per
sollecitare l'attenzione riguardo alle politiche comunitarie a
sostegno dell'agricoltura di montagna. Interpellanza che prendeva
spunto dai risultati del Forum di Bruxelles del mese di marzo, che
aveva visto, quale capofila della sensibilizzazione sui problemi di
questo settore importante della nostra economia, l'Assessore
dell'agricoltura della Provincia di Bolzano, Berger. Forum che
aveva registrato la partecipazione in quell'occasione di solamente
alcune regioni dell'Arco alpino - lo ha ricordato bene l'Assessore
Isabellon - sostanzialmente le zone dell'Arco alpino di lingua
tedesca: la Provincia di Bolzano, Trento, Tirolo, Voralberg e
Baviera. Incontro comunque significativo, perché per la prima volta
la Commissaria Fischer ha dimostrato la disponibilità di rivisitare
le proprie convinzioni riguardo all'agricoltura di montagna, che
aveva fino a quel momento considerato alla stregua di qualsiasi
altro settore. Non è presente il collega Caveri, ma potrebbe dirne
molto al riguardo. In quell'occasione si era spinta, al di là di
tutta una serie di considerazioni, a prevedere - nella sua ipotesi
di programmazione per il periodo 2013-2018, un concreto sostegno a
livello europeo - in questa proposta uno specifico asse riservato
all'agricoltura di montagna. Era veramente una svolta epocale per
come concepiva questo settore qua, dicevo prima; da sostenere, ma
non unicamente con risorse finanziarie, anche con un proprio ambito
di manovra, nonché agevolazioni ad hoc sotto il profilo burocratico
per chi opera in quelle zone.
La Commissaria aveva, in quell'occasione - annunciando il
secondo Forum dedicato ai problemi del settore, che si sarebbe
tenuto giustamente a
Krün,
Garmisch, come diceva
l'Assessore, in Germania, nel mese di luglio - chiesto ai
rappresentati delle regioni dell'Arco alpino di fornire delle
proposte concrete su cui lavorare. Avevamo ritenuto, come dicevo,
significativa questa inversione di tendenza della Commissaria e la
nostra interpellanza al momento aveva lo spirito di sollecitare la
presenza dell'Assessore a quell'incontro e ad registrare un ruolo
attivo. Ci rallegriamo che la nostra sollecitazione sia stata
accolta, l'Assessore era infatti presente; siamo convinti che al di
là della presenza fisica che sicuramente non sarà passata
inosservata (perché abbiamo la stessa stazza), più o meno si sia
anche connotata nella sfera dei protagonisti.
Credo che udendo la relazione che condividiamo, e leggendo il
documento alla predisposizione del quale l'Assessore ha
partecipato, non abbiamo alcuna ragione di dubitare di un suo ruolo
di primo piano. Di conseguenza, mi associo a quanto detto dal
collega Prola e dal collega Donzel, che sono intervenuti prima, del
fatto che l'Assessore sia stato presente e che abbia portato anche
il pensiero e le problematiche della nostra Regione, avendo
partecipato - credo - alla stesura del documento, sul quale non
entrerò nel merito perché penso che la risoluzione che è stata
approvata sia condivisibile.
Gradiremmo invece che l'Assessore, nella replica, ci chiarisse
alcuni aspetti che riteniamo non marginali.
Il primo è che registriamo l'assenza a questo Forum di una
significativa porzione del territorio montano dell'Arco alpino (mi
riferisco al Forum di Garmisch): Piemonte, Lombardia, Liguria,
Rhône-Alpes, Provence-Alpes-Côte d'Azur; praticamente, a parte la
Valle d'Aosta, tutto il territorio montano dell'Euroregione. Mi
pare un'assenza significativa... vorremmo sapere le ragioni di
questa assenza: cosa si è fatto o non si è fatto per coinvolgerli,
per dare maggiore peso contrattuale affinché la risoluzione che
condividiamo non resti semplicemente una bella dichiarazione di
principio, ma si possa concretizzare anche nei contenuti.
Considerato che le proposte della Fischer per il periodo di
programmazione 2013-2018 prevedrebbero delle semplificazioni
burocratiche che poi, se ragioniamo, sostanzialmente si possono
tradurre in un risparmio tutt'altro che insignificante per le
aziende, specialmente in questo periodo di particolare sofferenza
del settore, avevamo, in merito nella nostra interpellanza di
aprile, proposto di richiedere nell'incontro di
Krün...
Président
- ...collègues, si vous plaît...
...
l'anticipazione di questa... già da subito, in quanto la
stessa non comporta impegno di risorse finanziarie aggiuntive.
Vorremmo sapere dall'Assessore se questo è stato ipotizzato o meno.
Riterremmo inoltre opportuno per il futuro, in vista di
appuntamenti importanti come quello in oggetto, una confrontazione
e un confronto dell'Assessore con la commissione consiliare
competente che potrebbe - almeno speriamo - avere un ruolo
propositivo, come pure crediamo che possano giocare un ruolo
positivo tutte le associazioni di categoria, come avevamo già
evidenziato nell'interpellanza di aprile.
La ringrazio comunque, Assessore, per aver voluto cogliere
la nostra sollecitazione a questa partecipazione attiva in questo
momento importante.
Président -
La parole à l'Assesseur à l'agriculture et
aux ressources naturelles, Isabellon.
Isabellon (UV) -
Per una replica e per fornire alcuni
elementi in più.
Per quel che riguarda la predisposizione del documento, cito
solo i passaggi della partecipazione ai lavori. Noi, il 27 aprile
2009, avevamo inviato una nota contenente le linee strategiche da
esaminare e condividere con i rappresentanti delle regioni in vista
dei successivi incontri tecnici, perché ogni regione forniva una
documentazione sulla base delle esperienze di ogni singola realtà.
Il 30 aprile 2009 tutto questo è stato condensato in una riunione
tecnica a Bregenz ed è stato redatto dal gruppo di lavoro, a cui
partecipavano dei nostri funzionari; di nuovo una riunione tecnica
a Monaco, l'8 giugno 2009, con la partecipazione di due nostri
funzionari del dipartimento agricoltura in cui ha preso corpo
questa risoluzione. Evidentemente c'è stata dai vari apporti una
condensazione delle varie proposte, quindi noi, all'interno della
risoluzione, ritroviamo molti aspetti peculiari della nostra
realtà, come è stato già ricordato in precedenza da chi è
intervenuto e ha esaminato il documento. Poi il 30 giugno 2009
nell'incontro sia tecnico che politico a San Michele all'Adige si è
fatto l'esame finale e la firma di un documento-risoluzione che poi
è stato portato a Garmisch; quindi c'è stato tutto un percorso di
lavoro per arrivare a questo.
In merito al coinvolgimento di altre regioni, a Garmisch era
presente anche un rappresentante delle regioni svizzere e quelli
che sono in corso sono contatti con le regioni montane della
Francia. Per quel che riguarda invece le altre regioni italiane, le
difficoltà sono maggiori, perché qui, guarda caso, troviamo le
Regioni a Statuto speciale: Friuli, Trento, Bolzano, le due
Province e la Valle d'Aosta. Purtroppo nelle altre regioni la
realtà montagna è molto più marginale, sia nelle attenzioni che
nelle prospettive. Questo non vuol dire che non ci sia un
coinvolgimento, ma non c'è la stessa sensibilità. L'obiettivo,
visto che l'Assessore Berger è anche Vicepresidente della
Commissione politiche agricole, l'obiettivo, anche in quella sede,
è di trovare un coinvolgimento per la realtà di montagna, ma
sappiamo benissimo qual è la realtà anche delle zone di montagna,
basta andare nel vicino Piemonte, dove le vallate del Piemonte a
volte lamentano una disattenzione e a volte fanno anche qualche
confronto con la Valle d'Aosta. Non a caso ci sono certe iniziative
che guardano alla Valle d'Aosta nelle valli più vicine a noi;
quindi c'è tutto un percorso anche di tipo storico, che porta ad
avere una situazione che è quella che è. In ogni caso c'è
un'evoluzione anche in questa direzione e noi abbiamo anche la
possibilità di fare delle azioni soprattutto nei confronti delle
regioni francesi. Con l'Assessore Berger di questo abbiamo parlato
recentemente.
In merito al coinvolgimento della commissione consiliare, sono
perfettamente d'accordo. Le associazioni sono state coinvolte in
questa predisposizione di documenti, perché c'è una stretta
collaborazione con le associazioni, in particolare con
l'associazione agricoltori e i rappresentanti degli agricoltori, ma
anche con l'AREV per quel che riguarda gli aspetti della zootecnia.
Sulla commissione consiliare sono perfettamente d'accordo e mi
impegno a proseguire per arrivare ai successivi passaggi e avere la
predisposizione del documento, che poi dovrà essere la base di
contrattazione all'inizio del prossimo anno per quel che riguarda
la nuova programmazione, a coinvolgere pienamente la commissione
consiliare, sia per fornire i documenti che non sono tutti
contenuti qui dentro nella risoluzione, ma sono anche le nostre
proposte che si possono comunque ripresentare e integrare con le
proposte dei consiglieri, dei gruppi consiliari e dei commissari
della commissione, ma anche per valutare eventuali altre
iniziative; quindi questo mi impegno a farlo.
Président -
Le Conseil prend acte.
Il Consiglio
prende atto della relazione dell'Assessore all'Agricoltura e
risorse naturali in merito alla risoluzione sull'agricoltura di
montagna firmata dai rappresentanti di diverse regioni dell'arco
alpino.
