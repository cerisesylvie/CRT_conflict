Classificazione
LAVORO
Politica del lavoro



Oggetto del Consiglio n. 1034 del 24 ottobre 2019 - Resoconto
OGGETTO N. 1034/XV - Interpellanza: "Problematiche per lo
svolgimento dell'incontro denominato Job Training Days nella sede
dell'istituzione scolastica di istruzione liceale, tecnica e
professionale di Verrès".
Rini (Presidente) -
Punto n. 49 all'ordine del giorno. La
parola al collega Manfrin per l'illustrazione.
Manfrin (LEGA VDA) -
Questa interpellanza nasce da una
richiesta - che definirei decisamente fantasiosa - che è stata
formulata da tantissime aziende dal dipartimento politiche del
lavoro e della formazione. Come sapete, e come è stato indicato
nella premessa di questa iniziativa, nelle giornate del 7, 8 e 9
ottobre si è svolto un incontro denominato Job Training Days a
Verrès. Questo è l'evento annuale del programma operativo
investimenti in favore della crescita e dell'occupazione 2014/2020
che va a valere sul Fondo sociale europeo; è quindi un evento di
assoluto rilievo e prestigio, addirittura finanziato - come ho
appena detto - da fondi europei.
Questo evento assolutamente positivo si è svolto nella sede
dell'istituzione scolastica di istruzione liceale, tecnica e
professionale di Verrès, ma da qui si originò propri problemi.
Tutte le aziende che partecipano a questo evento infatti hanno
ricevuto una
mail
molto strana che vado a leggervi:
"
Buongiorno a tutti, a seguito di alcune richieste da parte dei
singoli soggetti che parteciperanno alla giornata dell'8 ottobre,
abbiamo effettuato approfondimenti in relazione al posizionamento
degli estintori. Poiché non è possibile utilizzare quelli presenti
nell'istituzione scolastica che servono alla scuola e alle sue
attività istituzionali, nel trasportare gli estintori presenti
presso le vostre rispettive sedi, non potendo noi come
amministrazione procedere ora ad un noleggio, in quanto le
procedure amministrative da adottare sono eccessivamente lunghe e
complesse per la pubblica amministrazione, vi chiederei di
noleggiarne uno ciascuno. Su Internet abbiamo appurato che i costi
di noleggio sono molto contenuti
". Sostanzialmente, quindi, si
chiede alle aziende che partecipano ad un incontro di valenza
internazionale - sicuramente regionale, ma finanziato da fondi
europei - di portarsi l'estintore da casa. L'ho trovato un po'
curioso, se non fosse appunto che tutto questo è legato ad un
evento riguardante il lavoro e, in secondo luogo, che ci si trova
all'interno dell'istituto scolastico.
Mi sono pertanto chiesto: ma è possibile che questa struttura
non abbia degli estintori da mettere a disposizione? E come è
possibile che un evento di questa portata non riesca ad organizzare
e ad organizzarsi per tempo e fare i debiti controlli per questa
struttura, in maniera da potersi organizzare? E ancora: come mai è
possibile chiedere alle aziende di portarsi l'estintore da casa e
di quanti estintori c'è bisogno, visto che è stato chiesto a tutte
le aziende? Ci sono decine di aziende che si dovevano portare un
estintore all'interno della struttura scolastica. Non so se ci si
attendesse catastrofi di proporzioni bibliche.
Vede, la cosa curiosa è che il giorno successivo alla
presentazione di questa iniziativa - era già in programma lo scorso
Consiglio, ma poi non è stata discussa -, incredibilmente nel
pomeriggio i tanti sospirati estintori sono saltati fuori ed è
stato precipitosamente detto alle aziende di non portare nulla
perché ci si era organizzati diversamente. È stata una coincidenza
fortunata. Sono quindi lieto che si sia risolto il tutto senza
nemmeno dover discutere l'iniziativa su questo problema degli
estintori e mi complimento con l'Assessorato di riferimento per la
celerità di questo intervento. A questo punto vi chiedo,
aggiornando un pochino le mie richieste: quali siano le criticità
rilevate; quali siano le motivazioni che non hanno permesso di
ovviare subito all'inconveniente e se vi sia l'intenzione, per il
futuro, di operare una verifica per evitare il ripetersi di tali
disguidi.
Presidente
-
La parola all'Assessore Bertschy per
la risposta.
Bertschy (AV) -
Se mi permette le leggo la risposta,
questa volta preferisco leggere correttamente tutto quello che mi è
stato indicato. Le dico però anche che ci è dispiaciuto.
L'obiettivo dell'organizzazione di questo evento all'interno della
scuola era assolutamente politico nel senso più ampio, era portare
il lavoro dentro un'istituzione, dentro un luogo di istruzione e
formazione, soprattutto in un territorio come quello della Bassa
Valle, che è un po' più abbandonato dalle istituzioni rispetto a
certi eventi, quindi la volontà era questa. Abbiamo creato qualche
disguido nell'organizzazione dei lavori, ma poi è stato
superato.
Punto n. 1, "
quali siano le criticità rilevate
": le sedi
delle istituzioni scolastiche sono progettate e gestite dal punto
di vista della prevenzione incendi in applicazione della specifica
normativa tecnica di settore, in particolare del DPCM del 26 agosto
1992, "Norme di prevenzione incendi per l'edilizia scolastica". La
dottrina dei presidi antincendio che tale decreto prevede per le
scuole è ovviamente ipotizzata in funzione delle varie destinazioni
d'uso. È facile immaginare che palestre e spazi vuoti, come la
Gallery che è una piazza interna alla struttura, abbiano un carico
di incendio praticamente nullo, mentre sono molto più significativi
altri spazi scolastici come laboratori, archivi e biblioteche.
Pertanto da questo punto di vista nessuna anomalia è riscontrabile.
La stessa norma soprarichiamata contempla il caso di manifestazioni
non scolastiche all'interno di strutture scolastiche. In questo
caso si applicano le norme di sicurezza per i locali di pubblico
spettacolo, a condizione che non si verifichi contemporaneità con
l'attività scolastica. Pertanto, oltre ad aver concordato con
l'istituzione scolastica spazi e orari opportuni, ci si è dovuti
attenere ad una diversa normativa di riferimento. Dovendo
modificare temporaneamente uno spazio con arredi, materiali,
attività e numero di persone diverso da quello scolastico, la
normativa ha previsto la realizzazione di un piano di gestione
dell'emergenza che prevedesse personale addetto a tale scopo,
modalità di gestione del pubblico, ivi compresi i presidi per la
gestione dell'emergenza. Quindi, anche in questo caso, non si
tratta di alcuna anomalia. Infine, nell'ambito della manifestazione
programmata, sono previsti degli
stand
di tipo fieristico
assegnati ad organizzazioni ed enti formativi allo scopo di far
conoscere i rispettivi percorsi formativi e le offerte di lavoro.
Si tratta di spazi pre-allestiti all'interno dei quali ogni ente ha
potuto ipotizzare in autonomia le attività che ha ritenuto
compatibili con le finalità della manifestazione. In ogni
situazione di questo tipo è di prassi che spetti al partecipante
completare l'allestimento dello spazio che gli viene assegnato.
All'ente organizzatore spetta la vigilanza e il controllo.
Punto n. 2, "
quali siano le motivazioni che non hanno
permesso di ovviare all'inconveniente
": a fronte delle
richieste di alcuni operatori economici di considerare lo spazio
assegnato come semplice partecipazione, si è ovviato
all'inconveniente imponendo al partecipante di allestire il proprio
stand con le stesse configurazioni di carico di incendio di una
palestra. Molti operatori hanno preferito invece correttamente
mantenere un loro allestimento personalizzato e di farsi carico
degli oneri di sicurezza.
Punto n. 3, "
se vi sia l'intenzione per il futuro di operare
una verifica per evitare il ripetersi di tali disguidi
": sì, ma
inteso in un senso più ampio, perché al di là della verifica
dovremo fare le valutazioni su come è andato l'evento, comprese
quelle logistiche. Evidentemente, nella misura in cui si chiede
agli enti e alle associazioni di partecipare, dobbiamo creare le
migliori condizioni affinché questa partecipazione non complichi
sicuramente l'attività e la collaborazione in atto tra l'altro su
diversi argomenti. Credo che ci sia scontrati con un po' di
burocrazia. Forse questa prima esperienza ha scontato anche un po'
di inesperienza nella gestione dell'evento, ma c'è stata comunque
la volontà di recuperare e, per il futuro, sicuramente si porrà
attenzione a questo tema.
Presidente
-
La parola al collega Manfrin per la
replica.
Manfrin (LEGA VDA)
-
Accolgo con positività le
motivazioni che sono state fornite dagli uffici all'Assessore e che
sono state lette in Aula.
Ci tengo a ribadire che l'evento è assolutamente positivo, però
ci tenevo ad evidenziare che è un po' curioso che si chieda alle
aziende di portarsi l'estintore da casa e poi, quando viene fatta
un'iniziativa consiliare - sicuramente sono due cose scollegate -
magicamente gli estintori saltano fuori e sono a disposizione. Ben
venga che si sia risolto il problema, però per il futuro accolgo il
suo impegno nell'evitare che tali vicende abbiano a ripetersi.
Presidente
-
Grazie, colleghi. Vista l'ora,
sospendiamo i lavori. La seduta riprenderà alle ore 15:30.
---
La seduta termina alle ore 12:57.
