Classificazione
ASSISTENZA SOCIALE
Disabili



Oggetto del Consiglio n. 2173 del 7 giugno 2016 - Resoconto
OGGETTO N. 2173/XIV - Interrogazione: "Conferma
dell'organizzazione dei soggiorni marini per le persone con
disabilità".
Viérin M. (Président) -
Point n° 12 de l'ordre du jour.
La parole au Président de la Région.
Rollandin (UV) -
Per quanto riguarda la prima domanda,
con delibera della Giunta n. 549 del 29 aprile scorso è stata
approvata la realizzazione mediante soggetto esterno di tre turni
di soggiorni estivi rivolti a persone con disabilità psicofisiche,
nel periodo compreso tra il 15 luglio e il 15 settembre 2016 per un
importo di 71.736 euro. Ai sensi del nuovo Codice degli appalti, il
20 maggio scorso è stato pubblicato l'avviso per l'individuazione
di operatori economici da invitare alla procedura per l'affido
della realizzazione di tre turni di soggiorni estivi, avviso
scaduto lunedì 6 giugno. Nei prossimi 10 giorni si provvederà
all'individuazione del soggetto che gestirà l'organizzazione del
servizio. Nel frattempo i servizi hanno provveduto ad informare,
tramite l'associazione dei familiari e gli operatori dei CEA, i
familiari, chiedendo loro di manifestare la volontà di partecipare
indicando la preferenza per uno dei tre turni, in modo tale da
avere già a disposizione per l'aggiudicatario finale un elenco di
interessati e accelerare le iscrizioni finali.
Per quanto riguarda la seconda domanda: "quante persone hanno
partecipato...", nel corso dell'ultimo anno di organizzazione dei
soggiorni, il 2014, precisando che i turni sono stati 5, hanno
partecipato 28 utenti, di cui 5 a 2 turni e 2 a 3 turni. Le quote
di contribuzione per l'anno 2014 sono state calcolate sulla base
delle seguenti fasce di IRSEE e la contribuzione a carico degli
utenti è stata la seguente: per la fascia IRSEE fino a 5 mila euro
la quota è stata zero; IRSEE da 5 a 9 mila 250 euro; IRSEE 9-15
mila 500 euro; IRSEE 15-24 mila quota di 875 euro; per la fascia
IRSEE 24-36 mila 1375 euro; 36-51 mila 2000 euro; fascia oltre i 51
mila 500 euro. Semmai poi le do la copia, perché la lettura diventa
difficile.
Il soggiorno estivo 2016 è rivolto a persone residenti in Valle
d'Aosta con disabilità psicofisiche di età compresa fra i 18 e i 64
anni compiuti. Il soggiorno è rivolto ad un numero massimo di 18
persone per ciascun turno e dovrà essere della durata di 15 giorni,
andata e ritorno compresi. Le quote di contribuzione a carico degli
utenti per la fruizione del soggiorno estivo per il 2016, in
funzione delle fasce ISEE sono le seguenti: fino a 12 mila euro 300
euro più IVA; dai 12 mila ai 27 mila 600 euro più IVA; dai 27 mila
ai 37 mila 900 euro più IVA; oltre i 37 mila 1388 euro più IVA.
Président -
La parole au Conseiller Bertin.
Bertin (ALPE) -
Qua il ritardo si accumula: dovevano già
partire i primi di giugno le iscrizioni, siamo lontani ancora da
partire. Il bando, che poi non è un bando, è scaduto il 6, gli
interessati hanno manifestato l'interesse in questi giorni, ma
siamo in ritardo, siamo praticamente l'8. Ricordo che l'anno scorso
per molto tempo si è fatto credere alle famiglie che comunque ci
sarebbero stati questi soggiorni marini, soltanto alla fine poi non
si sono realizzati, ma l'interrogazione è stata fatta anche per
questo: non si vuole che si ripeta quanto è successo l'anno scorso,
che è stata anche una presa in giro per le famiglie, alle quali si
è fatta balenare l'ipotesi che si sarebbero comunque fatti e poi
non si sono fatti. Non vorrei che succedesse anche quest'anno,
questa era la ragione dell'interrogazione come primo punto,
l'ennesima garanzia che si faccia. Vediamo che però i costi per le
famiglie sono aumentati, ma quello che mi preoccupa è che
aumenteranno anche i costi per la realizzazione di questi soggiorni
marini, perché questi ritardi hanno degli effetti sui costi:
prenotare una struttura a dicembre è una cosa, farlo a giugno è
un'altra. Queste sono delle lievitazioni dei costi e non so se ci
staranno dentro le cooperative che hanno partecipato a questa
chiamata di interesse. Il rischio è che alla fine non si facciano o
che abbia dei costi fuori controllo questa cosa qua, tutto dovuto a
dei ritardi, e la cosa è grave. Spero che almeno non prendiate in
giro, come avete fatto l'anno scorso, le famiglie e che alla fine
si facciano.
Certo, è l'ennesima dimostrazione di inefficienza, di ritardi,
di incapacità di programmazione e soprattutto andiamo anche a
giocare su dei settori nei quali forse bisogna essere un po' più
chiari e un po' più puntuali, anche perché si tratta di organizzare
le famiglie, eccetera, che non sono cose semplici. Bisognerebbe
tenerne conto quando si fanno queste cose; mi pare che non lo si
faccia ed è grave. Seguiremo la questione ancora visto che non è
ancora finita e vedremo come evolverà.
