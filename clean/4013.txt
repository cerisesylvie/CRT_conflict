Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 309 del 11 giugno 1981 - Resoconto
OGGETTO N. 309/81 - DANNI CAUSATI AI VITICOLTORI DAL GELO
DURANTE IL PASSATO PERIODO INVERNALE. (Interpellanza)
Presidente
- Do lettura dell'interpellanza:
INTERPELLANZA
I Consiglieri regionali del Partito Comunista, Enzo Cout,
Tonino Alder e Sergio Péaquin;
INTERPELLANO
l'Assessore all'Agricoltura e Foreste per sapere:
1) se è a conoscenza di tale situazione;
2) se è stato fatto un rilievo da parte di tecnici della
Regione per una valutazione dei danni;
3) se è possibile venire incontro ai viticoltori per i danni
subiti.
Presidente
- Penso che sia il Consigliere Cout che
illustra l'interpellanza. Ne ha facoltà.
Cout (PCI)
- Il fatto è che, mentre è risultato
abbastanza presto evidente la mancanza di neve ha provocato dei
danni per il turismo, la mancanza di neve e quindi la siccità
accoppiata al gelo e ad altri fattori climatici sono stati un
disastro per le viti in diversi luoghi della Valle. Io ho visto, ad
esempio, le viti di Issogne che si sono seccate per il 15/20%. A
molti viticoltori si sono seccate, ad esempio dalle 15 alle 200
viti, danno non da poco per coloro che fanno prevalentemente i
viticoltori.
Si pone quindi, il problema, non solo del reimpianto di questi
viti dove, appunto, c'è la possibilità di accedere a dei contributi
per l'acquisto delle viti per cui si guadagnerebbero quelle 3/400
lire per vite che portano un centinaio di viti a 30.000 lire, ma
del fatto che bisogna aspettare 4 o 5 anni dal reimpianto per avere
la produzione. Per quattro o cinque anni quindi il viticoltore si
vedrebbe con una produzione inferiore di un quinto a quella
normale. Sarebbe necessario, perciò, venire incontro a questa
gente.
Questo problema, è stato sollevato mi sembra, anche in una
riunione fatta fra i viticoltori a Mont-Fleury. Penso che
l'Assessorato dell'Agricoltura e Foreste sia sensibile a queste
cose e che voglia, al più presto possibile, in un incontro con i
viticoltori, definire quale potrà essere l'eventuale intervento
della Regione in questo senso.
Presidente
- Risponde l'Assessore all'Agricoltura e
Foreste, Marcoz. Ne ha facoltà.
Marcoz
(UV)
- Non sempre la mancanza di neve
corrisponde alla siccità. Quest'anno, purtroppo, non è stata tanto
la mancanza di neve ad influire, a causa della conseguente siccità,
sull'ambiente valdostano, ma la mancanza di copertura, cioè quel
cuscino soffice che è la neve, che protegge il terreno durante il
periodo invernale.
In certe zone della Valle, quindi, soprattutto nelle zone
dell'Adret, la mancanza di neve ha portato alla spaccatura non solo
delle viti, ma anche dei frutteti e di altre piante erbacee. Già il
28 di maggio, il giorno prima di questa interpellanza del
Consigliere Cout, ho fatto fare la riunione di tutti i viticoltori
della Valle, per sentire i danni e per confrontarci su quello che
si poteva fare come provvedimento. L'intesa è stata quella che
tutte le Associazioni mi avrebbero consegnato un dossier, un
programma su quelli che erano i danni effettivamente avvenuti
durante il periodo invernale.
Avevo prospettato tre soluzioni di intervento. Prima: quella di
venire incontro, visto che abbiamo in Regione i nostri vivai
regionali, uno in Alta Valle a Sarre, l'altro in Bassa Valle a
Donnaz, con la consegna gratuita delle viti da sostituire nei casi
che diceva Cout, una quindicina o ventina di viti per viticoltore.
Seconda: venire incontro con contributo al 50% nelle spese di
reimpianto, dove il danno al viticoltore sia più elevato, più
consistente. Terza: - che io ho sollevato ai viticoltori, al
Presidente - visto che anche la legge nazionale lo prevede, per
questo abbiamo i capitoli di bilancio che possono far fronte,
quando il prodotto lordo vendibile di un'azienda subisce un
deperimento di oltre 30%, accedere a mutui o tassi agevolati per
venire incontro all'esigenza dell'azienda.
Con queste tre soluzioni, e in attesa che i viticoltori ci diano
il resoconto dei danni avvenuti - la Giunta sta attendendo
l'inventario - affronteremo ogni singolo caso, con la Commissione
dei Presidenti.
Presidente
- Passiamo alle votazioni. Viene distribuito
un allegato suppletivo all'oggetto n. 23, riguardo al programma
triennale per la realizzazione di attrezzature turistiche e
sportive. L'allegato suppletivo viene fornito dall'Assessore.
Poiché ritengo che l'argomento sarà discusso in giornata il
documento viene distribuito adesso perché i Consiglieri ne possano
prendere visione.
Sempre a cura dell'Assessorato al Turismo inoltre viene
distribuita la pubblicazione riguardante gli itinerari delle alte
vie di cui il Consiglio è a conoscenza; è stata fatta ieri una
conferenza stampa.
Passiamo ora a trattare l'oggetto n. 12.
