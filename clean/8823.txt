Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3324 del 2 dicembre 1987 - Resoconto
OGGETTO N. 3324/VIII - DISEGNO DI LEGGE CONCERNENTE:
"COSTITUZIONE DI UNA SOCIETÀ PER LA COSTRUZIONE E L'ESERCIZIO IN
CONCESSIONE DEI GASDOTTI COMUNALI E/O CONSORTILI NEL TERRITORIO
DELLA REGIONE VALLE D'AOSTA".
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Il disegno di legge che viene sottoposto
all'esame del Consiglio regionale prevede che, per quanto riguarda
la costruzione e l'esercizio dei gasdotti in Valle d'Aosta, la
Regione si faccia promotrice della costituzione di una società
mista, in parte di proprietà pubblica ed in parte di proprietà
privata, nella quale la parte pubblica sia rappresentata, oltreché
dall'Amministrazione regionale, dal Comune di Aosta e dagli altri
Comuni interessati alla metanizzazione, mentre la parte privata sia
rappresentata da una società specializzata.
È previsto che la quota di partecipazione della Regione sia pari
al 45%, e che le quote di partecipazione dei Comuni raggiungano il
4%, la metà delle quali siano riservate al Comune di Aosta; il
restante 51% del capitale sociale è previsto che sia riservato ad
una ditta privata specializzata.
La legge indica anche la composizione del Consiglio di
Amministrazione ed i compiti della nuova società per azioni
promossa dalla Regione, ed intende perseguire, con esito positivo,
i due obiettivi indicati dallo stesso Consiglio regionale. Questi
ultimi sono sinteticamente rappresentati da una gestione unica ed
unitaria della metanizzazione in Valle d'Aosta e da un unico
distretto tariffario; in altre parole si vuole garantire
un'attività ed un coordinamento unitario del processo di
metanizzazione ed un trattamento tariffario equo ed uniforme sul
territorio regionale.
L'Amministrazione regionale poteva scegliere fra tre soluzioni:
una società a capitale esclusivamente pubblico, la concessione ad
un privato oppure una formula mista. Essa era preoccupata di
garantire, da un lato, efficienza, funzionalità e razionalità
all'iniziativa, e, dall'altro lato, mirava a mantenere al pubblico,
in questo caso la Regione ed i Comuni interessati, un effettivo
controllo sull'attuazione delle reti di distribuzione e
successivamente sulla gestione del metano in Valle d'Aosta.
La proposta che ho descritto in termini molto sintetici, cerca
di rispondere a questi obiettivi con la costituzione di una
società, della quale la Regione si rende promotrice e della quale
il privato mantiene una maggioranza pari al 51%. La parte pubblica,
tuttavia, è largamente rappresentata con il 49% ed in essa sono
assicurate sia la rappresentanza del Comune di Aosta, per la sua
importanza e dimensione, sia la rappresentanza degli altri Comuni
che saranno interessati dalla metanizzazione.
Questa legge è il risultato di un lungo confronto con le
amministrazioni comunali, iniziato fin dal luglio del 1984, e di
ulteriori approfondimenti e discussioni presso la competente
Commissione consiliare.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
A circa un anno dalla presentazione di
questo disegno di legge, non è facile discutere in merito, perché
si sono dette molte cose e, di alcune, anche il contrario. In
questi ultimi giorni, poi, si sta cercando di convincere l'opinione
pubblica sulla quasi inutilità economica del metano e, quindi,
della legge che stiamo per approvare.
È ovvio che, con l'introduzione del metano, verranno lesi
particolari interessi che hanno cercato di ritardare in tutti i
modi l'approvazione di questa legge. Al di là del suo contenuto che
non approviamo, tant'è che presenteremo una serie di emendamenti,
noi riteniamo che il Consiglio regionale debba approvare questo
disegno di legge perché, visto che il metano ormai è arrivato in
Valle d'Aosta, possa essere utilizzato il più presto possibile.
Oggi come oggi, infatti, viene utilizzato solo da poche realtà
industriali e, tra esse, dalla DELTACOGNE, anche se dobbiamo
precisare che la prima scelta di metanizzare la Valle fu
determinata proprio dalle esigenze del settore industriale ed in
particolare dell'ILSSA-VIOLA.
Le successive vicende occupazionali ed il ridimensionamento
industriale hanno poi portato alla chiusura dell'ILSSA-VIOLA, ma
noi riteniamo che il metano possa assolvere comunque un ruolo
significativo, tornando a vantaggio di quella parte della
popolazione della Valle d'Aosta che vorrà farne uso.
Vorrei ricordare brevemente che il nostro Gruppo consiliare si è
fatto promotore ed ha insistito, fin dal 1980, per la
metanizzazione della Valle d'Aosta, sia per le esigenze industriali
sia per quelle dei privati. Evidentemente, con la chiusura
dell'ILSSA-VIOLA e con il ridimensionamento della DELTACOGNE, ci
sarà un maggior utilizzo del metano da parte dei privati. Noi
riteniamo comunque che si tratti di un'operazione valida, perché
offre a buona parte dei valdostani la possibilità di servirsi di
un'energia pulita - non dimentichiamo l'importanza della tutela
dell'ambiente - e di trarne dei vantaggi economici; si calcola
infatti che il risparmio sul prezzo dell'energia si aggirerà
intorno al 30%.
Certamente l'ente Regione dovrà investire dei soldi, ma non mi
si può assolutamente venire a dire che si tratta di soldi buttati,
specie in una Regione che non lesina d'intervenire nei vari
settori. Noi riteniamo, quindi, che gli oltre trenta miliardi spesi
per la realizzazione della condotta principale e gli altrettanti
che saranno spesi per garantire ai valdostani un allacciamento al
metanodotto a costi analoghi a quelli praticati nelle altre
regioni, facciano ascendere il totale dell'esborso dell'ente
pubblico, a favore della maggioranza della popolazione valdostana,
ad oltre 60 miliardi.
Noi riteniamo che questo intervento sia valido anche oggi,
benché i venditori di prodotti concorrenti del metano cerchino di
difendere i propri interessi. Ciò è legittimo ed infatti non li
critichiamo. Tuttavia, vogliamo anche che, se confronto ci deve
essere, sia fondato su basi reali e non solo su supposizioni.
A noi, come dicevo prima, interessa che questa legge sia
approvata e presentiamo degli emendamenti perché riteniamo che essa
abbia dei limiti. Il primo riguarda la delega ai privati della
gestione di un'energia così importante, e questo dopo che l'ente
pubblico, per la realizzazione della condotta principale, ha
investito nientemeno che oltre 30 miliardi e ne dovrà investire
altrettanti per le diramazioni secondarie. Noi pensiamo che l'ente
pubblico dovrebbe avere la maggioranza assoluta della nuova
società, anche se dovrebbe chiamare i privati a collaborare nella
realizzazione della rete di distribuzione del metano.
Nell'ambito, poi, di questa maggioranza pubblica, composta dalla
Regione e dai Comuni, noi riteniamo che dovrebbero essere questi
ultimi a beneficiare di un ruolo principale, perché di fatto sono i
veri titolari della concessione dell'utilizzo del metano e perché,
pur comprendendo certe riserve in merito, questo nuovo ruolo dei
comuni ci darebbe maggiori garanzie di una loro maggiore
responsabilizzazione nella gestione dei gasdotti. In fin dei conti
la diffusione del metano rientra negli interessi immediati delle
popolazioni di quei comuni che possono utilizzare tale fonte di
energia. I nostri emendamenti, soprattutto quello proposto per
l'articolo 4, vanno appunto in questa direzione.
È ovvio che, se i Comuni devono partecipare in una certa misura
percentuale a questa società, che dovrebbe disporre anche di un
capitale sociale, si pone il problema di come gli stessi possano
reperire i finanziamenti. Noi, con l'emendamento 4 bis, tra le
altre cose, prevediamo un apposito finanziamento ai Comuni che
consenta loro di acquistare le azioni di questa nuova società.
L'emendamento sostitutivo che noi proponiamo all'articolo 2,
offre anche ad altri privati, non ad uno solo sebbene esperto nel
settore, e soprattutto a privati locali interessati e, magari,
riuniti in cooperative di imprese artigianali od a consorzi, la
possibilità di partecipare alla sottoscrizione delle azioni
societarie.
Il nostro articolo 4 ter introduce nella legge un particolare
concetto, anche se nulla impedisce che possa essere introdotto in
un secondo momento. Si tratta, ovviamente, della previsione di un
contributo regionale per la costruzione della rete di distribuzione
secondaria, attraverso una procedura che tenga conto dei piani di
lavoro annuali, così come già avviene, ad esempio, nella Provincia
Autonoma di Trento.
Gli altri emendamenti da noi proposti come articoli 5 e 6, sono
una diretta conseguenza del contenuto dell'articolo 4.
Come ho già detto all'inizio, presentiamo questi emendamenti
perché non siamo d'accordo sul contenuto della legge. Riteniamo,
tuttavia, che la stessa legge debba essere approvata perché ci
troviamo di fronte all'assurda situazione di avere il metano in
Valle d'Aosta, e di vedere che lo stesso sia utilizzato solo da
poche realtà industriali. Noi riteniamo che si sia già perso troppo
tempo, tant'è che questa legge avrebbe potuto essere approvata già
alcuni anni fa o, tutt'al più, nella scorsa primavera, perché il
testo di legge propostoci dalla maggioranza non presenta nessuna
modifica da allora. Non si capisce perché, a meno di non pensare
ovviamente a qualche contrasto interno alla maggioranza, dal 28
gennaio si sia atteso l'inizio di dicembre per presentare il
presente disegno di legge.
Sentiremo che cosa diranno l'Assessore e la Giunta sui nostri
emendamenti, riservandoci di dichiarare in seguito se il nostro
voto sarà favorevole o contrario.
Si dà atto che alle ore 16,17 assume la Presidenza il Vice
Presidente DOLCHI.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Sono un po' stupito dall'ambiente in cui
ci troviamo, perché, se si dovesse prestar fede alla cancellazione
presente nel frontespizio dell'allegato a questo oggetto, che ci è
stato fornito con l'ordine del giorno e che recita testualmente
"Adunanza del Consiglio regionale in data 11 e 12 marzo 1987",
modificata successivamente in "Adunanza del Consiglio regionale in
data 2, 3 e 4 dicembre 1987", sarebbe proprio il caso di supporre
che, su questo disegno di legge, si dovrebbe assistere ad un
brillante dibattito, frutto di un'altrettanto brillante discussione
svolta in sede di Commissione.
Mi sembra, invece, che il dibattito si stia avviando stancamente
verso uno dei tanti voti plebiscitari. Io vorrei proprio far
rimarcare soprattutto ed innanzitutto questo aspetto del dibattito
politico sul metanodotto. Di tale argomento si è discusso
dappertutto, in programmi televisivi sponsorizzati da aziende
petrolchimiche, sui giornali, sui periodici di partito, in riunioni
di maggioranza, - non se ne è potuto discutere, invece, in riunioni
della minoranza, perché purtroppo non se ne fanno - all'interno
della Democrazia Cristiana così come all'interno di altri partiti,
ma le forze politiche non hanno mai assunto la decisione ferma e
concreta di investire l'organo istituzionale più competente in
materia e cioè le Commissioni consiliari.
Io trovo questo fatto estremamente grave e, soprattutto, lo
considero un segno del decadimento della democrazia in Valle
d'Aosta, che non può che suscitare grandi perplessità nella
popolazione. Penso che sia inutile versare lacrime di coccodrillo
sulla scarsa partecipazione e sul pesante giudizio, espresso anche
dalle cosiddette "persone della strada" della nostra Regione, nei
confronti della partitocrazia, quando ci si comporta in questo
modo. Credo che, prima di tutto, debbano recitare il "mea culpa" i
grandi partiti della maggioranza. Finora non l'ho sentito recitare
da nessuno, ma c'è ancora tempo prima che sia chiusa la discussione
generale. Essi hanno trattato e mercanteggiato questa legge, peggio
dei mercanti del tempio citati dalla Bibbia.
Eppure ritengo importante che questi partiti esprimano almeno
qualche parola, non dico di pentimento, ma di scusa, in Consiglio
regionale. Se, infatti, vogliamo trattare i grandi problemi ed i
grandi temi dello sviluppo economico della nostra Regione al di
fuori di questo Consiglio, dobbiamo dirlo con chiarezza e con
altrettanta chiarezza dobbiamo dire che "ce ne freghiamo" del voto
popolare e che preferiamo seguire questi giochetti tipici del
sottobosco politico.
L'aspetto più interessante è dovuto al fatto che dall'iter
seguito da questa legge sul metanodotto si capisce molto bene come
i sentimenti popolari di preoccupazione per un'eventuale forma di
sottogoverno, per la presenza di intrallazzi, di bustarelle e degli
intrighi del sottobosco politico, traggano origine proprio dalla
mancanza di chiarezza nell'informazione. Dibattito nella società
non c'è stato, perché non c'è stato dibattito nelle istituzioni: vi
siete fatti gioco delle istituzioni.
Io penso che già solo per questo motivo, la legge sul
metanodotto meriterebbe un voto contrario. Non però un voto
contrario sul merito della legge, ma sul metodo seguito
nell'impostazione della discussione.
Sempre legato all'iter seguito, un altro fatto, che trovo
disdicevole e che mi pare opportuno portare all'attenzione del
Consiglio, è l'uso del pettegolezzo. Credo che molto raramente la
stampa si sia divertita come negli ultimi mesi, sul pettegolezzo
diffuso intorno al metanodotto: questo partito difende l'ITALGAS,
l'altro partito difende gli artigiani della Valle d'Aosta, il terzo
partito difende il Comune di Aosta, mentre il quarto difende quello
di Brissogne...
Io non parteggio per nessuna fazione, perché a Nuova Sinistra
non sono state attribuite le difese di alcuno, e me ne vanto,
perché il turbinio di intrallazzi, di sollecitazioni e di
informazioni più o meno attendibili, a mio parere, è il segno della
non volontà di affrontare i problemi in termini politici, e
dimostra anzi che si intendono affrontare queste leggi solo per
finalità di interesse partitico.
Non so se tutte queste dicerie siano vere o meno. Ho
l'impressione che, nella stragrande maggioranza, trattasi di
fesserie. È grave, però, che la gente sia davvero convinta che il
dibattito si sia svolto proprio in questi termini, ritenendo che il
tal partito volesse difendere questo ed il tal'altro quello,
dimenticandosi di affrontare il vero nodo della questione che è
sicuramente ad un livello superiore e che riveste grande
importanza, non fosse altro perché abbraccia, di fatto, due
legislature. Questo provvedimento, infatti, pone fine ad una
vicenda iniziata nella scorsa legislatura.
Ricordo che nella Commissione Gruppi consiliari, l'organo
consultivo dei Consiglieri e di Nuova Sinistra, allorché venne
presentata la proposta di far giungere il metanodotto sino a
Pont-Saint-Martin, si svolse un ampio dibattito ed il Consigliere
dell'epoca, Ilio Viberti, manifestò seri dubbi su tutta
l'operazione, perché si trattava di qualcosa che di fatto aveva
poco a che fare con lo sviluppo della Regione autonoma della Valle
d'Aosta. Da sempre, infatti, nella nostra Regione le fonti
energetiche industriali erano collegate alla produzione
idroelettrica e da sempre c'erano delle gestioni industriali che
partivano proprio da presupposti industriali. Il Consigliere
Viberti, pertanto, si chiedeva come una fonte energetica, che
sicuramente appariva interessante dal punto di vista economico, si
sarebbe potuta inserire nel tessuto industriale regionale.
Le risposte al suo quesito ce le ha date la storia, nel senso
che, prima ancora che arrivasse il metanodotto, se ne è andata
l'ILSSA-VIOLA. Mi sembra, poi, che si voglia far ripetere la storia
per il tratto da Pont-Saint-Martin ad Aosta, nel senso che proprio
nel momento in cui, grazie ai soldi benignamente devoluti
dall'Amministrazione regionale, arriva il metano ad Aosta, sorgono
dibattiti, emergono difficoltà, problemi e perdite di tempo,
facendo scemare, nel frattempo, l'interesse economico per il
metano.
Come allora, ritengo importante ribadire anche oggi le stesse
perplessità sul problema energetico. In questi mesi di discussione
intorno al metano, non è mai stato chiarito il nostro orientamento
in termini energetici. Da dove vogliamo prendere noi l'energia per
mandare avanti questa "santa" Valle d'Aosta sotto l'aspetto
industriale e del riscaldamento? Questo era il vero dibattito, ma
io ho sentito pochissime persone affrontare, anche solo
marginalmente, questo tema. Si è discusso molto di percentuali ed
io ho sentito persone molto serie e compite - alcuni personaggi che
ho ascoltato sono seduti tranquillamente in quest'aula parlare di
percentuali e citare il 2, il 4, il 14 o il 27 per cento, con tono
grave e volto aggrottato, come se fossero dei giovani Gardini o
degli Agnelli in miniatura.
Il problema non sta nel districarsi tra gli equilibrismi
finanziari. Ciò non rientra nei nostri compiti e, soprattutto,
credo che non abbiamo proprio nessuna esperienza in proposito e
nessuna capacità. Il nostro vero problema consiste nel dare una
risposta, chiarendo che cosa noi vogliamo per lo sviluppo
energetico della regione ed in questo senso l'occhio di Nuova
Sinistra è interessato al metano.
Perché? Innanzitutto per questioni di tipo ambientale. Noi
riteniamo che il metano sia una fonte di energia sufficientemente
pulita e capace di contribuire ad un netto miglioramento della
qualità della vita nella vallata centrale che, d'inverno, è
soggetta ad un forte inquinamento a causa del riscaldamento
domestico. Il metano ci è parso una fonte energetica interessante,
soprattutto per il riscaldamento degli immobili di una certa
dimensione o per esperimenti di teleriscaldamento.
Facendo questa osservazione, prima ci siamo chiesti se non
saremmo stati più seri, più attenti e nel giusto nel domandarci:
perché non valutiamo, da questo punto di vista, anche altre fonti
energetiche che sono più nostre e più autocentrate (come ci piace
dire)?
Quando discutiamo di metano, che ha dei costi vicini alle 70
lire per chilo caloria, ci dobbiamo rendere conto che in Valle
d'Aosta, purtroppo, stiamo producendo molta energia elettrica, che
dal punto di vista fisico non conviene certamente trasformare in
energia termica, ma che comunque ha dei costi molto bassi. Perché?
Perché l'ENEL ce la paga tra le 40 e le 60 lire per
chilovattora.
Ha più senso, pertanto, puntare tutto e "tout-court" sulla
metanizzazione in Valle d'Aosta, oppure osservare il panorama in
modo più ampio? Ha più senso incentivare questo settore, spendendo
moltissimi soldi, oppure ci conviene vedere se sia possibile
utilizzare l'energia elettrica che è poco remunerativa per chi si
impegna in questo settore, mentre è molto remunerativa per l'ENEL,
che però - santo Iddio! - non fa parte dell'Amministrazione
regionale della Valle d'Aosta?
Noi non abbiamo delle certezze in termini economici, perché non
ci sono state fornite. Non abbiamo visto nessuna relazione di
Assessorati o di altre forze politiche nella quale fossero
precisati i costi delle varie soluzioni alternative e fossero
espressi i pareri di convenienza per questa o quella ragione,
magari perché l'energia idroelettrica è destinata a finire o
viceversa. Non ci è stato presentato nulla del genere e siamo
proprio in presenza di un panorama desolante sotto l'aspetto della
progettualità politica.
Per quanto concerne la questione più terra terra della società
DIGRAVA, vogliamo sottolineare che i Comuni hanno abdicato alla
loro responsabilità. Se questo affare era così interessante dal
punto di vista economico e così vantaggioso sotto l'aspetto
gestionale, non si capisce come mai il Comune di Aosta non abbia
creato un'azienda municipalizzata. È un interrogativo che rimarrà
negli annali di Nuova Sinistra, perché ho l'impressione che nessuno
ci darà una risposta adeguata.
Questo vale per il Comune di Aosta, che ha dimensioni
accettabili per un intervento di questo tipo, e vale anche per le
Comunità Montane o per i Consorzi di Comuni che si sarebbero potuti
mobilitare intorno a questo tema.
Noi non voteremo questa legge, per le motivazioni che ho
espresso in precedenza e perché, come è già stato sottolineato dal
Partito Comunista, esiste, in questo settore, una tendenza
privatistica che ha scarsissima validità. Nuova Sinistra, per
quanto possibile, cerca di conservare alla gestione pubblica i
servizi, perché solo così esiste una certa garanzia sulle tariffe.
Voglio sapere quali garanzie possa avere l'Amministrazione
regionale sui costi degli allacciamenti privati realizzati dalla
DIGRAVA. Il vero problema, infatti, non è la gestione del
riscaldamento, per la quale i prezzi saranno stabiliti dal Governo
e dal CIPE - ed in questo perdiamo un po' della nostra autonomia -
ma è la costruzione della rete di distribuzione. Quali tariffe
verranno fuori?
A febbraio o ai primi di marzo, mi sembra di aver sentito
qualcuno in Commissione accennare a cifre variabili che sarebbero
potute arrivare anche ad un milione di lire per punto di
allacciamento privato. So, però, che in molte regioni d'Italia,
anche limitrofe, i costi di allacciamento sono clamorosamente
inferiori. Perché? Perché esiste un vecchio principio, che ha
ancora una sua validità ed al quale, talvolta, si ricorre anche in
altri Paesi, e che si chiama "principio del libero mercato". In
presenza di una certa concorrenza tra varie persone o tra varie
ditte, è possibile che si verifichi una riduzione nei prezzi.
Noi, pertanto, abbiamo paura che, con l'identificazione in
questa società di un'unica società, si realizzi una sorta di
monopolio sul quale sarà difficile incidere in seguito, proprio
perché il monopolio è garantito dal 51 per cento delle azioni.
Annuncio, quindi, il mio voto favorevole agli emendamenti
presentati dal Partito Comunista, che, in questo senso, ci danno
maggiori garanzie.
PRESIDENTE:
Ha chiesto la parola il Consigliere Torrione;
ne ha facoltà.
TORRIONE (P.S.I.):
Ritengo di dover fare delle
considerazioni su questo disegno di legge, anche per rispondere ad
alcune domande piuttosto angosciose che si è posto il Consigliere
Sandri.
La prima domanda che egli si è posto, anche in termini piuttosto
problematici, è la seguente: "Ha ancora un senso procedere alla
metanizzazione della Valle d'Aosta?" A tale domanda io
risponderei con un'altra domanda: "Visto che il metano è ormai
arrivato alle porte di Aosta, ha senso procedere alla cosiddetta
politica del tappo?"
Perché dico questo? Perché la filosofia della metanizzazione
della Valle d'Aosta è cambiata in questi ultimi anni. Essa era
partita dall'analisi di alcuni presupposti, come ad esempio quello
di salvare il tessuto industriale della nostra Regione, che pur
essendo piuttosto diffuso era comunque meglio identificabile
nell'area di Pont-Saint-Martin, per la presenza dell'ILSSA-VIOLA, e
nell'area di Aosta. Quando poi il metanodotto è arrivato alle porte
di Aosta, per una serie di circostanze che non è il caso di
esaminare ulteriormente, si è trovato di fronte al processo di
"deindustrializzazione" della Valle d'Aosta che, nel frattempo, è
diventato un dato di fatto obiettivo quasi tangibile.
È chiaro che nei confronti di questo problema dobbiamo porci con
un altro atteggiamento, perché dobbiamo ricuperare l'interrogativo
se sia stato opportuno o meno spendere quasi 35 miliardi di lire
per far giungere il metano sino ad Aosta. Visto e considerato che
avevamo deciso di portarlo per salvare determinate industrie, che
però sono nel frattempo saltate, credo che a questo punto non ci
rimanga altro da fare che dare corso comunque alla metanizzazione
per usi civili, perché l'uso industriale del metano sarà molto
contenuto e di modesta entità. A meno che non ci si voglia limitare
a mettere un tappo al metanodotto, facendone uscire solo una
fiammella in omaggio al Consigliere Aloisi ed a testimonianza della
nostra efficienza.
Credo, pertanto, che ormai non ci resti che fare di necessità
virtù, perché non possiamo più rinviare l'adozione di questo
provvedimento, a meno che non ci vogliamo dare la zappa sui piedi
per riconoscere di aver intrapreso una operazione sbagliata. Pur
non trattandosi di un'operazione felice - e poi ne spiegherò le
ragioni - il metano ormai c'è, ed essendo una fonte energetica
alternativa con tutti i requisiti ai quali ha fatto cenno il
Consigliere Sandri, dobbiamo servircene nel miglior modo
possibile.
A questo punto per dovere di onestà nei confronti delle varie
forze politiche e di noi stessi, non possiamo disconoscere che sul
tema del metano ci sono state diverse contraddizioni, sia
all'interno delle stesse forze politiche sia nel corso della
discussione di carattere più generale.
Anche noi siamo partiti con presupposti di un certo tipo, ma
abbiamo cambiato idea di fronte ad una situazione che rischiava di
cristallizzarsi e di far ricadere sull'Amministrazione regionale
delle responsabilità che solo parzialmente sono sue, per aver detto
sì alla metanizzazione. Essa ha fatto giungere il metano fino alle
porte di Aosta e ci ha messi in condizioni di dover pure utilizzare
in qualche modo questa fonte energetica.
Da questa situazione discende appunto la scelta sofferta che
dobbiamo fare oggi, la quale probabilmente - e lo dico affinché non
rimangano dubbi in proposito - esigerà ulteriori impegni finanziari
da parte dell'Amministrazione regionale. Portare il metano nelle
case, infatti, da problema di utilizzo di una diversa fonte di
energia si trasformerà in un problema di ordine sociale, con dei
costi che inevitabilmente saranno sopportati
dall'Amministrazione.
Anch'io, in proposito, ho forti dubbi. Non mi riferisco
certamente ai Comuni che possono trovarsi in una particolare
situazione, ma alla realtà di Aosta che conosco molto bene.
Metanizzare la città di Aosta, specie nel suo centro storico,
comporterà un evidente sconvolgimento della città per un certo
numero di anni ed inoltre creerà altri problemi, per risolvere i
quali, in certe occasioni, la Regione sarà costretta ad intervenire
per aprire la chiavetta del metano e impedire che si blocchi il
processo di metanizzazione.
La polverizzazione della proprietà nell'ambito del centro
storico creerà tutta una serie di problemi. Io, ad esempio, abito
nel centro storico da sempre, ma per arrivare alla mia abitazione
occorre passare attraverso un corridoio che appartiene a 4 diversi
proprietari. Immagino fin d'ora che cosa mi potrà capitare il
giorno in cui vorrò metanizzare la mia abitazione: sarò costretto a
cercare un accordo con gli altri proprietari e poi - tanto per
essere chiari - visto che dovrò realizzare un allacciamento di 60
metri di lunghezza, continuerò tranquillamente ad utilizzare il mio
gasolio, se la Regione non mi verrà incontro nel sostenere le spese
del nuovo allacciamento. Mi auguro che la Regione mi venga incontro
e d'altronde "mamma Regione" non potrebbe far diversamente...
(...INTERRUZIONE del Consigliere Baldassarre...)
TORRIONE (P.S.I.):
...perché sarebbe il colmo, a sentire
il Consigliere Baldassarre, che è contro lo sperpero del denaro
pubblico. Evidentemente esiste questo problema e noi ci dobbiamo
preparare a sobbarcarci altri costi.
Tuttavia, nonostante questa visione tutt'altro che rosea e
dovuta al fatto che sono mutati i presupposti di partenza, dobbiamo
arrenderci alla nuova realtà ed anche alla realtà di un Comune come
quello di Aosta, che è passato attraverso un vero e proprio
travaglio prima di "non decidere" e che ha subito i contraccolpi
delle diverse posizioni delle forze politiche che componevano la
maggioranza. Bisogna avere il coraggio di dire queste cose, per non
correre il rischio di tacere i dati di fatto che sono sotto gli
occhi di tutti.
Se non vogliamo scegliere la politica del tappo, dobbiamo
percorrere questa via d'uscita. Noi, per qualche verso, avevamo
cercato di perseguire soluzioni forse più brillanti di quella che
ci viene proposta oggi, ma l'opera di mediazione ha portato alla
situazione attuale. Siamo anche un po' perplessi, perché, ad
esempio, avremmo voluto che nel consiglio di amministrazione della
DIGRAVA la presenza del Comune di Aosta fosse rappresentata con un
peso diverso. Questa per noi sarebbe stata una condizione
auspicabile, visto e considerato che le sue dimensioni territoriali
e la sua densità demografica indicano quel Comune come l'utente
decisamente più considerevole della DIGRAVA.
Se ciò non sarà possibile, bisognerà cercare di trovare comunque
un diverso equilibrio all'interno della nuova società, per dare al
Comune di Aosta quella giusta preminenza che esso deve avere
proprio in virtù delle cose che ho cercato di esplicitare
poc'anzi.
A questo punto noi, come Gruppo politico, non ce la sentiamo più
di assumerci la responsabilità di dire: "Beh, fermiamoci ancora!".
Siamo in presenza di un provvedimento che ha già subito troppi ed
eccessivi ritardi: per questo, noi annunciamo il voto favorevole
del nostro Gruppo alla presente proposta di legge.
Il nostro voto era condizionato dall'impegno, che l'Assessore ha
reso esplicito sia in Commissione sia in aula, relativo al fatto
che la scelta della società passasse attraverso il filtro di una
Commissione consiliare regionale. L'Assessore si è dichiarato
disponibile ad operare in tal senso e ciò, per noi, è una valida
garanzia di obiettività e di serenità di giudizio. Pertanto
ribadiamo che su questo argomento, purché si faccia in fretta, il
nostro sì, pur condizionato da tutte le riserve che ho cercato di
esporre in quest'aula, è motivato anche dalla considerazione che
non possiamo aspettare oltre, altrimenti rischiamo effettivamente
di non essere più credibili, non solo quando facciamo un discorso
di tipo energetico, come nel caso odierno, ma anche quando rinviamo
per troppo tempo la soluzione di un problema qualsiasi, e questo
problema, bene o male, non è più rinviabile. Grazie.
PRESIDENTE:
Ha chiesto la parola il Consigliere
Beneforti; ne ha facoltà.
BENEFORTI (D.C.):
Faccio un breve intervento per portare
il contributo del Gruppo al quale appartengo alla discussione di
questa legge.
Le ragioni del ritardo della sua presentazione in aula non sono
certamente quelle enunciate dal Consigliere Sandri. Per quanto ci
riguarda - ma credo che lo stesso valga per tutte le forze della
maggioranza - possiamo dire francamente che non abbiamo mai fatto
trattative di un certo tipo, non abbiamo mai dato corso a
mercanteggiamenti e non ci siamo mai presi gioco delle
istituzioni.
È chiaro che, all'interno della maggioranza, ci sono state e ci
sono tutt'ora discussioni e confronti su determinati aspetti della
vita amministrativa, e non è certamente questa l'unica legge, o
l'unico provvedimento, sulla quale ci siamo confrontati di più.
Certamente, per quello che essa rappresenta o può rappresentare,
abbiamo voluto avere un approfondimento adeguato perché, quando
abbiamo deciso di far giungere ad Aosta il metano, eravamo a ciò
sospinti dall'esigenza di disporre di un ulteriore strumento che
facilitasse l'industrializzazione della nostra Regione. Il nostro
intento, infatti, era quello di ridurre il costo dell'energia per
le industrie valdostane ed in modo particolare per quelle
siderurgiche.
Questo tema è stato affrontato in occasione della discussione
sulla crisi attraversata dallo stabilimento ILSSA-VIOLA di
Pont-Saint-Martin e dalla NAZIONALE COGNE di Aosta, perché la
Regione, per favorire o mantenere l'industria locale, oltre a
metterle a disposizione capitali, immobili e terreni, intendeva
dare un ulteriore facilitazione alle imprese industriali che
operavano nell'ambito regionale.
È certo che oggi l'industria può trarre pochi vantaggi dalla
presenza del metanodotto. L'unico allacciamento esistente è quello
con lo stabilimento della DELTACOGNE e non può più essere fatto
alcun allacciamento con l'ILSSA-VIOLA che ha chiuso i battenti
prima ancora di affrontare questo tema.
Per quanto concerne la presente legge sulla distribuzione e
gestione del metano in Valle d'Aosta, noi siamo d'accordo che
un'unica società si occupi, per tutto il territorio regionale, sia
della distribuzione sia della gestione del metano. La struttura e
la conformazione del nostro territorio non ci consentono di
frazionare il problema. Ma è anche una questione di economicità,
perché un'unica società distribuisce uguali vantaggi per tutti e,
nello stesso tempo, dà alla Regione la possibilità di intervenire
in favore di tutti e non soltanto di una parte dei valligiani.
Ci siamo potuti confrontare e abbiamo discusso, anche a livello
di Commissione, sulla maggioranza pubblica o privata della nuova
società, se cioè il 49 per cento dovesse essere pubblico ed il 51
per cento privato, o se il 51 per cento pubblico ed il 49 per cento
privato.
A parte la diversa preferenza di ciascuno di noi per il pubblico
o per il privato, devo confessare che, per quanto ci riguarda, noi
abbiamo detto che avremmo anche potuto sostenere il pubblico.
Questo nostro atteggiamento era in funzione del perseguimento del
particolare obiettivo della metanizzazione, per cercare di
investire o di interessare l'imprenditoria locale nella
distribuzione del metano nella nostra Regione. Ci sentivamo,
infatti, maggiormente garantiti nel perseguire questo traguardo
avendo la maggioranza della società in mano pubblica.
Abbiamo anche sostenuto che il 51% sarebbe potuto toccare
ugualmente al privato, pur con il rispetto dello stesso obiettivo,
ma in quel caso il 51% non avrebbe potuto comunque essere in mano
ad un'unica società, ma ad una società specializzata e ad un
consorzio di imprenditori locali. Perché, per noi, alla base di
tutto si pone il problema di coinvolgere l'imprenditoria
locale.
Su questo tema la Democrazia Cristiana ha detto quello che
pensava fin dal marzo scorso. La legge è stata presentata a gennaio
e nel mese di marzo si sono svolte alcune riunioni della terza
Commissione ed in quella sede, dopo aver sentito vari
amministratori ed aderenti al nostro Partito, dopo aver sentito le
strutture del nostro Partito ed aver convocato diverse riunioni,
abbiamo espresso la nostra linea. Essa, quindi, non è rimasta
segreta e sconosciuta, come se venisse scoperta
oggi
per la
prima volta, perché è stata addirittura pubblicata sul nostro
giornale "La Région", sul quale noi abbiamo provveduto a chiarire,
pari pari, la posizione della Democrazia Cristiana.
Noi riteniamo che debba essere fatto a tutti i costi il
tentativo di investire l'imprenditoria locale, perché - anche se
qualcuno è scettico - dobbiamo cercare di farle assumere un suo
particolare ruolo. Stiamo approvando leggi assistenziali ed a
favore dell'imprenditoria locale, stiamo approvando finanziamenti e
stiamo portando avanti il discorso relativo all'Agenzia del Lavoro.
Si tratta, ovviamente, di varie iniziative tutte a favore
dell'imprenditoria locale. Ma fino ad
oggi
quale ruolo essa
ha assunto nel contribuire a fare uscire la nostra Regione dalla
crisi occupazionale che stiamo attraversando?
Questa è la domanda che ci dobbiamo porre, anche se qualcuno ci
può chiedere se aspettavamo proprio il metano per affrontare un
simile discorso. No, certamente noi non aspettavamo il metano, ma
esso è stato considerato come un'occasione propizia, per il
semplice fatto che è un'opportunità di lavoro che durerà parecchi
anni, forse 10, per far assumere all'imprenditoria locale un ruolo
particolarmente significativo.
È vero che noi abbiamo fatto anche delle scelte positive nella
politica industriale della nostra Regione, tant'è vero che l'altro
giorno l'Assessore Lanivi, in risposta ad una interpellanza, ha ben
evidenziato l'andamento dell'occupazione presso le varie aziende
della nostra Regione, che, per certi aspetti, è stato anche
positivo.
Oggi, però, c'è una notevole carenza di imprenditori disposti a
venire ad operare in Valle d'Aosta ed io dico sempre, e torno
ancora a ripetere, che nel nostro Paese non ci sono imprenditori
disoccupati e che oggi è molto più difficile di ieri trovare
imprenditori disposti a trasferirsi in Valle, perché altre Regioni
offrono molto più di noi, per sollecitarli ad impiantare presso di
loro piccole o medie industrie. Ed io credo che nessuno di noi
voglia che si ripetano ancora nella nostra Regione certi sgradevoli
esempi dei quali siamo già stati testimoni.
Per tutte queste ragioni noi non intendiamo bloccare il presente
disegno di legge. I Consiglieri che fanno parte della terza
Commissione sanno benissimo qual è stato il mio comportamento nel
corso dell'ultima riunione della Commissione, quando si doveva
esprimere il parere di merito. Per quanto mi riguarda ed a nome del
Gruppo che rappresento, proprio in quella sede ho espresso il
parere favorevole, per consentire a questa legge di venire in aula
e di essere approvata, senza essere più rinviata. Noi non
desideriamo nessun rinvio e ribadisco che non ci sono motivi o
scopi reconditi, come qualcuno ha voluto affermare e sostenere, che
ce lo facciano auspicare. Noi desideriamo solo fare qualcosa di
buono e dare avvio a qualcosa di diverso nella nostra Regione.
Pertanto, noi, come Gruppo della Democrazia Cristiana, voteremo
questa legge e presenteremo - mi auguro in accordo con le forze
della maggioranza - un ordine del giorno, del quale do lettura, con
il quale invitiamo la Giunta a rispettare due obiettivi e
precisamente:
"..ad inserire, fra le modalità individuate per procedere
alla scelta dell'impresa specializzata di cui al comma c)
dell'articolo 2, l'impegno prioritario del socio di maggioranza
della DIGRAVA S.p.A.:
a)
ad indire gli appalti fra ditte aventi sede legale
e situate in Valle d'Aosta da almeno tre anni, in possesso di tutti
i necessari requisiti per la realizzazione dell'impianto;
b)
ad assumere personale residente in Valle d'Aosta,
salvo quello specializzato che non sia possibile reperire nella
Regione.
Per il personale residente sarà data la precedenza a coloro
che avranno frequentato corsi di formazione professionale
organizzati dalla Regione".
Con questo ordine del giorno, che mi auguro sia rispettato dalla
Giunta, e senza procedere ad una modifica della legge, io credo che
possano essere perseguiti gli obiettivi ai quali teniamo sia come
maggioranza sia, in particolare, come Democrazia Cristiana.
Mi riservo, ovviamente, di presentare alla Presidenza l'ordine
del giorno del quale ho appena dato lettura. Grazie.
PRESIDENTE:
Ha chiesto la parola il Consigliere
Pollicini; ne ha facoltà.
POLLICINI (A.D.P.):
Ritengo di dover sottolineare che
tutti, o quasi tutti, siano d'accordo sulla proposta del disegno di
legge. Il "quasi" si riferisce al Consigliere Sandri e, quindi, mi
pare di aver rispettato anche la volontà di un solo
Consigliere.
È importante sottolineare che il merito dell'iniziativa
appartiene a questa maggioranza, che è la stessa della precedente
legislatura. Questa iniziativa è importante perché prevede
investimenti da effettuare in tempi medio-lunghi, con risultati in
prospettiva molto ampi che riguardano il futuro energetico, il
quale comunque coinvolgerà anche la nostra Regione, nonostante la
sua eccezionale produzione di energia bianca.
Occorre sottolineare anche alcuni particolari aspetti - arriverò
dopo al discorso più specifico e relativo al presente disegno di
legge - legati al significato di questa scelta. È vero che essa è
stata giustificata all'inizio come sostegno dell'industria, ed in
particolare di quella pesante, della nostra Regione. È anche vero,
però, che l'iniziativa è stata ritenuta comunque positiva, perché
la trasformazione ad uso civile è indubbiamente di grande interesse
non solo economico ma anche per la sua ridotta capacità di
inquinamento. Gli esperti, infatti, sostengono che il
disinquinamento, grazie all'uso del metano, riduce di 560
tonnellate annue l'anidride solforosa presente nella nostra
Regione.
Mi pare interessante sapere, quindi, che, per quanto concerne la
tutela della salute e la qualità della vita, possiamo fare un
notevole passo in avanti.
Ma è degna di essere sottolineata anche la flessibilità di
questa fonte energetica, che è tale da offrire tutta una serie di
vantaggi.
1°) Diversifica l'approvvigionamento.
2°) È decisamente meno inquinante.
3°) Consente di raggiungere località che prima non erano
raggiungibili se non con mezzi di trasporto individuali.
4°) Consente di contenere notevolmente i costi economici in una
misura che gli esperti, sempreché le tariffe non vengano modificate
in seguito, ipotizzano intorno al 20% o al 30% rispetto a quelle
attuali. Ciò non è poca cosa, specie in una Regione come la nostra,
che è interessata da una stagione invernale piuttosto lunga e che
in alcune zone si prolunga fino a sette od otto mesi.
A parte le applicazioni nel campo industriale e che comunque non
trascurerei, perché sono sempre di estrema importanza, - la COGNE,
ad esempio, risparmia già oggi 2 miliardi all'anno, con l'uso del
metano, rispetto a quando utilizzava il gasolio, mentre si prevede
che, con i prezzi attuali, il risparmio possa raggiungere circa 5
miliardi all'anno - vi è la grande flessibilità del gas metano che,
in campo tecnologico, consentirà certamente nuove applicazioni che
oggi
non sono possibili con il gasolio o con il GPL.
Ne consegue che la moderna industrializzazione, che certamente
si svilupperà anche nella nostra Regione, potrà usufruire di questa
fonte di energia che consente di dar vita a nuovi cicli
tecnologici, non possibili con altri gas.
In campo civile, poi, sono possibili collegamenti con 26.000
nuclei familiari, che sono quelli che risiedono nei 28 Comuni
interessati, sui 40.000 nuclei familiari presenti nella nostra
Regione. Cioè, 86.000 abitanti, su 114.000, potrebbero essere
collegati con la rete di distribuzione del metano. È un aspetto
decisamente importante.
Vorrei sottolineare, inoltre, che con la sostituzione del
gasolio con il metano, a detta degli esperti, si raggiungerebbe un
risparmio energetico equivalente ad un minor consumo di 20.000
tonnellate di petrolio ogni anno.
Venendo ora all'aspetto più specifico del disegno di
legge
,
proposto della Giunta ed illustrato dall'Assessore,
mi pare di dover sottolineare l'importanza di tre punti
particolari.
Il primo è quello della tariffa uniforme, che è una delle
motivazioni che ha impedito una ulteriore dilazione nel tempo per
arrivare alla creazione di un consorzio, perché si sarebbero dovuti
mettere d'accordo 28 Comuni e, forse, si sarebbe dovuto compiere
uno sforzo in più per mettere d'accordo, e giustamente, il Comune
di Aosta. Non ci dobbiamo dimenticare, inoltre, che anche
nell'ambito della maggioranza vi possono essere delle valutazioni
diverse, cosa della quale nessuno dovrebbe scandalizzarsi. Del
resto, poiché neppure la minoranza, pur avendo maggiori motivi di
noi, riesce ad andare d'accordo, ritengo che possa essere
accettabile una diversificazione di opinioni nella maggioranza.
In tutta la vicenda mi pare particolarmente importante ricordare
un aspetto sottolineato dall'Assessore. Mi riferisco, ovviamente,
ai tre principi che hanno improntato la predisposizione del disegno
di legge: l'efficienza, la funzionalità e l'economicità.
Noi riteniamo che il rispetto di questi criteri sia garantito
dalla formula mista, scelta dalla Giunta, con l'assegnazione della
maggioranza del 51 per cento al privato.
Mi fa piacere ricordare, a questo punto, che il Consigliere
Sandri abbia invocato il principio del libero mercato, e che la
Democrazia Cristiana si sia appellata al principio della
maggioranza pubblica e della collettivizzazione. Questi episodi
accadono nella vita politica e non ci stupiscono affatto. Comunque,
ci fa piacere ricordare che il Consigliere Sandri, in riferimento
ai prezzi che si possono praticare nella vendita del gas metano in
Vale d'Aosta, si sia rifatto al principio della libera concorrenza
e del libero mercato.
Ci pare importante ricordare che, per essere tutelati sotto
l'aspetto dell'efficienza, dell'economicità e della funzionalità,
occorre evitare il carrozzone. È molto più probabile che il
carrozzone sia evitato da una società a maggioranza privata, che
non da una società a maggioranza pubblica. Evitiamo, perciò, che si
crei un'amministrazione a maggioranza pubblica, che si sentirebbe
tutelata già in partenza da un possibile intervento di ripianamento
del "deficit" da parte della Regione, cosa che del resto la Giunta
regionale fa con regolarità nei confronti di tutti gli enti o
società dove essa è in maggioranza, come nel caso della Centrale
del latte o di altre innumerevoli società. Mi pare, quindi, che il
discorso sia stato impostato con una certa serietà.
Noi riteniamo opportuno ricercare delle garanzie attraverso una
convenzione stipulata tra la Regione e la società privata che entra
in società con l'ente pubblico. Chiaramente l'Assessore ha già
informato la Commissione - e si è discusso in merito - che la
convenzione prevede una esplicita garanzia, sulla quale siamo tutti
d'accordo, di accordare una certa preferenza alle imprese locali.
Possiamo anche dire che nel 1983 abbiamo invitato gli imprenditori
locali a formare un consorzio proprio in vista dei lavori che si
sarebbero dovuti svolgere per la metanizzazione di questa Regione
ed in particolare della città di Aosta. Questo invito è nato
proprio dalla Giunta regionale ed è stato espresso attraverso
l'Assessorato all'Industria, Commercio, Artigianato e Trasporti,
fin dal lontano 1983, quando si è cominciato a far prendere corpo
alla costituzione di questo consorzio per dar corso ai lavori che
ne sarebbero derivati.
La convenzione che l'Assessore ci ha illustrato in Commissione
dice proprio che sarà accordata la preferenza alle imprese locali
ed all'assunzione di personale locale. Questo è ben specificato
nella convenzione e, quindi, oggi non inventiamo proprio niente. È
chiaro che nella legge, che è un corpo legislativo, non è previsto
l'atto attuativo e cioè il sistema di obblighi e compiti fra i
componenti della società, che è compito di una specifica
convenzione. Oggi stiamo discutendo su di una legge e non su di una
convenzione. Quest'ultima ci è già stata illustrata e mi pare che
tutti l'abbiano approvata. In essa la Giunta si è premurata di
offrire garanzie, nei limiti del possibile, al personale e alle
imprese locali che abbiano, ovviamente, titoli e capacità
professionali e tecniche.
Sarebbe quindi opportuno evitare di dire che qui ci sono quelli
che vogliono far lavorare le imprese locali e quelli che non le
vogliono far lavorare. Credo, inoltre, che la Giunta nel dirci che
sarà l'Assessore, insieme alla 3a Commissione, ad esaminare le
offerte delle ditte, garantisca ampiamente sia questo Consiglio sia
la comunità valdostana. Non mi pare, pertanto, che in questa
proposta ci possa essere qualche motivo di discordia. Forse non ci
intendiamo sulle parole, ma se qui fosse stato riportato quello che
è stato detto dall'Assessore in sede di Commissione, sarebbe
apparso chiaro che la preoccupazione di accordare preferenza alle
imprese locali era già presente negli intenti della Giunta
regionale fin dal lontano 1983, quando essa stessa si premurò di
invitare gli esperti a formare un consorzio in vista dei lavori
conseguenti alla realizzazione del metanodotto.
Mi pare che questa precisazione sia importante per evitare che
sorgano equivoci nella discussione.
Si dà atto che alle ore 17,11 riassume la Presidenza il
Presidente BONDAZ.
PRESIDENTE:
Il Consigliere Baldassarre intende prendere
la parola?
BALDASSARRE (P.S.D.I.):
Signor Presidente, sinceramente
non capisco perché lei mi chieda se intendo prendere la
parola.
PRESIDENTE:
Glielo chiedo solo perché ho visto un appunto
del quale non sono sicuro.
Ha chiesto la parola il Consigliere Baldassarre; ne ha
facoltà.
BALDASSARRE (P.S.D.I.):
Come partito siamo favorevoli
all'adozione di questo provvedimento. Siamo anche sorpresi del
fatto che, finalmente, anche Nuova Sinistra si dichiari a favore,
come noi che lo siamo da sempre, dell'iniziativa privata. Ce ne
rallegriamo, perché ciò dimostra che insistere fa bene, tant'è che
ci è appena stata data una dimostrazione di quello che noi diciamo
da ben quarant'anni!
Lo slogan del metano recita: "Il metano ci dà una mano ed il
metano fa anche miracoli". Ed il metano ha fatto proprio un
miracolo avvantaggiando in maniera eccessiva i Democratici Popolari
e rendendo loro succube la Democrazia Cristiana. È un aspetto
positivo, che forse dipende dal fatto che i Democratici Popolari
sono più democristiani e più democratici della stessa Democrazia
Cristiana. I democristiani, quindi, oltreché essere servitori
assoluti dell'Union Valdôtaine sono anche succubi degli stessi
A.D.P..
Nel prendere atto di questa nuova situazione politica che si è
venuta a creare in Valle d'Aosta, dobbiamo precisare che noi
eravamo favorevoli alla approvazione di questo disegno di legge fin
dallo scorso mese di febbraio, anche se la Giunta ci ha
ripresentato lo stesso disegno di legge nel mese di novembre. Dalla
sua prima presentazione sono trascorsi sette od otto mesi. Nel
frattempo abbiamo potuto leggere sui giornali l'attacco mosso dalla
Democrazia Cristiana, che non lo riteneva in sintonia con la linea
indicata dalla sua Segreteria regionale.
Oggi scopriamo che la montagna, cioè la D.C., partorisce il
topolino dell'ordine del giorno, ma si tratta di un topolino che
per ora è stato solo annunciato, perché non è stato ancora
presentato, e che non dice assolutamente niente, anzi, è solo "una
masturbazione mentale" della Democrazia Cristiana. Il Consigliere
Pollicini, infatti, ha precisato che quanto richiesto dall'ordine
del giorno della Democrazia Cristiana è già contenuto nella
convenzione.
Mi sembra, quindi, che il prendere in giro le forze della
maggioranza e dell'opposizione con la presentazione di un ordine
del giorno di quel genere non possa essere definito altrimenti che
con il termine "masturbazione". E la Democrazia Cristiana, pur
insistendo nel contrapporre la sua opinione a quella dell'Union
Valdôtaine ed a quella degli stessi A.D.P., è rimasta talmente
impressionata da essere costretta a fare marcia indietro e ad
accettare la volontà dei Democratici Popolari ed in particolare
dell'Assessore Lanivi, che è stata portata avanti con fermezza,
mortificando il ruolo della Democrazia Cristiana.
Ma forse i Democristiani sono contenti delle poltroncine e delle
poltrone telecomandate, come ho già avuto modo di dire in altre
occasioni. Andate pure avanti, perché la cosa a noi non interessa
affatto! Noi eravamo d'accordo su questo disegno di legge
fin dal mese di febbraio e lo volevamo anche votare. Poi si
è arrivati a settembre e quindi a novembre, ma chissà quando sarà
finalmente stappato il metanodotto! Forse passeranno altri
anni.
Il Consigliere Beneforti dice che questo provvedimento non deve
essere bloccato. Ma io gli vorrei chiedere che cosa ha fatto la
Democrazia Cristiana dal mese di febbraio in poi: essa ha
letteralmente bloccato un provvedimento importante per la comunità
valdostana, mentre oggi ci viene a dire che non bisogna bloccarlo!
Ma sono solo assurde contraddizioni di certi Consiglieri e della
stessa Democrazia Cristiana!
Non riesco a capire come si possa ridicolizzare, non solo il
Consiglio regionale, ma anche l'opinione pubblica! Questo
provvedimento è stato enfatizzato per anni, è stato presentato per
mezzo di conferenze-stampa, i giornali ne hanno dato ampia
informazione e lo stesso Consigliere Pollicini ha detto che esso
torna a grande merito di questa maggioranza, che però è la stessa
maggioranza di allora. Probabilmente egli si è dimenticato di dire
che, sia quella sia questa maggioranza, non intendevano compiere
l'operazione nel modo in cui ci è stata illustrata, perché il
metano sarebbe dovuto servire all'industria. Le industrie sono
fallite e quindi le previsioni di quella e di questa maggioranza si
sono rivelate errate.
Bisogna prendere atto di questa circostanza, che magari ci potrà
tornare utile in futuro. Probabilmente non saranno più valide le
cifre indicate dal Consigliere Pollicini, che volevano essere solo
una previsione, però dobbiamo riconoscere che per questa
maggioranza non si tratta certamente di un fiore all'occhiello.
Lungo il cammino, essa si è trovata di fronte ad una nuova
posizione: si erano ormai spesi 30 miliardi, per quasi un anno si
era messo un tappo al metanodotto ed ora si tenta di toglierlo.
Speriamo che si faccia presto in modo da non recare ulteriori danni
alla comunità valdostana.
L'Assessore ha trattato il problema tariffario sperando ed anzi
assicurando che le tariffe saranno uniche per tutto il territorio
regionale. Possiamo essere contenti dell'affermazione
dell'Assessore. Nel ribadire che noi siamo da sempre a favore
dell'iniziativa privata, ci auguriamo che i costi degli
allacciamenti non vengano a gravare pesantemente sull'utenza, anche
se dobbiamo stare molto attenti in proposito. Speriamo che il
presente provvedimento venga attuato con una certa sollecitudine,
anche perché è già passato troppo tempo e, per colpa della
Democrazia Cristiana, nel mese di dicembre ci troviamo ancora nella
fase della sua approvazione.
Noi voteremo a favore del disegno di legge, ma non voteremo
l'ordine del giorno annunciato dal Consigliere Beneforti, ed invito
le altre forze politiche, anche quelle della maggioranza, a fare
altrettanto. Se ci vogliamo prendere in giro, facciamolo in
separata sede, magari in Commissione, ma non in Consiglio. Anche
nel gioco delle parti tra le forze politiche si deve rispettare una
certa dignità e correttezza, mentre il presentare ed il votare
questo ordine del giorno significa proprio prendersi in giro. Non è
certo questo il modo più appropriato di fare politica.
Io non voterò assolutamente l'ordine del giorno. Mi è bastata
l'enunciazione che di esso ha fatto la Democrazia Cristiana per
capire che cosa esso potesse celare. Qualcuno ha parlato di
particolari interessi, ma io non voglio neppure affrontare un
problema del genere perché non intendo fare delle insinuazioni. A
me interessano solo i fatti e se poi anche dietro al metano c'è una
mano, lo verificheremo in seguito.
Ribadisco, quindi, che voterò il disegno di legge ma non
l'ordine del giorno annunciato dal Consigliere Beneforti.
PRESIDENTE:
Ha chiesto la parola il Consigliere Tamone;
ne ha facoltà.
TAMONE (U.V.):
Anche noi siamo d'accordo con la proposta
della Giunta. Vorrei fare una piccola premessa, che forse è già
stata fatta da altri, ma non lo ricordo anche perché all'inizio
della discussione ero un po' distratto.
Io credo che ci troviamo di fronte ad una questione piuttosto
complicata che ha reso difficile la ricerca di una soluzione. Non
uso mai grandi parole, ma credo di poter dire che, con l'arrivo ad
Aosta della condotta principale del metano, la Valle d'Aosta si
trovi all'inizio di una specie di rivoluzione in campo energetico.
Indubbiamente l'arrivo del metanodotto comporta tutta una serie di
problemi assolutamente nuovi per la nostra Regione.
Ricordo che nel dibattito svolto a suo tempo si era detto che il
metano sarebbe servito all'industria. Ora qualcuno sostiene,
invece, che non servirà più all'industria. Credo di potermi
dichiarare, in merito, perfettamente d'accordo con il consigliere
Pollicini quando sostiene che il metano potrà favorire anche quel
tipo di industria che non è ancora presente in Valle d'Aosta...
BALDASSARRE (fuori microfono):
Ma ci devi dire quali sono
queste industrie!
TAMONE (U.V.):
Intendo dire che il metano è uno dei
presupposti per far giungere in Valle altre industrie che potranno
così disporre di una energia diversa e qualificata, come ha detto
il Consigliere Pollicini che è stato talmente chiaro da rendere
inutile qualsiasi ulteriore precisazione.
Io credo che esistano queste possibilità e noi ci dichiariamo
soddisfatti del raggiungimento di alcuni scopi che noi ci
proponevamo di raggiungere, il primo dei quali, quello della
tariffa unica, è stato ricordato anche da altri. Era una delle
nostre più vive preoccupazioni e l'esser riusciti a far accettare
da tutti questo principio costituisce, per me, uno dei più
significativi obiettivi di questo disegno di legge.
La preoccupazione relativa alla difesa del patrimonio
valdostano, nel settore dell'occupazione e
dell'industrializzazione, è giusta ed è sempre presente nei nostri
pensieri e nelle nostre azioni, perché fa parte di noi stessi e del
nostro modo di agire in quanto valdostani e operanti in questa
Regione. Ci sembra, pertanto, un po' esagerato voler insistere
troppo su questo tema.
Quello che ci è stato spiegato dall'Assessore Lanivi, nel corso
di lunghissime riunioni, ci ha fatto ben comprendere come
l'atteggiamento del Governo regionale sia stato sempre improntato
ad una grande disponibilità, teso sempre a diradare e ad
allontanare tutte le possibili ombre. L'aver riservato, per
esempio, a ditte locali e solo a ditte locali la terza fase della
metanizzazione, quella cioè che prevede il trasporto del metano
dalle zone prossime all'abitazione fino al loro interno, è un fatto
estremamente importante che condividiamo in pieno e che,
sicuramente, qualifica in misura notevole il provvedimento.
Noi pensiamo, tuttavia, che non sia il caso di chiuderci nel
nostro ambito ristretto per correre ulteriori gravissimi rischi.
Nella costruzione del metanodotto noi investiremo 60 o 70 miliardi,
poco importa se i miliardi saranno 80, ma non ci pare molto
corretto rimanere bloccati nell'ambito locale e non aprirci a
possibilità esterne, anche perché ci pare che questo modo di
ragionare sia piuttosto riduttivo.
Riconosciamo che forse si sarebbe potuta trovare una soluzione
anche qualche tempo fa. Tutta la questione si è trascinata un po'
per le lunghe, ma il problema è sicuramente complesso e ce lo
dimostrano appunto gli emendamenti che ancor oggi sono presentati
da importanti forze politiche presenti in questo Consiglio
regionale.
Ritengo importante, comunque, essere riusciti a predisporre un
provvedimento accettabile da una gran parte delle forze politiche
consiliari ed a rispettare certe peculiari esigenze. Ci si può solo
augurare che quanto deve essere fatto da oggi in poi, venga
realizzato in modo corretto, per mettere a disposizione di tutti i
cittadini, presto e bene, la ricchezza rappresentata dal metano.
Grazie.
PRESIDENTE:
Ha chiesto la parola il Consigliere Pedrini;
ne ha facoltà.
PEDRINI (P.L.I.):
Sarò molto breve, anche perché mi pare
che l'argomento sia stato sviscerato in ogni suo aspetto. E poi il
Consigliere Tamone, che mi ha preceduto, mi ha tolto anche gli
ultimi aspetti che avrei potuto approfondire.
A nome del Partito Liberale esprimo un giudizio positivo nel
constatare che finalmente si è capito che la privatizzazione può
dare tranquillità all'Amministrazione regionale, ovviamente se
condotta bene e sempreché la stessa Regione riesca a controllare il
restante 51 per cento del capitale sociale.
Noi siamo stati fra i primi a batterci per l'arrivo del metano,
e su questo dato non ci piove, perché esso è testimoniato dai
documenti. Poiché si è già perso molto tempo, ci auguriamo che il
servizio di distribuzione del metano entri in funzione prima
possibile, senza ulteriori sviluppi negativi.
PRESIDENTE:
Ha chiesto la parola il Consigliere Chabod;
ne ha facoltà.
CHABOD (D.C.):
Cercherò di essere breve come il
Consigliere Tamone e forse anche di più.
Sono contento che questo disegno di legge sia finalmente
arrivato alla fase della votazione in Consiglio, perché quand'ero
in Giunta con l'allora Presidente Andrione, ho fatto molti giri,
sia in Valle sia fuori, per cercare di portare avanti la questione
del metano che, purtroppo, non era facile far giungere in Valle. La
COGNE e l'ILSSA-VIOLA ci diedero una mano e, grazie a loro, aderì
in seguito anche la SNAM, così che l'iniziativa poté prendere
corpo.
Chiederei alla Giunta, però, di predisporre uno studio per far
giungere questa energia alternativa anche nelle vallate laterali,
perché non è giusto che tale beneficio vada solo a vantaggio del
fondovalle centrale. Chiedo quindi che si faccia almeno uno studio
in tal senso.
Personalmente ho sempre chiesto di prolungare il metanodotto
sino a Villeneuve, non certo perché io vi abito, ma perché, viste
le dimensioni della condotta principale, io ritengo che il
metanodotto possa continuare sino a Courmayeur.
Chiedo alla Giunta, quindi, di far predisporre uno studio "ad
hoc" sulla possibile distribuzione dell'energia alternativa anche
nella restante parte del territorio regionale.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Sono contento che il dibattito si sia
vivacizzato un poco e, poiché credo che si sia voluto equivocare ad
arte intorno ad una affermazione da me fatta nel precedente
intervento, in riferimento al libero mercato, vorrei fare due
osservazioni in merito.
Intendevo riferirmi al libero mercato della ditta che deve
partecipare con la maggioranza azionaria al capitale della DIGRAVA.
A mio parere, infatti, con una serie di contatti o attraverso una
mini-gara è possibile ottenere la condizione migliore per la tutela
degli interessi della Regione. Mi sembra che questo sia anche il
senso dell'ordine del giorno presentato dall'Assessore
all'Industria, Commercio, Artigianato e Trasporti, che delega alla
3a Commissione consiliare permanente per lo sviluppo economico
l'espressione di un parere sulla individuazione di questa
impresa.
Vorrei fare una seconda considerazione di carattere più tecnico,
che, forse, avevo trascurato nel mio primo intervento. È da
sottolineare come positivo l'intervento del Consigliere Pollicini,
perché è l'unico dal quale siano emersi dei numeri o delle cifre e
credo, pertanto, che il Movimento al quale egli appartiene abbia
scelto politicamente di puntare da un lato al risparmio energetico,
dall'altro ad avere delle fonti di energia più duttili ed utili sia
per il riscaldamento sia per lo sviluppo industriale. Se ho ben
capito, mi pare che fosse appunto questo il significato
dell'intervento del Consigliere Pollicini.
È un contributo positivo sul quale non possiamo che consentire,
anche se ci rimane il dubbio che l'attuazione della metanizzazione,
sia nel settore industriale sia in quello del riscaldamento
domestico, incontrerà molte più difficoltà di quelle che crede il
Consigliere Tamone. Io non credo che questo progetto possa trovare
attuazione entro breve termine e credo che nel frattempo potrebbe
essere la ricerca di nuove ed interessanti fonti o situazioni
energetiche a fornire soluzioni alternative.
Avevo già fatto riferimento, ma lo ripeto ancora, al problema
del teleriscaldamento. Poiché ci accingiamo ad effettuare, specie
nella città di Aosta, dei grossi interventi in campo abitativo, con
la ricostruzione di interi quartieri, credo che non ci dobbiamo
lasciar sfuggire questa occasione senza pensare a realizzare
esperienze di teleriscaldamento. Perché? Perché, considerandoci
ambientalisti, temiamo fortemente che la metanizzazione crei un
vero e proprio sfascio nei centri storici. Portare il metano nei
centri storici non è solo molto complicato, come sosteneva il
Consigliere Torrione, ma è molto "impattante" dal punto di vista
culturale, storico, urbanistico ed ambientale. Ci devono essere
ancora spiegati poi i conseguenti benefici di carattere
energetico.
A
mio parere, invece, sarebbe molto più interessante
ridurre la rete distributiva del gas, per aumentare quella
distributiva dell'acqua a media e bassa temperatura. Ovviamente è
solo un'idea, o un'ipotesi, alla quale noi teniamo in modo
particolare, proprio perché crediamo che solo una buona politica
energetica possa offrire buoni frutti.
È vero che il dibattito non è circoscritto al dilemma se abbiamo
fatto bene o male a far giungere il metanodotto in Valle d'Aosta,
ma non deve neppure essere limitato all'altro dilemma: "Mettiamo o
no un tappo alla fine della conduttura". È importante, invece,
realizzare una buona metanizzazione, ma senza eccessive
illusioni.
Ho l'impressione che su questo argomento si sia dato sfogo a
molta più emotività di quanta se ne potrà accertare dal concreto
impatto con la nuova fonte energetica. A mio parere, infatti, essa
sarà richiesta molto meno di quanto si possa ipotizzare
oggi
,
a meno che la Regione non decida di intervenire in
modo spropositato, facendo pendere decisamente la bilancia in
favore del metano.
In questo senso vorrei chiedere agli amici della Democrazia
Cristiana una delucidazione, per riuscire a capire fino in fondo
che interesse abbiano nel presentare questo ordine del giorno. Ho
l'impressione, infatti, che, in un certo senso, per una strana
ipotesi non ben comprensibile, ma legata comunque all'attuazione
della rete di distribuzione del metano, si vogliano forzare ancora
una volta i meccanismi istituzionali.
Se in questo progetto di legge c'è qualcosa che non va, il
regolamento prevede di intervenire con un metodo molto semplice per
incidere concretamente sulla legge, e mi riferisco all'istituto
dell'emendamento. Pregherei, pertanto, la Democrazia Cristiana di
trasformare il suo ordine del giorno in emendamento, innanzitutto
per una questione di carattere formale. L'ordine del giorno, di
fatto, non impegna se non la morale ed il cavalierato dei
Consiglieri. A mio parere, invece, l'inserimento nella norma di
questa proposta inserirebbe per iscritto il suo contenuto nella
legislazione regionale.
A giustificazione di ciò, vi è poi una ragione formale e
giuridica. Ho l'impressione che il contenuto dell'ordine del giorno
possa rientrare nei termini di un accordo politico, ma non certo in
una norma accettabile dalla legislazione vigente. Sarebbe
interessante, pertanto, grazie alla sua trasformazione in
emendamento, conoscere il parere della Commissione di Coordinamento
ed in particolare del suo Presidente.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Ringrazio tutti gli intervenuti che
hanno voluto dare un contributo all'approvazione di questo disegno
di legge e dare formalmente il via alla fase attuativa delle reti
di distribuzione del metano nella nostra Regione. Vorrei solo fare
alcune brevi considerazioni sull'atteggiamento della maggioranza in
merito agli emendamenti ed all'ordine del giorno.
Intanto preannuncio l'emendamento di cui, interpretando il
volere della 3a Commissione sul suo ruolo nella scelta del partner
privato, mi sono fatto promotore e consegno il relativo testo al
Presidente, nella stesura che abbiamo già esaminato in sede di
Commissione e sulla quale si sono trovati d'accordo tutti i membri
della Commissione stessa.
Dichiaro, inoltre, di trovarmi d'accordo sul contenuto
dell'ordine del giorno presentato dai Capigruppo delle forze di
maggioranza.
Informo il Consiglio, infine, che la maggioranza si asterrà dal
votare gli emendamenti proposti dal Partito Comunista. L'astensione
nasce dal fatto che la proposta del Partito Comunista era una delle
possibili alternative offerte alla Giunta regionale. Quest'ultima
ha scelto, invece, di promuovere la costituzione di una società
mista, pubblico e privato, nella quale il privato avesse la
maggioranza, ma nella quale al pubblico, nel nostro caso
rappresentato dalla Regione, dal Comune di Aosta e da altri Comuni,
fosse garantito un ruolo di tutto rispetto.
Questa è la ragione fondamentale che ci sollecita ad astenerci
dal votare gli emendamenti proposti dal Partito Comunista.
Accettando, invero, i suoi emendamenti, avremmo una legge del tutto
diversa.
Più avanti illustrerò anche gli altri motivi che hanno spinto e
sostenuto il Governo regionale a percorrere la via intrapresa.
In alcuni emendamenti ad altri articoli della legge, sempre
presentati dal Partito Comunista, si prefigurano forme di
intervento regionale che potranno essere esaminate dalla Giunta e
da questo Consiglio solo dopo che sarà entrata nel vivo la
realizzazione della rete distributiva del metano; quindi non
riteniamo conveniente un loro inserimento nella legge in questo
momento.
Per quanto concerne alcuni elementi emersi nel corso della
discussione in quest'aula e riferendomi, in particolare, a quelli
del Consigliere Sandri, intendo precisare che, non solo non ci
siamo voluti prendere gioco delle istituzioni, ma che i numerosi
incontri che potrei citare, ma che non leggo per non tediare il
Consiglio regionale, le numerose e ripetute riunioni con tutti i
Comuni interessati alla metanizzazione, le numerose riunioni con la
Commissione regionale competente, la quale non solo ha esaminato,
ma ha preteso ed ottenuto di vedere prima la lettera di impegno
della società privata, la bozza della convenzione e la bozza dello
statuto, tutti elementi che le sono già stati forniti, ed infine il
confronto che si è avuto con il Comune di Aosta, rappresentano
tanti elementi di chiarezza e di trasparenza nei rapporti che il
Governo regionale ha inteso avere con tutti gli enti interessati,
non esclusi gli stessi imprenditori che più volte si sono
confrontati con l'Amministrazione regionale.
Non si può parlare, quindi, di gioco o di burla nei confronti
delle istituzioni, ma di trasparenza che noi vogliamo mantenere
dichiarando, anche per evitare che si faccia della "dietrologia",
che i criteri di scelta e la scelta del partner privato verrà
effettuata sentendo la competente Commissione consiliare, alla
quale forniremo tutti i dati dei quali siamo in possesso.
Mi preme sottolineare il dato positivo rappresentato dai 3 o 4
punti fermi emersi dal presente dibattito.
Primo punto. La discussione intorno al dilemma "metanizzare sì,
metanizzare no", oggi non è valida, perché questo Consiglio ha già
effettuato una sua scelta.
Secondo punto. La metanizzazione di una parte del territorio
regionale, quella che da Villeneuve raggiunge Pont-Saint-Martin,
può avvenire solo attraverso l'intervento della Regione.
Grazie al massiccio intervento finanziario della Regione,
infatti, si è potuta realizzare la conduttura principale del
metanodotto sino alle porte di Aosta ed è sempre e soltanto a
condizione che ci sia l'intervento regionale che si potranno
realizzare le varie reti di distribuzione del metano. Sulla base
dell'importanza del ruolo dell'ente pubblico ci è sembrato
opportuno - ed il Consiglio regionale ha accettato questa linea -
definire una unitarietà di gestione dell'intera vicenda e
realizzare un distretto tariffario unico, per garantire al
cittadino di Aosta come a quello di Chambave o di Pont-Saint-Martin
la stessa tariffa. Da tutto ciò discende la scelta che abbiamo
fatto.
Aggiungo ancora alcune considerazioni. Per un certo periodo si è
parlato del caso particolare del Comune di Aosta e dei possibili
vantaggi che esso avrebbe tratto dalla creazione di un'azienda
municipalizzata. Ricordiamoci bene che questi eventuali vantaggi
sarebbero stati una diretta conseguenza dell'investimento regionale
per far giungere il metano ad Aosta. Ci è sembrato più equo e più
giusto realizzare una unità gestionale per tutta la questione
metano, proprio perché l'intervento regionale era giustificato
dalla garanzia di offrire un equo vantaggio a tutti i cittadini
interessati ad allacciare le proprie abitazioni alla rete di
distribuzione del metano.
In merito alla scelta privatistica, c'è da dire che quella fatta
dall'Amministrazione regionale è stata una scelta piuttosto
meditata e non si è trattato di una scelta teorica, magari
accompagnata da affermazione del tipo: "Il privato è bello", "Il
privato è brutto" oppure "Evviva il pubblico a tutti i costi!"
Nel nostro caso, invece, si tratta di mettere insieme una
struttura snella, funzionale allo scopo, che risponda a criteri di
economicità e che non sia viziata o turbata da tensioni d'altro
tipo, a volte presenti in una gestione pubblica, ma sulla quale,
nello stesso tempo, il pubblico possa esercitare un controllo certo
e sicuro. Il perseguimento di questo risultato dovrebbe essere
consentito anche dalla percentualizzazione della partecipazione
azionaria.
A questo punto vorrei fare una precisazione molto importante,
per cercare di rispondere sia al Consigliere Sandri sia al
Consigliere Baldassarre, i quali hanno formulato un'ipotesi già
superata, nel senso che nella bozza di statuto che abbiamo
presentato all'attenzione della 3a Commissione consiliare, si
esclude che l'intervento della DIGRAVA possa andare oltre i
misuratori di utenza. Tutti gli allacciamenti alle singole unità
abitative, quindi, non saranno oggetto di competenza della DIGRAVA,
ma saranno oggetto di intervento, non dico riservato, ma di
notevole interesse per l'imprenditoria privata.
(...INTERRUZIONE del Consigliere Sandri...)
LANIVI (A.D.P.):
Chiedo scusa al Consigliere Sandri se la
mia relazione è stata forse un po' troppo sintetica, ma i membri
della 3a Commissione erano in possesso sia della bozza della
lettera di impegno dell'eventuale partner, sia della convenzione,
sia dell'ipotesi di statuto della stessa società.
Tengo a precisare che proprio dalla logica che ha determinato la
presenza della Regione in posizione minoritaria discende l'esigenza
per la Regione di farsi promotrice di un disegno di legge che le
assegni il ruolo di promotrice di tale società. Leggo testualmente,
comunque, quanto è scritto nella bozza di convenzione che abbiamo
distribuito e nella quale al punto c) si dice:
"La società (DIGRAVA) ha per oggetto la progettazione,
l'esecuzione e la gestione della rete di distribuzione del gas,
fino ai misuratori di utenza".
Per quanto riguarda la notazione del Consigliere Torrione, che
mi trova completamente d'accordo e che ci fa notare come
l'attuazione di questi lavori comporterà un impegno assoluto per
gli enti locali e arrecherà non indifferenti disagi ai cittadini,
posso ricordare di aver avuto personalmente la possibilità di
vedere alcune metanizzazioni in posti estremamente delicati. Ho
visto, ad esempio, quelle di Bolzano e di Assisi, centri storici, e
mi riferisco soprattutto al secondo, di assoluto prestigio e
valore, dove comunque si è riusciti a realizzare la rete di
distribuzione del gas metano.
Ringrazio, inoltre, il Consigliere Beneforti per aver voluto
ulteriormente evidenziare la diffusa preoccupazione che questo
grosso investimento vada a prevalente vantaggio dell'imprenditoria
e dell'occupazione locali. Questo era già stato segnalato nella
lettera di impegni che avevamo predisposto. Comunque, un'ampia
convergenza su una decisione assunta dal Consiglio regionale può
contribuire ad esprimere meglio l'attenzione che, su questi
problemi, abbiamo sempre avuto e continuiamo ad avere.
Devo dire, a questo proposito, che forse la formula mista
garantisce di più sia l'imprenditoria locale sia l'aspetto
occupazionale, proprio perché si tratta di una società privata non
soggetta a certe norme che potrebbero creare dei problemi, in tema
di appalti e di assegnazione di lavori, ad una società a
maggioranza pubblica. Anche se ci saranno dei vincoli, essi saranno
comunque più limitati e consentiranno di poter meglio attendere
alle future esigenze.
Devo precisare, inoltre, che il metano è già utilizzato per
scopi industriali in Valle d'Aosta. Sovente mi capita di non essere
molto chiaro e perciò torno a ripetere in quest'aula che il metano
è già utilizzato in questo momento da strutture industriali e mi
riferisco in particolare alla DELTACOGNE di Verrès e di Aosta, che
sono già "metanizzate" all' 80%. Ma non basta, perché stiamo
realizzando anche l'allacciamento con la BALTEA-DISK e la SIB -
Società Birraria di Pollein - sta predisponendo i propri impianti
per una imminente metanizzazione; è anzi presumibile che, entro il
prossimo autunno, ambedue queste ultime industrie possano già
utilizzare il metano come fonte energetica.
Il Consigliere Chabod ha chiesto alla Giunta di esaminare la
possibilità di estendere la metanizzazione anche ad altre zone del
territorio regionale. Allo stato attuale, i comuni interessati alla
metanizzazione sono quelli del fondovalle centrale, da Villeneuve
sino a Pont-Saint-Martin, con l'esclusione del comune di Verrayes,
che non aveva aderito in un primo momento ma poi ha chiesto di
intervenire.
L'Amministrazione regionale ha già stabilito i punti di stacco,
nonché le stazioni di partenza delle reti di distribuzione ed ha
chiesto ed ottenuto da quasi tutti i Comuni, meno due, la
perimetrazione delle aree di prima metanizzazione.
Un certo tipo di lavoro, quindi, è già stato svolto e, una volta
approvata questa legge, pensiamo di poter accelerare la
realizzazione delle reti di distribuzione.
Voglio ricordare ancora che, in vista della prossima
metanizzazione, è già stata svolta dell'attività formativa. Mi
riferisco, in particolare, ad un corso di qualificazione per Periti
Industriali, che è stato attuato con l'intervento
dell'Amministrazione. Mi riferisco, inoltre, ad un corso rivolto
alle imprese artigiane della Valle d'Aosta e ad un corso, più
recente, rivolto a cassaintegrati e disoccupati, per renderli
disponibili come maestranze nell'attuazione del programma di
metanizzazione. Organizzeremo anche altri corsi per utilizzare al
massimo le energie umane che abbiamo a disposizione.
In tutta questa vicenda, voglio ricordare anche l'attenzione ed
il rispetto che l'Amministrazione regionale ha sempre cercato di
mantenere nei rapporti con gli enti locali che, in definitiva, sono
i veri titolari delle concessioni. È un atto di libertà del Comune
l'accettare o meno di far parte della gestione unitaria della
metanizzazione.
È positivo che siamo arrivati a questo traguardo, pur avendo
impiegato un po' più di tempo. Siamo, tuttavia, riusciti a centrare
i due obiettivi che, come ho ricordato all'inizio, hanno
maggiormente impegnato l'Amministrazione regionale e cioè: 1°)
l'adesione di tutti i Comuni, per consentire una gestione unitaria;
2°) garantire una tariffa unica per tutti gli utenti del gas
metano.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Monsieur Sandri avait demandé un avis
sur la possibilité ou non d'approuver l'ordre du jour qui avait été
présenté. Je crois que les conseillers qui ont pris la parole et
illustré l'ordre du jour ont dit clairement qu'il s'agissait d'une
invitation à une entreprise qui a la majorité privée. Il ne s'agit
pas d'une entreprise publique, donc je crois que dans ce sens on
peut accepter qu'il y ait une attention particulière vis-à-vis d'un
problème.
On peut faire toutes les observations que l'on veut sur
l'attitude de l'Administration régionale; ce qui compte c'est que
toutes les forces partagent cette attention particulière à l'égard
des entreprises locales. C'est une attitude que l'on peut
accepter.
PRESIDENTE:
Passiamo ora all'esame dell'articolato.
Do lettura dell'articolo 1.
Art. 1
(Forma giuridica e ragione sociale)
1. La Regione Valle d'Aosta promuove la costituzione di una
Società per Azioni, denominata DIGRAVA S.p.A.
PRESIDENTE:
Se nessuno chiede la parola, pongo in
votazione l'articolo 1, testé letto:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Do lettura dell'articolo 2.
Ant. 2
(Soci)
1. Possono acquisire la qualità di soci azionisti della
DIGRAVA - S.p.A., oltre alla Regione Valle d'Aosta:
a)
il Comune di Aosta;
b)
gli altri Comuni della Regione che, singolarmente
od in consorzio tra loro, intendono procedere alla costruzione di
gasdotti nei rispettivi territori ed alla gestione dei medesimi
mediante "concessione" ad Aziende specializzate;
c)
Impresa specializzata nella progettazione,
costruzione e gestione del pubblico servizio di distribuzione del
gas, di comprovata solidità, esperienza
e
capacità nel
settore, in quanto ad entità di capitale sociale, a numero e
rilevanza di esercizi di gestione e numero di utenti
serviti.
PRESIDENTE:
Do lettura di un emendamento sostitutivo
dell'articolo 2, proposto dal Consigliere Millet.
EMENDAMENTO
- sostituire l'art. 2 con il seguente:
ART. 2
(Soci)
1. La Regione Valle d'Aosta promuove la Società, prevista
nell'art. 1, con il Comune di Aosta, con gli altri Comuni della
Regione che intendono procedere alla costituzione di gasdotti nei
rispettivi territori, con imprese private specializzate nella
progettazione, costruzione e gestione del pubblico servizio di
distribuzione del gas e con consorzi e/o cooperative di imprese
artigianali operanti in Valle d'Aosta che abbiano un'attività
attinente in detto settore.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Vorrei illustrare i nostri emendamenti
perché riteniamo che la loro presentazione non debba essere
interpretata come un atto puramente formale, ma come una presa di
posizione ufficiale, tant'è che è stata definita dall'Assessore
come una vera e propria scelta.
Il nostro articolo 2 prevede che non ci si riferisca in modo
esclusivo ad una sola società privata, ma a più società private
specializzate, dando anche a consorzi e cooperative la possibilità
di partecipare in qualità di azionisti a questa nuova società.
Questo fatto, ovviamente, è legato alla condizione che la nuova
società sia mista, ma a maggioranza pubblica e non privata.
Credo che anche le garanzie chieste dalla Democrazia Cristiana,
attraverso l'ordine del giorno del quale ha dato lettura il
Consigliere Beneforti, - anche se mi si deve spiegare come sia
possibile darne pratica attuazione - possano essere meglio tutelate
da una società a maggioranza pubblica, nella quale siano presenti
la Regione ed i Comuni.
Ricordo, infatti, che oggi come oggi una società per azioni è
tenuta a rispettare delle regole ben precise, raccolte nel Codice
Civile, fra le quali ce n'è una che impegna i soci a garantire una
buona gestione della società. Non so, quindi, come si potrà
concretizzare, in seguito, la volontà o l'auspicio della Democrazia
Cristiana, che noi peraltro condividiamo, anche se riteniamo più
opportuno seguire la via da noi indicata. Del resto, fino ad un
certo momento, anche la Democrazia Cristiana riteneva più
conveniente creare una società a maggioranza pubblica, non fosse
altro che per i numerosi finanziamenti già accordati alla SNAM per
realizzare il metanodotto e per quelli che dovranno essere
accordati per la costruzione della rete di distribuzione e per
garantire un unico tariffario, così come avviene oltre Carema.
Noi rifiutiamo di credere che solo il privato sia serio ed
efficiente. In Valle d'Aosta, infatti, abbiamo avuto notevoli
esempi di privati che hanno dato prova di scarsa serietà e di
grande inefficienza.
È da precisare, poi, che in questo settore è difficile andare in
deficit. Molte aziende municipalizzate, infatti, sono in attivo,
perché sono obbligate per legge a gestire la società in un certo
modo. Secondo la normativa vigente, quindi, è difficile che il
privato possa andare in deficit, anche perché le tariffe sono
condizionate ed è molto facile, per il privato che detiene la
maggioranza azionaria, rispettare le tariffe, specie quando è
l'ente pubblico a finanziare. Il vero problema, piuttosto, è
relativo alla scelta degli amministratori e su questo si può
discutere, nel senso che la parte pubblica può trovarsi in maggiore
difficoltà nella scelta degli amministratori, perché è più
condizionata.
Forse sarebbe bene riuscire a precisare meglio le maggiori
difficoltà della parte pubblica rispetto alla parte privata. La
parte pubblica, infatti, potrebbe offrire maggiori garanzie per
tutta una serie di ragioni, non ultima quella legata alla gran mole
di finanziamenti che la Regione ha già accordato e che ancora dovrà
accordare per realizzare tutta la rete distributiva del gas metano.
La nuova società, invece, viene messa nelle mani di un privato che
non incontrerà alcuna difficoltà a gestirla con profitto.
Noi riteniamo che il nostro emendamento sostitutivo
dell'articolo 2 dia maggiori garanzie di partecipazione e di
presenza alle imprese locali, che non l'ordine del giorno
annunciato dal Consigliere Beneforti, che può essere inteso solo
come un semplice invito, sul quale anche noi possiamo convenire,
anche se ci piacerebbe sapere come sia possibile darne pratica
attuazione.
Capisco che la Democrazia Cristiana abbia bisogno di un
"escamotage". Ne prendiamo atto, però non può qualificarsi in
Consiglio come unica partigiana ed unico difensore degli artigiani
locali, seguita a ruota dai Democratici Popolari. Se ne potrebbe
trarre l'impressione che siano gli unici partiti o movimenti che
difendano gli artigiani.
Noi riteniamo, invece, che solo la creazione di una società
mista, a maggioranza pubblica, ma con la presenza della Regione e
dei Comuni, possa garantire il perseguimento dei nostri obiettivi.
Tutto il resto è sempre discutibile.
PRESIDENTE:
Se nessuno chiede la parola, pongo in
votazione l'emendamento sostitutivo dell'articolo 2 presentato dal
Consigliere Millet.
ESITO DELLA VOTAZIONE
Presenti: 31
Votanti: 6
Favorevoli: 6
Astenuti: 25 (Aloisi, Baldassarre, Beneforti, Bondaz, Borbey,
Breuvé, De Grandis, Faval, Fosson, Lanièce, Lanivi, Maquignaz,
Marcoz, Martin, Pascale, Pedrini, Perrin, Pollicini, Ricco,
Rolando, Rollandin, Stévenin, Tamone, Torrione e Voyat)
Il Consiglio non approva
PRESIDENTE:
Se nessuno chiede la parola, pongo in
votazione l'articolo 2 nel testo originale.
ESITO DELLA VOTAZIONE
Presenti: 31
Votanti: 31
Favorevoli: 25
Contrari: 6
Il Consiglio approva
PRESIDENTE:
Do lettura dell'articolo 3.
Art. 3
(Oggetto sociale)
1. La DIGRAVA - S.p.A. assume quali proprie finalità:
- la predisposizione di un piano pluriennale per la
metanizzazione del territorio della Valle d'Aosta;
- la gestione "Concessioni" dai Comuni alla stessa Valle e/o
Consorzi tra di essi costituiti per la progettazione, la
costruzione e la gestione di gasdotti e/o consortili;
- la promozione e l'attuazione di ogni iniziativa idonea per
incentivare lo sviluppo del servizio, le attività produttive
indotte e la qualificazione professionale degli addetti e delle
Ditte installatrici locali.
PRESIDENTE:
Se nessuno chiede la parola, pongo in
votazione l'articolo 3, testé letto.
ESITO DELLA VOTAZIONE
Presenti: 32
Votanti: 31
Favorevoli: 31
Astenuti: 1 (Sandri)
Il Consiglio approva
PRESIDENTE:
Do lettura dell'articolo 4.
Art. 4
(Capitale sociale)
1.
Alla Regione Valle d'Aosta viene riservata la
proprietà del 45% delle azioni.
2.
Al Comune di Aosta viene riservata la proprietà del
2% delle azioni.
3.
Agli altri Comuni e/o Consorzi di Comuni soci
azionisti viene riservata la proprietà complessiva del 2% delle
azioni.
4.
Il capitale sociale della DIGRAVA S.p.A. viene
inizialmente costituito in £. 200.000.000 (duecentomilioni)
suddiviso in 200.000 azioni del valore nominale unitario di lire
1.000 (mille).
5.
La Giunta regionale è autorizzata a sottoscrivere,
all'atto della costituzione della DIGRAVA S.p.A., una quota del
capitale sociale pari a £. 90.000.000 (novantamilioni)
corrispondente a 90.000 (novantamila) azioni.
6.
La Giunta regionale è, inoltre, auto rizzata a
sottoscrivere, in una
o
più soluzioni, entro un anno dalla
iscrizione della Società nel Pubblico Registro delle Imprese, una
ulteriore quota di capitale fino ad un massimo di lire
1.910.000.000 (unmiliardonovecentodiecimilioni).
PRESIDENTE:
Do lettura dell'emendamento sostitutivo
dell'articolo 4, presentato dal Consigliere Millet.
EMENDAMENTO
- sostituire l'art. 4 con il seguente:
ART. 4
(Capitale Sociale)
1.
Alla Regione Valle d'Aosta, al Comune di Aosta e
agli altri Comuni e/o Consorzi dei Comuni della regione deve
essere, comunque, riservata, almeno, la maggioranza assoluta delle
azioni.
2.
Alla Regione Valle d'Aosta deve essere riservata
non più del 10% delle azioni.
3.
La Giunta regionale è autorizzata a sottoscrivere,
all'atto della costituzione della DI. G. R. A. V. A. SPA, una quota
azionaria non superiore a £. 20.000.000 (ventimilioni).
4.
La Giunta regionale è, inoltre, autorizzata a
sottoscrivere, in una o più soluzioni, ulteriori quote azionarie
fino ad un massimo di £. 180.000.000 (centottantamilioni).
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Il nostro emendamento all'articolo 4
stabilisce che la maggioranza assoluta della nuova società spetti
alla parte pubblica e riconosce, inoltre, che le quote di
partecipazione dei Comuni siano nettamente superiori a quelle della
Regione, che pure deve avere una sua presenza significativa, in
quanto noi riteniamo che i titolari delle concessioni debbano
essere i Comuni. Ciò potrà rendere più complicata la gestione della
società, ma reputiamo giusto che siano i Comuni ad essere
responsabili della gestione, altrimenti, andando avanti di questo
passo, si arriverà al punto in cui i Comuni non saranno più
responsabili di niente ed ogni incombenza ricadrà sulla
Regione.
Questo emendamento, quindi, sancisce il principio che la
maggioranza assoluta della nuova società spetti alla parte pubblica
e che in quest'ultima la presenza dei Comuni sia rappresentata
almeno con il 50% delle azioni.
L'emendamento 4 bis è una diretta conseguenza dell'emendamento
all'articolo 4 e pertanto trova la sua ragione d'essere solo se
verrà approvato questo ultimo.
PRESIDENTE:
Se nessuno chiede la parola, pongo in
votazione l'emendamento sostitutivo dell'articolo 4, presentato dal
Consigliere Millet.
ESITO DELLA VOTAZIONE
Presenti: 32
Votanti: 7
Favorevoli: 7
Astenuti: 25 (Aloisi, Baldassarre, Beneforti, Bondaz, Borbey,
Breuvé, De Grandis, Fa-val, Fosson, Lanièce, Lanivi, Maquignaz,
Marcoz, Martin, Pascale, Pedrini, Perrin, Pollicini, Ricco,
Rolando, Rollandin, Stévenin, Tamone, Torrione e Voyat)
Il Consiglio non approva
PRESIDENTE:
Se nessuno chiede la parola, pongo in
votazione l'articolo 4, nel suo testo originale.
ESITO DELLA VOTAZIONE
Presenti: 32
Votanti: 32
Favorevoli: 25
Contrari: 7
Il Consiglio approva
PRESIDENTE:
Do lettura dell'emendamento aggiuntivo 4 bis,
presentato dal Consigliere Millet, ma che deve essere considerato
decaduto.
EMENDAMENTO
ART. 4 bis
(Contributi ai Comuni e loro Consorzi)
1. Ai Comuni e/o ai loro Consorzi, previsti nell'art. 2 della
presente legge, è corrisposto un contributo pari al 90% del valore
delle quote azionarie e della DI.G.R.A.V.A. SPA da loro
sottoscritte.
PRESIDENTE:
Do lettura dell'emendamento aggiuntivo 4 ter,
presentato dal Consigliere Millet.
EMENDAMENTO
ART. 4 ter
(Contributi alla Società di Gestione)
1.
La Regione Valle d'Aosta, al fine di favorire la
costruzione delle reti di distribuzione del metano nei
Co
muni previsti nell'art. 2 della presente legge, concederà alla
Società DI.G.R.A.V.A. SPA contributi annuali pari alla differenza
tra i costi medi sostenuti nelle altre Regioni e quelli sostenuti
in Valle d'Aosta.
2.
I contributi annuali saranno concessi su piani
annuali di intervento presentati dalla DI.G.R.A.V.A. SPA alla
Giunta regionale entro il 31 luglio dell'anno precedente a quello
di realizzazione. la Giunta regionale prima di approvare i piani
annuali di intervento, deve richiedere il parere della Commissione
consiliare competente.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
L'emendamento 4 ter può avere ancora un
suo significato, in quanto introduce nella legge la previsione di
contributi necessari alla società per realizzare i piani di
sviluppo della rete di distribuzione del metano e per garantire che
anche in Valle d'Aosta i costi di costruzione, sino al contatore,
siano uguali a quelli sostenuti nei Comuni fuori Valle.
Come ho già detto anche nel mio intervento di carattere
generale, questo aspetto può anche essere trattato a parte, con un
successivo provvedimento. Pertanto, noi chiediamo che sia votato ed
accettato dalla Regione come un impegno ad affrontare con altro
provvedimento di legge il problema dei contributi che dovrebbero
essere previsti nei piani annuali di spesa, anche perché il
processo di metanizzazione non durerà solo un anno, ma diversi
anni, specie se si prevede anche l'ampliamento della rete di
distribuzione.
PRESIDENTE:
Se nessuno chiede la parola, pongo in
votazione l'emendamento 4 ter, presentato dal Consigliere
Millet.
ESITO DELLA VOTAZIONE
Presenti: 32
Votanti: 7
Favorevoli: 7
Astenuti: 25 (Aloisi, Baldassarre, Beneforti, Bondaz, Bor-bey,
Breuvé, De Grandis, Faval, Fosson, Lanièce, Lanivi, Maquignaz,
Marcoz, Martin, Pascale, Pedrini, Perrin, Pollicini, Ricco,
Rolando, Rollandin, Stévenin, Tamone, Torrione e Voyat)
Il Consiglio non approva
PRESIDENTE:
Do lettura dell'art. 5.
Art. 5
(Consiglio di Amministrazione)
1. La DIGRAVA - S.p.A. è amministrata da un Consiglio
composto da 11 membri così attribuiti:
- n. 3 alla Regione Valle d'Aosta, dei quali uno con funzioni
di Presidente ed uno da designare dalla minoranza
consiliare;
- n. 1 al Comune di Aosta;
- n. 1 ad altri Comuni e Consorzi soci;
- n. 6 da nominarsi dall'Assemblea degli azionisti.
2. L'Amministratore delegato è nominato di comune accordo su
proposta del Presidente della Società.
PRESIDENTE:
Do lettura dell'emendamento all'articolo 5
presentato dal Consigliere Millet, e che comunque è da ritenere
decaduto:
EMENDAMENTO
- sostituire l'ant.
5
con il seguente:
ART. 5
(Consiglio d'Amministrazione)
1. Alla Regione Valle d'Aosta
è
riservato almeno un
membro del Consiglio di Amministrazione, nel caso fosse assegnato
più di un membro: uno è riservato alla minoranza
consiliare.
PRESIDENTE:
Se nessuno chiede la parola, pongo in
votazione l'articolo 5, nel suo testo originale.
ESITO DELLA VOTAZIONE
Presenti: 32
Votanti: 25
Favorevoli: 25
Astenuti: 7 (Bajocco, Cout, Dolchi, Mafrica, Millet, Sandri e
Tonino)
Il Consiglio approva
PRESIDENTE:
Do lettura dell'articolo 6.
Art. 6
(Collegio Sindacale)
1.
Il Collegio Sindacale è composto da 3 membri
effettivi e due supplenti, che siano in possesso dei requisiti di
legge e non versino in alcuna delle ipotesi di ineleggibilità di
cui agli artt. 2382 e 2399 C.C.
2.
Durano in carica per tre esercizi.
3.
Alla Regione Valle d'Aosta vengono attribuiti un
Sindaco effettivo con funzioni di Presidente ed un Sindaco
supplente.
4.
Gli altri Sindaci vengono designati dall'Assemblea
degli azionisti.
PRESIDENTE:
Do lettura dell'emendamento sostitutivo
dell'art. 6, presentato dal Consigliere Millet, che è comunque da
considerare decaduto:
EMENDAMENTO
-
sostituire l'art. 6 con il seguente:
ART. 6
(Collegio Sindacale)
1. Alla Regione Valle d'Aosta è riservato un Sindaco
effettivo.
PRESIDENTE:
Se nessuno chiede la parola, pongo in
votazione l'articolo 6, nel suo testo originale.
ESITO DELLA VOTAZIONE
Presenti: 32
Votanti: 25
Favorevoli: 25
Astenuti: 7 (Bajocco, Cout, Dolchi, Mafrica, Millet, Sandri e
Tonino)
Il Consiglio approva
PRESIDENTE:
Do lettura dell'articolo 7.
Art. 7
(Norme di rinvio)
1. Per quant'altro non espressamente previsto dalla presente
legge si fa riferimento alle norme del Codice Civile che regolano
l'attività delle Società per Azioni.
PRESIDENTE:
Se nessuno chiede la parola, pongo in
votazione l'articolo 7, testé letto.
ESITO DELLA VOTAZIONE
Presenti: 32
Votanti: 25
Favorevoli: 25
Astenuti: 7 (Bajocco, Cout, Dolchi, Mafrica, Millet, Sandri e
Tonino)
Il Consiglio approva
PRESIDENTE:
Do lettura di un emendamento aggiuntivo
all'art. 7, presentato dal Consigliere Millet, che è comunque da
considerare decaduto:
EMENDAMENTO
- Aggiungere il seguente articolo dopo l'art. 7:
ART. 7 bis
(Norma transitoria)
1. Nella prima applicazione della presente legge la Giunta
regionale può concedere i contributi previsti all'art. 4 ter
relativamente al primo piano annuale di intervento anche se
presentato dopo il 31 luglio.
PRESIDENTE:
Do lettura dell'articolo 8.
Art. 8
(Disposizione finanziaria)
1.
Gli oneri derivanti dall'applicazione della
presente legge, previsti in £. 2.000.000.000 per l'anno 1987
graveranno sul seguente capitolo n. 38240 "Spese per la
sottoscrizione di capitale sociale della "DIGRAVA - S.p.A." per la
metanizzazione del territorio regionale. L.r. di nuova istituzione
del bilancio preventivo della Regione per il corrente
esercizio.
2.
Alla copertura degli oneri di cui al comma
precedente si provvede con riduzione di pari importo dello
stanziamento iscritto al Capitolo 50150 "Fondo globale per il
finanziamento di spese per ulteriori programmi di sviluppo (spese
di investimento)" a valere sull'accantonamento previsto
all'allegato n. 8 del bilancio di previsione per l'esercizio 1987,
relativo alla costruzione della rete di distribuzione del gas
metano, all'uopo interamente utilizzato.
PRESIDENTE:
Do lettura degli emendamenti all'art. 8
presentati dal Consigliere Millet, che sono comunque da considerare
decaduti:
EMENDAMENTI
- Aggiungere al primo comma dell'art. 8 dopo:
n. 38240 "Spese..." le seguenti parole: "e
contributi...".
- Aggiungere dopo il secondo comma dell'art. 8 il seguente
comma:
"3. A decorrere dall'anno 1988 gli oneri derivanti
dall'applicazione degli articoli 4, 4 bis, 4 ter, saranno
determinati e finanziati con la legge finanziaria ai sensi
dell'articolo 19 della legge regionale 07.12.1979 n. 68".
PRESIDENTE:
Se nessuno chiede la parola, pongo in
votazione l'articolo 8, nel suo testo originale:
ESITO DELLA VOTAZIONE
Presenti: 32
Votanti: 25
Favorevoli: 25
Astenuti: 7 (Bajocco, Cout, Dolchi, Mafrica, Millet, Sandri e
Tonino)
Il Consiglio approva
PRESIDENTE:
Do lettura dell'articolo 9.
Art. 9
(Variazioni di bilancio)
1. Alla parte spesa del bilancio della Regione, per l'anno
1987 sono apportate le seguenti
variazioni:
in diminuzione
Cap. 50150 "Fondo globale per il finanziamento di spese per
ulteriori programmi di sviluppo (Spese di investimento)".
£. 2.000.000.000
in aumento
Settore 2.2.2. - Sviluppo economico
Programma 2.2.2.15 - Interventi per la valorizzazione delle
risorse energetiche.
Cap. 38240 di nuova istituzione. Codificazione
2.1.2.5.4.3.10.28. "Spese per la sottoscrizione di capitale sociale
della"DIGRAVA S.p.A." per la metanizzazione del territorio
regionale"
L.r. n.
£. 2.000.000.000
PRESIDENTE:
Do lettura dell'emendamento all'art. 9
presentato dal Consigliere Millet, che è comunque da considerare
decaduto:
EMENDAMENTO
- Aggiungere al primo comma dell'art. 9, dopo:
"... Cap. 38240 di nuova istituzione Spese..." le seguenti
parole: "...e contributi...".
PRESIDENTE:
Se nessuno chiede la parola, pongo in
votazione l'articolo 9, nel suo testo originale
ESITO DELLA VOTAZIONE
Presenti: 32
Votanti: 25
Favorevoli: 25
Astenuti: 7 (Bajocco, Cout, Dolchi, Mafrica, Millet, Sandri e
Tonino)
Il Consiglio approva
PRESIDENTE:
Do lettura dell'articolo 10.
Art. 10
(Dichiarazione di urgenza)
1. La presente legge è dichiarata urgente ai sensi del terzo
comma dell'articolo 31 dello Statuto speciale ed entrerà in vigore
il giorno successivo a quello della sua pubblicazione sul
Bollettino Ufficiale della Regione.
PRESIDENTE:
Se nessuno chiede la parola, pongo in
votazione l'articolo 10, testé letto.
ESITO DELLA VOTAZIONE
Presenti: 32
Votanti: 31
Favorevoli: 31
Astenuti: 1 (Sandri)
Il Consiglio approva
PRESIDENTE:
Ha chiesto la parola, per dichiarazioni di
voto, il Consigliere Millet; ne ha facoltà.
MILLET (P.C.I.):
All'inizio ho detto che ci saremmo
riservati di dichiarare il nostro voto dopo la discussione
sull'articolato. Dichiaro ora che ci asteniamo dal votare il
disegno di legge per le ragioni che seguono.
Riteniamo giusto votare la legge ed accelerare i tempi e le
procedure per costituire la società incaricata di realizzare e
gestire la rete di distribuzione del metano. Il Consiglio regionale
ha effettuato una scelta ed ora urge porre in atto la progettazione
e l'esecuzione, in modo che i cittadini possano usufruire della
nuova energia, nei merito della quale non voglio entrare perché vi
hanno già provveduto altri Colleghi.
Al di là delle nostre posizioni, noi riteniamo positiva la
predisposizione di questa legge che, con l'istituzione di un solo
bacino di utenza, consente l'adozione di un'unica tariffa.
Ora è necessario studiare la bozza di una concessione-tipo che i
Comuni dovranno sottoscrivere con la DIGRAVA e colgo l'occasione
per invitare l'Assessore a procedere celermente in tal senso, in
modo che, non appena sarà stata costituita la nuova società, i
Comuni possano sottoscrivere rapidamente le concessioni, senza
ulteriori perdite di tempo.
Non possiamo votare a favore del disegno di legge perché, come
abbiamo già detto illustrando gli emendamenti, si è fatta una
scelta non utile e non giusta, che non garantisce al cento per
cento l'imprenditoria locale e neppure garantisce ai privati che
siano adottate tariffe adeguate. Noi pensiamo che, con la
legislazione vigente, una società pubblica ben amministrata possa
ottenere le stesse finalità, senza dare ulteriori guadagni ai
privati che, in questo settore, rischiano ben poco, trattandosi di
una società che non può non dare utili. Sarebbe assurdo, infatti,
che la semplice distribuzione del gas possa mandare in deficit una
società. Se, malauguratamente, si dovesse realizzare una simile
eventualità - che noi riteniamo pressoché impossibile - qualcuno ci
dovrebbe venire a spiegare tutta una serie di cose.
La nostra astensione, quindi, è argomentata in questo modo ed
auspichiamo che la Giunta regionale, per ragioni interne, non perda
altri mesi o altri anni.
Noi voteremo l'ordine del giorno presentato dall'Assessore, che
incarica la 3a Commissione consiliare permanente di esprimere un
parere sulla individuazione dell'impresa, ma ci asterremo dal
votare quello annunciato dal Consigliere Beneforti. Quest'ultimo,
infatti, essendo solo un invito rivolto alla Giunta, è una
questione interna alla maggioranza, la quale, pertanto, se la deve
sbrogliare da sola; poi, vedremo che cosa succederà.
PRESIDENTE:
Il Consiglio è chiamato ora a pronunciarsi
per votazione segreta sul complesso della legge.
VOTAZIONE A SCRUTINIO SEGRETO
ESITO DELLA VOTAZIONE
Presenti: 31
Votanti: 24
Favorevoli: 21
Contrari: 3
Astenuti: 7 (Bajocco, Cout, Dolchi, Mafrica, Millet, Sandri e
Tonino)
Il Consiglio approva
