Classificazione
OPERE PUBBLICHE



Oggetto del Consiglio n. 2804 del 6 febbraio 2013 - Resoconto
OGGETTO N. 2804/XIII - Interrogazione: "Motivazione del
mancato rispetto della data di consegna alla Regione del parcheggio
pluripiano a servizio dell'Ospedale Parini di Aosta da parte della
Società Saint-Bernard".
Président -
Merci. La parole au collègue Assesseur La
Torre.
La Torre (GM)
- Grazie Presidente.
Le domande sono tre, cercherò di rispondere in modo puntuale.
Per quanto riguarda la prima, i motivi posti alla base del ritardo
della consegna sono ricollegabili agli imprevisti che hanno
interessato i lavori di realizzazione del cunicolo di
sottoattraversamento di via Roma. Tecnicamente non pare corretto
parlare di motivazioni ulteriori o inattese, perché le medesime
erano già parzialmente a corredo della richiesta di proroga all'8
di gennaio, ciò che non era possibile conoscere con ragionevole
certezza è quale esatto impatto temporale avrebbero avuto in
relazione alla consegna del parcheggio stesso. Con nota del 3
gennaio scorso, l'impresa ha comunicato l'impossibilità di
consegnare il parcheggio l'8 di gennaio a causa della non
ultimazione della fase di realizzazione n. 4, a titolo esplicativo:
parte dei muri, vasche idriche e altre cose, che è strettamente
collegata e dipendente dai tempi del varo del monolite per il
cunicolo. Come ha già anticipato il Presidente Rollandin il 1°
febbraio, il varo del cunicolo è stato concluso in data 31 gennaio,
l'operazione di varo è stata laboriosa e particolarmente complessa,
il suo buon esito permette di concludere la fase n. 4 di
realizzazione del parcheggio. La costruzione del monolite per poter
effettuare il varo è avvenuta in loco e ha ovviamente occupato
parte della superficie a sud del costituendo parcheggio, per cui
non era possibile lavorare in quella zona senza prima liberarla,
cosa che è avvenuta con il varo del monolite sotto via Roma. Tutto
ciò che ho riferito è rinvenibile nella documentazione che la COUP
fornisce all'Amministrazione nel suo ruolo di monitoraggio.
Per quanto riguarda la seconda domanda:
"quali
verifiche..."
, premesso che anche nel periodo di proroga le
attività di controllo sono state svolte come di consueto, specifico
che lo stato di avanzamento dei lavori è monitorato grazie a
diversi sopralluoghi, ai quali sono seguite le consuete riunioni di
monitoraggio alla presenza del responsabile unico del procedimento,
del verificatore degli impianti, del verificatore delle strutture e
dei tecnici dell'impresa. Le riunioni sono verbalizzate, le
risultanze delle riunioni sono comunicate agli uffici competenti al
fine di valutare passo dopo passo gli eventuali provvedimenti da
adottare.
Per quanto riguarda la terza domanda:
"quali
iniziative..."
, premesso e richiamato quanto detto in risposta
al punto 1 e quindi che il ritardo dell'elaborazione della fase
conclusiva n. 4 del parcheggio è consequenziale al varo del
monolite del cunicolo, vi informo che la ditta esecutrice del
cunicolo ha accettato nel giorno 13 novembre 2012 la proposta della
società COUP finalizzata alla riduzione dei tempi di varo, di
riorganizzare il cantiere al fine di effettuare lavorazioni su due
turni diurni e in continuo, in luogo di un turno e circostanziando
le lavorazioni più rumorose nelle ore centrali del giorno: questo
ha permesso la conclusione del varo, come ho detto prima, nel
giorno 31 gennaio 2013. Al fine di coordinare le attività
propedeutiche alla fruibilità del parcheggio, le competenti
strutture della Regione e del Comune, anche alla presenza della
COUP e dell'impresa, sono in costante contatto per gli adempimenti
tecnico-burocratici necessari all'apertura al pubblico, che
verosimilmente potrà avvenire, tenuto conto anche dei tempi di
collaudo e di rilascio dell'agibilità, entro due mesi.
Président
- Merci. La parole au Vice-président
Chatrian.
Chatrian
(ALPE) -
Merci Président.
Assessore, qualche riflessione su questo argomento. Capirà che
non servono molte parole, lei oggi ci risponde tecnicamente ai tre
quesiti che abbiamo posto in quest'aula oltre a quelle da noi più
volte pronunciate proprio su questo argomento, le parole che ci
rimangono sono poche, anche amare, per esprimere da una parte il
nostro sconcerto, la nostra delusione per questo ritardo, peraltro
da noi previsto, nell'iter della realizzazione di un'opera, che più
va avanti più si dimostra discussa e discutibile soprattutto nel
metodo e nel merito. Lei ci ha risposto puntualmente e tecnicamente
ai tre quesiti e l'ultimo doveva chiudere un po' il
cerchio..."quando la collettività valdostana potrà utilizzare gli
stalli": questi famosi e pesanti stalli realizzati direttamente
dalla società in questione e direttamente forniti
dall'Amministrazione regionale.
Questa vicenda dei parcheggi dell'ospedale, a nostro avviso, è
sempre più torbida e vorrei fare su di essa qualche riflessione:
come dire...non contento di spendere una cifra vicina a 40 mila
euro per posto auto - forse il prezzo di un mini appartamento per
famiglie a basso reddito -, di denaro pubblico, il Presidente ci ha
già informato prima di questa nostra iniziativa - perché noi
abbiamo depositato l'iniziativa il 25 di gennaio - dalle pagine dei
giornali che i lavori sono finiti il 31 gennaio:
"ora attiveremo
tutta una serie di procedure organizzate volte ai necessari
accorgimenti logistici in tema di viabilità, di fruizione dell'area
di fatto propedeutiche all'avvio dei lavori di ampliamento
dell'ospedale
e oggi lei ci ha detto che tra due mesi saranno
pronti. Strano questo linguaggio quasi da Prima Repubblica per un
personaggio...mi spiace che non sia presente il Presidente
Rollandin, di cui si diceva che...si deve parlare chiaro e questo
mi sembra invece proprio un politichese spinto in questo momento,
una dimostrazione forse di eccellenza di friggere magari anche un
po' di aria fritta. Capiamo che siete in difficoltà a trattare
questo tema dopo le polemiche, i ritardi, gli allarmismi di questi
anni, "adesso finalmente i lavori sono finiti"...ma siamo seri! È
finita una fase come ci ha detto lei, perché il parcheggio comunque
non è ancora utilizzabile! E nel buttare questa risposta da quasi
campagna elettorale - siamo tutti in campagna elettorale, ma questa
forse va oltre la campagna elettorale - il Presidente ha
accuratamente evitato di rispondere ad altre domande scottanti che
erano state messe sul tappeto. Non è la prima volta che ci si
trincera dietro alle frasi fatte, ma in questo caso girare intorno
al problema è doppiamente grave.
Lei citava prima ancora il discorso del cunicolo, da noi l'unico
modo che ha l'opposizione per opporsi alle scelte che avete fatto
dell'ennesima trattativa privata senza bandi, senza appalti,
direttamente, con poche motivazioni...ALPE cos'ha potuto fare? ALPE
ha chiesto per anni nelle sedi opportune di mettere in campo
adeguati "anticorpi", Assessore La Torre, per prevenire possibili
infiltrazioni, di utilizzare procedure chiare, trasparenti, in
sintesi appalti pubblici e non trattative quasi da mercante in
fiera, com'è successo in questo caso. In cambio abbiamo ricevuto,
purtroppo, in quest'aula sovente delle spalle alzate e persino
qualche sorrisino, anche su questo tema che forse non c'è da
sorridere ora che le previsioni meno ottimistiche si stanno
avverando, dopo che alcuni impresari concessionari dei lavori sono
stati condannati, sia pure - premetto - in primo grado, perché
hanno scelto di denunciare le pressioni della criminalità
organizzata alla 'ndrangheta, invece che alle forze dell'ordine e
alla Magistratura. A nostro avviso, la misura è come posso
dire...quasi colma. Questa Amministrazione si è cucita addosso una
finta credibilità di efficienza da una parte, anche su questo caso,
e, mentre si impegna a distribuire posti di lavoro con
scientificità ed efficacia più volte da noi contestate in
quest'aula, chiediamo ancora una volta un sussulto di dignità e di
responsabilità dal Governo regionale, di non fare finta di nulla e
dare una buona volta le risposte alle tante, ormai troppe domande
in questione, in premessa come dicevo, su questo dossier comunque
iniziato male e la nostra preoccupazione è che finirà ancora
peggio. Grazie.
Président
- Point 10 à l'ordre du jour.
