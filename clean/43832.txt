Classificazione
AMBIENTE
Stoccaggio e smaltimento rifiuti



Oggetto del Consiglio n. 1001 del 4 novembre 2021 - Resoconto
OGGETTO N. 1001/XVI - Interpellanza: "Attività volte a
rafforzare il Piano di monitoraggio e di sorveglianza
regionale".
Bertin (Presidente) -
Punto n. 51. Per l'illustrazione,
il consigliere Brunod.
Brunod (LEGA VDA) -
. Illustro questa interpellanza che è
molto simile a quella che ha presentato precedentemente il collega
Ganis, ma che verte su un altro punto che fa sempre capo alle
risoluzioni approvate nel mese di gennaio.
Richiamate le risoluzioni n. 1 e 2 al punto 40.03 "Petizione
popolare promossa dal Comitato La Valle non è una discarica",
aventi come oggetto controllo radiometrico dei rifiuti e piano di
monitoraggio e sorveglianza regionale, approvate durante la seduta
del Consiglio regionale tenutosi in data 13 e 14 gennaio 2021;
ricordato che la risoluzione numero 2 impegnava il governo
regionale, e in particolare l'Assessore competente, anche in
considerazione della citata revisione del piano regionale di
gestione dei rifiuti, a verificare entro tre mesi la possibilità di
definire uno specifico piano di monitoraggio e sorveglianza
regionale, coordinato dalla Regione autonoma che preveda,
disciplini e programmi le attività future che le strutture
regionali, l'ARPA, il Corpo Forestale e ogni altro ente, agenzia o
organismo competente potranno mettere in atto per il protocollo
delle modalità con le quali vengono svolte le attività di esercizio
delle discariche dei rifiuti speciali siti in Regione e in tutte le
relative fasi.
Evidenziata la grande importanza che l'adozione di un piano di
monitoraggio e sorveglianza regionale avrebbe, al fine di
promuovere maggiori azioni di controllo e trasparenza sulla
tematica, con un impegno a una sorveglianza superiore e che
consentirebbe la piena operatività degli enti preposti alla tutela
dell'ambiente e della salute pubblica, dotandoli delle risorse
economiche necessarie allo svolgimento di attività programmate
definite.
Dopo queste premesse, quindi, si interpella l'Assessore
competente per conoscere quali attività ha posto in essere
l'Assessorato competente nel periodo successivo alla risposta alla
già richiamata interpellanza da parte dell'allora Assessore in
carica con riferimento alla risoluzione n. 2 e, a fronte delle
attività condotte e delle relative risultanze in relazione al piano
di monitoraggio e sorveglianza regionale, quali siano le ulteriori
iniziative che si intendono porre in essere sul tema nell'ambito
della revisione del piano regionale di gestione dei rifiuti.
Presidente -
Risponde il Presidente della Regione.
Lavevaz (UV) -
Come detto prima, sostanzialmente tutta la
prima parte della risposta potrebbe essere ripetuta paro paro a
quella che è stata data all'interpellanza precedente, nel senso che
anche qui si tratta di un'analisi costi-benefici, anche se in
realtà il problema è sostanzialmente da questo punto di vista
diverso rispetto a prima, nel senso che prima si parlava di un
rischio molto marginale, quindi di mettere in piedi un sistema di
controllo per un rischio che rimane comunque remoto, qui invece si
parla di un sistema di sorveglianza e di monitoraggio, sicuramente
un aspetto che ha una rilevanza più importante - e su tutto il
territorio - perché può riguardare tranquillamente anche tutte le
strutture comunali.
Proprio per questo però ha anche delle ricadute dal punto di
vista della gestione, ed è quello che le strutture dell'Assessorato
stanno vagliando, dal punto di vista della messa in atto di questo
tipo di monitoraggio che ha delle ricadute piuttosto importanti su
tutta la filiera della gestione dei rifiuti e soprattutto della
filiera della parte dei controlli, per tutto quello che riguarda il
Corpo Forestale, l'Arpa e anche l'ufficio di vigilanza ambientale
dello stesso Corpo Forestale.
In questo contesto complesso va vagliato questo tipo
d'intervento, anche rispetto alle politiche assunzionali che stiamo
ragionando per i prossimi anni, che è già piuttosto complicato come
abbiamo avuto modo di dire già in diverse iniziative.
Quindi, al di là della copertura economica di un intervento di
questo tipo e della copertura pianificatoria - quindi come inserire
questo tipo d'intervento all'interno del piano regionale di
gestione di rifiuti che, come sapete, è in fase di Vas in questo
momento - rimane come ultima, - o come prima a seconda di come si
vuole vedere la questione - la copertura economica di tutto
questo.
Quindi è sicuramente un aspetto da prendere in considerazione
direi in maniera un po' più prioritaria rispetto a quella del
controllo radiometrico, ma che ha una serie di problematiche più
complesse da risolvere, se non altro dal punto di vista
organizzativo e della gestione di un controllo di un monitoraggio
così diffuso sul territorio, però si sta lavorando in questo senso
nell'ottica del nuovo piano rifiuti.
Presidente -
Per la replica, il consigliere Brunod.
Brunod (LEGA VDA) -
Ci fa piacere in modo particolare che
su questo punto dell'iniziativa ci sia molta attenzione, in quanto
sappiamo tutti che il tema dei rifiuti, soprattutto ultimamente, ha
molta attenzione da parte di tutta la collettività.
Ovviamente ci sono dei costi, ci sono delle problematiche per
quanto riguarda l'organico, il personale per cercare di andare
verso questa direzione, però siamo tutti convinti che meriti grande
attenzione e sarebbe un investimento che potrebbe portare a delle
grandi risposte dal punto di vista del controllo, della
sorveglianza e della trasparenza.
Ci fa piacere che ci sia attenzione e che stiate lavorando per
inserirlo nel nuovo piano regionale sui rifiuti che, come tutti
sappiamo, va approvato assolutamente entro la fine dell'anno, pena
delle conseguenze a livello europeo e nazionale e quindi noi ci
auguriamo che venga veramente fatto un lavoro serio e concreto
sotto questi punti di vista; capiamo che ci sono alcune
problematiche per quanto riguarda la risposta che ha dato prima al
collega Ganis, che magari è un caso dove ci sono più difficoltà e
più casistiche da quel punto di vista, però ribadiamo la necessità
di porre grande attenzione a un tema che è molto delicato e che non
è mai stato così delicato come adesso e quindi noi faremo molta
attenzione, vigileremo molto, affinché si lavori attentamente per
andare nella direzione giusta.
