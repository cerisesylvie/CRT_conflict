Classificazione
ASSISTENZA SOCIALE
Associazionismo - volontariato
ORDINE PUBBLICO - FORZE ARMATE



Oggetto del Consiglio n. 940 del 4 novembre 2004 - Resoconto
OGGETTO N. 940/XII - Contrarietà all'ipotesi di riduzione dei
finanziamenti all'ANPI e all'equiparazione dei militari inquadrati
nella RSI prevista da un disegno di legge in esame al Parlamento.
(Approvazione di risoluzione)
Risoluzione
Il Consiglio regionale della Valle d'Aosta - Vallée
d'Aoste
Rilevato che è intenzione del Governo italiano diminuire
considerevolmente il contributo annuo per il funzionamento
dell'Associazione nazionale partigiani d'Italia, già ridotto nel
2002;
Visto altresì il disegno di legge "Riconoscimento della
qualifica di militari belligeranti a quanti prestarono servizio
militare dal 1943 al 1945 nell'esercito della Repubblica sociale
italiana (RSI)", approvato dalla Commissione Difesa del Senato il
19 maggio 2004;
Richiamate le affermazioni del Presidente Ciampi sul valore
fondante della Resistenza nell'ordinamento della Repubblica
italiana;
Dato atto all'ANPI dell'azione svolta, nel ricordo di quelle
tragiche vicende, per la formazione di una coscienza civile fondata
sugli ideali di democrazia e libertà;
Ricordato
- che i reparti inquadrati nell'esercito della RSI
parteciparono, spesso a fianco delle truppe naziste, a numerose ed
efferate stragi di civili in tutto il centro-nord
dell'Italia;
- che anche la Valle d'Aosta subì la violenza dei
nazifascisti con rappresaglie ed eccidi, tra cui si segnalano per
dimensioni e ferocia (39 partigiani e civili fucilati) quelli di La
Clusaz, St. Pierre, Nus e Leverogne;
- che la Valle d'Aosta è stata interamente liberata per
iniziativa delle formazioni partigiane prima dell'arrivo delle
truppe degli Alleati;
- che, proprio per la sua forte ed estesa partecipazione alla
guerra di liberazione, con decreto 10 dicembre 1971 del Presidente
della Repubblica, alla Valle d'Aosta è stata attribuita la medaglia
d'oro al valor militare;
Esprime
la più ferma critica sia all'ipotesi di riduzione dei
finanziamenti all'ANPI, sia all'equiparazione dei militari
inquadrati nella RSI;
Invita
I rappresentanti della Valle d'Aosta al parlamento italiano
ad operare in tal senso;
Dà mandato
Al Presidente del Consiglio della Valle di trasmettere la
presente risoluzione al Presidente della Repubblica, al Presidente
del Consiglio dei Ministri ed ai Presidenti del Senato e della
Camera.
F.to: Sandri - Borre - Perrin - Salzone - Riccarand - Viérin
Marco
Presidente - La parola al Consigliere Borre.
Borre (UV) - Le Gouvernement italien se propose de réduire de
manière importante la mesure financière portant contribution pour
le fonctionnement de l'ANPI. J'estime que cette volonté ne soit pas
partagée; j'espère que cette initiative, que j'ai présentée avec
d'autres collègues, contribuera à faire en sorte que le
Gouvernement italien revienne sur cette décision. Cette initiative
est d'autant plus importante, puisqu'elle est assumée par
l'Assemblée régionale, qui représente le peuple valdôtain et la
Vallée d'Aoste, et jamais comme sur cet argument une assemblée
publique a le devoir de se prononcer sur un thème qui ne surgit pas
des passions de quelqu'un d'entre nous, mais des faits et d'une
histoire qui ont concerné toute notre région.
L'histoire nous dit que notre région a payé un tribut lourd et
ensanglanté sur l'autel de la lutte pour la liberté, un tribut qui
a été reconnu à la Vallée d'Aoste de par l'attribution de la
médaille d'or pour la résistance. Nous ne pouvons pas oublier que
des gens sont morts et ont lutté pour défendre et renforcer les
principes de l'autonomie et de l'autodétermination, qui ont
caractérisé, pendant des siècles, notre Pays d'Aoste, et si
aujourd'hui nous sommes le pays que nous sommes, si nous
bénéficions d'une autonomie, si notre particularisme n'a pas été
tellement anéanti, nous le devons aux femmes et aux hommes qui ont
choisi de lutter pour sauvegarder leurs idées et notre droit à la
liberté. Nous leur devons de la gratitude et de la reconnaissance,
nous avons le devoir de respecter la mémoire de ceux qui ne sont
plus parmi nous et la dignité de ceux qui sont encore vivants.
Nous comprenons très bien qu'il y a l'exigence de ne pas oublier
tous ceux qui ont choisi d'autres parcours, mais cela ne peut pas
se faire, ni au détriment des faits tels qu'ils se sont produits,
ni au détriment de l'histoire et de la mémoire de ceux qu'ils ont
eu - quand cela n'était pas facile - le courage de lutter pour
défendre la liberté d'avoir des idées différentes de celles du
régime fasciste. Voilà pourquoi notre vote sera favorable et
soutenu d'une conviction forte et, en tout état de cause, motivée
de par la volonté de ne pas confondre les rôles et les choix sur la
base d'un procès de révision que nous ne pouvons pas partager.
Merci.
Presidente - È aperta la discussione generale.
La parola al Consigliere Sandri.
Sandri (GV-DS-PSE) - È con una certa emozione che annuncio
questo impegno del nostro gruppo per questa mozione, una mozione
firmata anche dal Presidente della Regione, oltre che da numerosi
Capigruppo regionali; non è un evento frequente, ma credo che vada
a sottolineare il carattere istituzionale di detto documento.
Possiamo dire - lo ha già accennato prima il collega Borre - che
le radici della nostra libertà, la libertà oggi di avere
un'assemblea in cui possiamo discutere di molti nostri problemi
senza condizionamenti dall'esterno, se possiamo svolgere questi
lavori sapendo che nella nostra regione vige non solo la libertà,
ma anche l'eguaglianza e la solidarietà, credo che sia dovuto al
fatto che l'autonomia speciale della Valle d'Aosta ha una profonda
radice nella guerra partigiana, nella guerra ai nazifascismi.
Libertà e autonomia sono due valori inscindibili; noi non
potremmo essere oggi così liberi se non avessimo l'autonomia e non
saremmo stati autonomi se non avessimo raggiunto la libertà. Sono
due valori legati strettamente e che dobbiamo difendere
congiuntamente; non possiamo pensare di difendere la libertà di
questa Regione e di questa Assemblea se non continuiamo
pervicacemente a difendere anche la nostra autonomia, e non
riusciremo a difendere la nostra autonomia se altrettanto non
difenderemo la democrazia, la libertà e il diritto di tutti.
L'iniziativa del Governo nazionale, che tende per la seconda
volta consecutivamente a ridurre il contributo annuo all'ANPI, ma
ancor più - e in maniera più grave - il disegno di legge già
approvato alla Commissione difesa del Senato di riconoscere la
qualifica di militari belligeranti e quindi tutti i diritti ad essa
collegati a quanti prestarono il servizio militare nell'esercito
della Repubblica Sociale Italiana, i cosiddetti "repubblichini", ci
ha spinto a richiamare l'attenzione di questo Consiglio e della
popolazione valdostana sulla necessità di non abbassare mai la
guardia nella difesa dei nostri valori di libertà e di autonomia,
quindi nella difesa di quella guerra partigiana e di quella guerra
di liberazione che ne sono le radici e le fondamenta.
Dimenticare questa parte della nostra storia, questo radicamento
dei valori che oggi, noi, riusciamo a vivere e che quasi diamo per
scontati, significa di nuovo esporci al pericolo che ritorni
l'autoritarismo, che ritorni il totalitarismo, che vediamo fra
l'altro come sia sempre più diffuso in larghe aree del mondo.
Certo, per ricordarci di "quel passato" tremendo, di quei giorni
drammatici, in cui questi "repubblichini", questi soldati della
Repubblica di Salò insieme alle brigate naziste facevano, proprio
60 anni fa, in questo periodo, nell'autunno del 1944, vasti
rastrellamenti, vaste fucilazioni - ricordiamo quelli di La Clusaz,
di Saint-Pierre, di Nus, di Leverogne -, proprio in questo periodo
di ricordi, certo potremmo anche soltanto affidarci alle croci che
in tante parti della Valle d'Aosta ci ricordano quei tempi. Forse è
meglio e forse è più importante che tale ricordo riusciamo a
sottolinearlo noi, come istituzione, in modo che questo sia
patrimonio comune della popolazione valdostana e soprattutto sia
tramandato alle nuove e alle giovani generazioni. In questo senso
credo che siamo già tutti profondamente unificati dal ricordo
positivo di tutti quelli che hanno dato la vita per la nostra
libertà e per la nostra autonomia in quella guerra, e naturalmente
anche il grande rispetto che abbiamo per le gesta di tutti coloro
che, ancora oggi, sono con noi e che vissero quella fase drammatica
della nostra storia sapendo scegliere la parte giusta; però credo
che questo non sia sufficiente.
Credo che oggi sia indispensabile che questa istituzione e che
tutto il mondo politico valdostano pretenda il rispetto dei
partigiani, il rispetto dell'ANPI, il rispetto per chi, in quel
periodo, ha fatto le scelte giuste e ha costruito le radici della
nostra attuale istituzione, della nostra attuale autonomia e della
nostra attuale libertà.
Questa mozione invita i rappresentanti della Regione Valle
d'Aosta al Parlamento, il Senatore e il Deputato, nonché il
Presidente del Consiglio, non solo a trasmettere alle più alte
autorità dello Stato la volontà del Consiglio Valle, ma anche ad
operare affinché il rispetto nei confronti della nostra libertà e
di coloro che hanno combattuto per costruirla sia mantenuto. Da un
po' di anni devo dire che ho un conflitto di interessi in materia,
sono iscritto all'ANPI e mi vanto di avere una tessera in cui è
scritto:
"antifascista, amico dell'Associazione Nazionale
Partigiani d'Italia".
Presidente - La parola al Consigliere Frassy.
Frassy (CdL) - L'argomento è sicuramente importante, i toni
dell'intervento appassionato del collega Sandri danno il senso
dell'intervento retrospettivo della storia, una storia seppur
lontana, ma tuttora recente.
Questa risoluzione, come hanno constatato i colleghi dei gruppi
firmatari, non porta la firma del nostro gruppo. Penso che qualche
argomentazione a supporto di questa scelta sia dovuta all'aula,
anche per motivare la nostra determinazione in sede di voto. Sono
tante le considerazioni che vogliamo fare e che ci hanno convinto
di non sottoscrivere questo documento. La prima considerazione -
che è la più lontana dagli argomenti toccati da chi mi ha preceduto
-, riguarda l'utilità e le competenze di questo Consiglio regionale
rispetto a certe materie. Avevamo già avuto modo di parlarne nel
passato sulla valenza di certe risoluzioni, soprattutto in
riferimento a questioni prettamente parlamentari, a questioni che
hanno un taglio nazionale perché non riguardano solo la Valle
d'Aosta, in considerazione anche del fatto che ci sono parlamentari
che sono stati eletti in questa Regione e che rappresentano, da un
punto di vista quantomeno territoriale, questa Regione, e in
relazione al fatto che in questo Consiglio ci sono partiti
nazionali, come è il partito a cui appartiene il collega Sandri o
il partito che qui rappresento, che hanno modo di esprimere nella
sede competente un pensiero compiuto e un'azione politica compiuta.
La prima considerazione è che perciò questi atti meramente politici
creano il rischio di aprire delle code in ogni Consiglio regionale
sugli argomenti più disparati.
Per quanto riguarda, invece, il merito del contenuto della
risoluzione, questa "fa di tutte le erbe un fascio", e devo dire
che mai espressione in questo senso è più appropriata! La
preoccupazione della riduzione dei finanziamenti all'ANPI viene
associata alla preoccupazione dell'equiparazione di coloro che
combatterono nella "RSI" alla definizione di militari belligeranti
a tutti gli effetti. Forse sarebbe stato più opportuno che i due
argomenti in qualche maniera venissero affrontati distintamente,
perché la questione dei finanziamenti all'ANPI può essere
affrontata da diversi punti di vista. Innanzitutto, non
dimentichiamo che le persone che hanno avuto la sfortuna di
condividere quel periodo di guerra, sono persone che oggi hanno
abbondantemente superato i 75 anni, quindi stiamo parlando di una
popolazione che numericamente, nel futuro molto prossimo, è
destinata a ridursi in termini di testimonianza.
L'ANPI ha svolto sicuramente un compito importante nel
dopoguerra per sensibilizzare e ricostruire una certa memoria
storica, nei primi tempi del dopoguerra forse anche con un'onda
emotiva e di parte, ma nel secondo dopoguerra con una prospettiva
di ampio respiro che ha contribuito a ricostruire gli eventi di
quegli anni di guerra fratricida che c'è stata in Italia,
soprattutto nell'Italia del nord. È evidente che questa opera è
stata in gran parte adempiuta, che quelle risorse oggi possono
essere tagliate, non per una minore considerazione rispetto al
ruolo che ha svolto l'ANPI e all'opera di ricostruzione storica che
ha fatto l'ANPI, ma perché le ingenti risorse che nel tempo sono
state assegnate hanno contribuito a costruire un insieme di
archivi, documentazione, convegni, pubblicazioni che si sono
consolidate.
Non vogliamo dire che oggi non ci sia più nulla da scoprire, ma
c'è molto meno di quanto non ci fosse 20, 40 o 60 anni fa! È perciò
evidente che i finanziamenti debbano essere tagliati ed è evidente
che nel momento in cui il Governo deve fare delle scelte di "taglio
delle spese", deve cercare di tagliare nei posti dove crea meno
incidenza su tutta una serie di spese sociali che non possono
essere tagliate; di conseguenza, la riduzione dei finanziamenti va
letta in questa ottica, non certo in una non considerazione di
quello che è stato e continua ad essere il ruolo dell'ANPI.
L'equiparazione, invece, a cui viene fatto riferimento nella
risoluzione che stiamo discutendo, intanto fa riferimento ad una
ipotesi di disegno di legge, perché - come giustamente è stato
ricordato nell'illustrazione - non stiamo parlando né di un atto
proposto dal Governo, né di una norma che è approdata all'aula, ma
di un disegno di legge che è stato sottoscritto da alcuni Senatori,
fra l'altro Senatori di "AN", che impegnano quel partito, ma non
coinvolgono la maggioranza tutta! Su questo aspetto però penso che
qualche ulteriore considerazione nel merito vada fatta, perché sono
convinto che nessuna persona di buon senso oggi potrebbe sostenere
una tesi diversa da quella che chi combatté contro il regime
fascista dell'epoca combatté per la libertà... penso che nessuna
persona di buon senso possa mettere in discussione questo assioma!
Sono però altrettanto convinto che una persona di buon senso, che
abbia imparato quella lezione di democrazia, non possa coltivare un
ragionamento che fonda le sue radici non in una visione di
pacificazione nazionale, ma in una perpetuazione di un momento di
lotta fratricida, che ha comportato lutti e violenze nella
popolazione civile "in primis", ma in entrambi gli schieramenti
(indipendentemente dal fatto che avessero le mostrine di un
esercito, seppure atipico, come quello della Repubblica Sociale, o
altre mostrine come quelle delle brigate partigiane)!
Il problema che si pone a tanta distanza di tempo penso non sia
quello di rivendicare dove sia stata la scelta giusta: la scelta
della libertà è evidente, è facile oggi capire dove sia stata la
scelta della libertà, ma probabilmente all'epoca era meno facile
capire che rifiutare la condivisione a un regime ormai agonizzante
non voleva dire tradire giuramenti all'amor patrio, non voleva dire
tradire il concetto di nazione! Devo dire che anche soggetti al di
sopra di ogni sospetto per la loro appartenenza politica hanno
avuto, a distanza di tempo, l'onestà intellettuale di non procedere
a una revisione della storia, perché la storia è abbastanza chiara
nelle sue conclusioni e conseguenze, ma di procedere a un'analisi
con maggior distacco di eventi che dalla cronaca dei tempi sono
passati alla storia.
Vorrei citare un libro - che penso molti di voi abbiano letto o
ne abbiano letto la recensione o ne abbiano sentito parlare -, è un
libro recente, avente per titolo: "Il sangue dei vinti", ed è
scritto da Giampaolo Pansa, il quale può essere annoverato - senza
tema di smentita - in quella categoria di intellettuali che hanno
militato nell'area della cultura della Sinistra. Vorrei solo
leggere alcuni passaggi della prefazione al libro.
"Il sangue
dei vinti"
- cito -
"ricostruisce nei dettagli decine di
eccidi e centinaia di omicidi compiuti per punizione, per vendetta,
per fanatismo politico e per odio di classe; il teatro di questo
bagno di sangue è l'Italia del nord, dal 25 aprile 1945 alla fine
del 1946 e, in qualche caso, anche più in là nel tempo. Pansa svela
vicende prima d'ora ignorate e descrive la fine di migliaia di
italiani che, pur avendo scelto di combattere l'ultima battaglia di
Mussolini, non erano tutti criminali di guerra da punire con la
morte".
La brutalità del castigo inflitto a chi era schierato con la
Repubblica Sociale è quello che viene raccontato nella pagine di
Pansa; per molti la morte arriva dopo una "Via Crucis" di
umiliazioni, violenze, torture e stupri, e si incrocia con
l'eliminazione preventiva di quanti avrebbero potuto opporsi alla
vittoria del comunismo in Italia: i borghesi, i ricchi, gli agrari,
i preti, i democristiani. Dopo aver scritto molto sulla Resistenza
e sui partigiani, Pansa squarcia la cortina di silenzio sull'altra
faccia della guerra che divise in due l'Italia.
Perché ho voluto leggere questo passaggio? L'ho letto perché
penso che questa risoluzione, se può legittimamente rivendicare in
maniera condivisibile da un punto di vista emotivo, forse un po'
meno dal punto di vista della finanza pubblica, una maggiore
attenzione finanziaria nei confronti dell'ANPI, dall'altra parte -
colleghi che avete sottoscritto la mozione penso sull'onda proposta
dal primo firmatario, che è il collega Sandri - la risoluzione
riapre una piaga dell'Italia degli anni bui della guerra
fratricida, non per metterci una parola di pacificazione, ma per
rintuzzare una situazione di odio profondo! Sono questi i motivi
che ci portano a non poter condividere né la sottoscrizione, né con
il voto, questo tipo di documento, perché lo riteniamo non solo
fuori luogo, ma sicuramente fuori tempo!
Presidente - Se non ci sono altre richieste di intervento,
dichiaro chiusa la discussione generale.
Pongo in votazione la risoluzione in oggetto:
Consiglieri presenti e votanti: 25
Favorevoli: 24
Contrari: 1
Il Consiglio approva.
Presidente - Cari colleghi, su questo punto concludiamo i nostri
lavori.
La seduta è tolta.
---
La réunion se termine à 19 heures 15.
