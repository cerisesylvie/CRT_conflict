Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4398 del 6 aprile 1993 - Resoconto
OGGETTO N. 4398/IX Utilizzazione dell'ex casa Gagliardi a
fini di edilizia abitativa.
(Interrogazione)
Interrogazione Premesso che l'ex casa Gagliardi di via
St.Martin de Corléans, ad Aosta, acquistata dalla Regione nel 1984
e ristrutturata nel 1987, è da anni vuota, inutilizzata, in stato
di progressivo degrado;
Richiamata la deliberazione della Giunta regionale n. 3023 del
20 marzo 1992 con cui era stato dato un incarico per un progetto di
riconversione degli alloggi della Casa Gagliardi;
Ricordato che nell'adunanza del 22 ottobre 1992 il Presidente
della Giunta regionale aveva affermato che entro la fine del 1992
la Giunta avrebbe preso una decisione definitiva in merito
all'utilizzazione di tale edificio;
il sottoscritto Consigliere regionale del Gruppo Verde
Alternativo
interroga
la Giunta regionale per sapere che cosa è stato deciso in merito
all'utilizzazione dell'ex Casa Gagliardi di Aosta e quando si
potranno assegnare gli alloggi ricavabili in tale edificio.
Firmato: Elio Riccarand.
Presidente
Risponde all'interrogazione il
Presidente della Giunta.
Lanivi (GM)
È intenzione della Giunta utilizzare
questo fabbricato a fini di edilizia abitativa. Proprio oggi il
responsabile è a Roma per rapporti con le autorità militari a
questo riguardo. Sono stati comunque avviati incontri sia con il
Comune di Aosta sia con lo IACP per vedere la possibilità di
utilizzare questa struttura a fini abitativi. Voglio solo fare
presente, senza ricordare quanto è stato detto in occasione di
precedenti deliberazioni, che la trasformazione dell'attuale
fabbricato in alloggi di tipo popolare comporterebbe una spesa di
circa 2 miliardi di lire che sarebbero da aggiungere a quelli già
investiti dalla Regione per destinare l'immobile ad Ufficiali e
dipendenti delle Forze Armate. Si stanno ipotizzando con il Comune
di Aosta e con lo IACP le eventuali destinazioni del fabbricato per
venire incontro alle esigenze abitative popolari del Comune di
Aosta.
Presidente
La parola al Consigliere Riccarand.
Riccarand (VA)
Per esprimere la non soddisfazione
rispetto alla risposta del Presidente della Giunta regionale dico
che il nostro gruppo aveva presentato nel mese di ottobre 1992 una
interpellanza su questo argomento chiedendo che cosa intendeva fare
la Giunta di questo edificio che è stato acquistato dalla Regione
nel 1984 e poi ristrutturato nel 1987/88 e che ormai è da diversi
anni inutilizzato, abbandonato e in stato di degrado rispetto
proprio al ripristino che era stato fatto. In quella occasione il
Presidente della Giunta aveva annunciato che entro la fine del 1992
si sarebbe presa una decisione operativa in modo da definirne
l'utilizzazione definitiva.
Mi sembra invece dalla risposta di oggi che tutto quanto sia
sostanzialmente ancora da decidere e che quindi i tempi siano
ancora lunghi, non sia ancora stata presa una decisione definitiva
e che la concertazione con il Comune di Aosta e con lo IACP sia in
corso ma non abbia ancora prodotto un risultato. Ho sentito questa
cifra di due miliardi di costi per ricavare degli alloggi di tipo
economico e popolare, una cifra che mi preoccupa alquanto. Io credo
che ci troviamo di fronte ad una vicenda di dimensioni limitate ma
di sicuro malgoverno che dura ormai da quasi una decina di anni e
che dimostra come a volte si facciano delle scelte infelici dalle
quali non si sa più come uscire. Non sono dunque soddisfatto della
situazione che si è determinata, mi sembra che la soluzione non sia
dietro l'angolo; l'edificio è costato una notevole somma da parte
dell'Amministrazione sia per l'acquisto, sia per la
ristrutturazione e poi di fatto non può essere utilizzato malgrado
la presenza di un disagio abitativo molto acuto all'interno della
città di Aosta.
Quindi non sono soddisfatto e sollecito la Giunta ad assumere
tempestivamente, possibilmente entro questa legislatura,
provvedimenti sulla utilizzazione di questo edificio.
