Classificazione
BILANCIO E CONTABILITA' REGIONALE



Oggetto del Consiglio n. 598 del 12 maggio 2004 - Resoconto
OGGETTO N. 598/XII - Motivazioni dell'adesione della Regione al
condono fiscale dell'anno 2002. (Interpellanza)
Interpellanza
Considerata la delibera di Giunta n. 865 con la quale la
Regione Valle d'Aosta ha aderito al condono tombale relativamente
all'IVA dell'anno 2002, così come previsto dall'articolo 2 della
legge 24 dicembre 2003, n. 350 "Disposizioni per la formazione del
Bilancio annuale e pluriennale dello Stato (legge finanziaria
2004)";
Evidenziato che al comma 4 della suddetta deliberazione si
sostiene che "l'onere di adesione al "condono tombale" per l'anno
2002 pari a € 5.136,00, sia da considerare decisamente inferiore
rispetto agli oneri per le sanzioni che l'Amministrazione
finanziaria potrebbe comminare per gli eventuali inadempimenti di
diversa natura connessi con le molteplici attività commerciali,
rilevanti ai fini IVA, svolte dalla Regione nell'anno considerato,
di complessa controllabilità in relazione all'elevato numero di
uffici interessati, all'elevata mobilità del personale addetto,
agli adempimenti tributari e alla continua evoluzione della
materia, peraltro estremamente articolata";
Considerate le posizioni politiche espresse dall'attuale
maggioranza che ha sempre condannato il ricorso ai condoni da parte
del Governo nazionale definendoli "incentivi
all'illegalità";
i sottoscritti Consiglieri regionali
Interpellano
l'Assessore competente al fine di conoscere:
1) le motivazioni tecniche e politiche che stanno alla base
di tale provvedimento;
2) le cifre condonate con l'opportunità fiscale e come si
sono prodotte tali anomalie nell'ambito della contabilità
regionale;
3) gli intendimenti circa una diversa posizione politica
verso i condoni fiscali e se ritiene che tale opportunità possa
essere interessante anche per l'anno 2003.
F.to: Lattanzi - Frassy - Tibaldi
Président - La parole au Conseiller Lattanzi.
Lattanzi (CdL) - L'Assessore già sorride, lo sorprenderò perché
esordirò facendogli delle scuse, in quanto l'oggetto
dell'interpellanza si occupa di un argomento curioso, cioè come
un'Amministrazione regionale aderisca ad un condono tombale,
politicamente condannato, tecnicamente utilizzato. Gli devo delle
scuse perché questo provvedimento segue ad un atto primo che la
precedente "Giunta Louvin" aveva fatto e che ho visto richiamato
nella premessa di questo provvedimento, ma mi era sfuggito,
altrimenti avrei "utilizzato" la curiosità per sapere come mai
all'epoca la Giunta ritenesse interessante, pur condannando
politicamente il condono fiscale del "Governo Berlusconi", fare man
bassa di questo provvedimento, per mettersi a posto i conti in
casa.
Perché è curioso il provvedimento? Intanto sotto l'aspetto
politico, perché questa Giunta di Centro Sinistra ha sempre
dichiarato l'illegittimità, perlomeno morale, di un provvedimento
di quel tipo; ricordo le esternazioni di questa Giunta che definiva
un invito all'illegalità condonare fiscalmente con condoni tombali
quelli che noi consideriamo degli errori che possono succedere
quando si amministrano delle aziende, magari anche piccole, e
magari da persone che, prese dal lavoro di tutti i giorni e da
mille provvedimenti di tipo burocratico, possono rendersi conto di
aver commesso delle irregolarità nella presentazione della
dichiarazione dei redditi o dell'IVA. È curioso però che
un'Amministrazione regionale come la nostra, che a maggior ragione
più di altre ha i mezzi dirigenziali, impiegatizi, abbiamo una
pletora di impiegati unica ed invidiata nel mondo, da chi vuole
essere assunto evidentemente... per cui certi provvedimenti, oltre
ad essere curiosi sotto l'aspetto politico, preoccupano sotto
l'aspetto tecnico, perché ci si chiede, mentre è comprensibile per
un piccolo imprenditore e una piccola impresa, come può essere che
un'amministrazione o più amministrazioni, perché sappiamo che in
Italia altre amministrazioni hanno utilizzato il condono fiscale
per mettere a posto i loro rapporti con il fisco centrale... ma
come può avvenire che in Valle d'Aosta, dove il ruolo della
fiscalità è molto particolare, IVA compresa, dove i 9/10 dell'IVA
versata allo Stato rientrano alla Regione, per cui il condonare
eventuali versamenti non dovuti, o non effettuati, o fatti in tempi
sbagliati, procura un danno a sé stessi. È curioso: se devo
all'amministrazione centrale 100 lire e mi accorgo di non averle
versate o di aver fatto degli errori, preferisco versarne 5 per
condonare, così non verso queste 100 lire e quindi i 9/10 non me li
incasso. Interessante, fantastico!
Chiedo di sapere, oltre al primo quesito:
"le cifre condonate
con l'opportunità fiscale e come si sono prodotte tali anomalie
nell'ambito della contabilità regionale"
e aggiungo che il
primo provvedimento della "Giunta Louvin" condonava il
1998-1999-2000-2001 con una cifra pari a 17.799 euro, perché
relazionata agli errori che si sono riconosciuti, mentre per il
2002 la cifra è già di un terzo di quella cifra, che serviva per 4
anni, evidentemente le anomalie sono più grandi.
Domandiamo anche gli intendimenti circa il futuro, cioè se il
"Governo Berlusconi" e la sua "immoralità", come la chiama la
Sinistra, dovesse allargare il condono anche al 2003, la Regione
ritiene interessante coprire eventuali errori.
Vorrei chiudere con la lettura di un paragrafo della premessa
della deliberazione, che è curioso:
"Si ritiene da parte delle competenti strutture che l'onere
di adesione al condono tombale per il 2002, pari a 5.136 euro, sia
da considerare decisamente inferiore rispetto agli oneri per le
sanzioni che l'amministrazione finanziaria potrebbe comminare per
gli eventuali inadempimenti di diversa natura connessi con le
molteplici attività commerciali rilevanti svolte dalla Regione
nell'anno considerato di complessa controllabilità, in relazione
all'elevato numero di uffici interessati, ad un'elevata mobilità
del personale addetto agli adempimenti tributari e alla continua
evoluzione della materia, peraltro estremamente
articolata"
.
Qui si confondono due tipi di argomentazioni: il primo, che
conferma non solo la legittimità morale, ma anche tecnica di un
condono tombale, perché la stessa Amministrazione regionale dice
che in materia tributaria gli adempimenti sono troppi e troppo
complessi, cara Sinistra della Giunta di Centro Sinistra, e voi lo
riconoscete votando questa deliberazione, ma ci preoccupa il fatto
che la Regione, con tutta la sua struttura, non sia in grado di
controllare le sue molteplici attività commerciali; già non
dovrebbe fare attività commerciali, abbiamo appena sentito
l'intervento del collega Frassy, che ha rilevato un'anomala
posizione della Regione in attività di tipo culturale, sappiamo che
le anomalie in ambito commerciale di questa Regione sono ancora più
numerose.
Chiediamo quindi all'Assessore di illuminarci, di farci capire
le argomentazioni tecniche e politiche che coinvolgono non solo lui
come Assessore, ma anche questa Amministrazione di Centro
Sinistra.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Se mi dovessi rifare a Giorgio Gaber -
buon'anima -, non so se l'intervento e questa interpellanza è di
Sinistra o di Destra, anche perché credo vi sia un po' di
confusione. I condoni in sé sicuramente non sono degli strumenti
che un'amministrazione corretta deve ricercare ma, per evitare di
farvi ricorso, bisogna legiferare correttamente, perché la tensione
e lo stress tributario...
(interruzione del Consigliere Lattanzi, fuori
microfono)
... questo tipo di discorso è difficile da attribuire come
paternità alla Destra o alla Sinistra, abbiamo un sistema
tributario che è particolarmente contraddittorio e, con tutta la
stima che posso avere per le professionalità del Governo di Centro
Destra o di Centro Sinistra, il Ministero delle finanze non ha
avuto dei cambiamenti così visibili nell'ambito della legislazione
tributaria: confusione c'era prima, confusione c'è oggi, tanto che
i periodi interessati dal condono riguardano amministrazioni sia di
Centro Destra, sia di Centro Sinistra; quindi questo discorso non
ci porta da nessuna parte.
Le interpellanze però servono anche a dare un'evidenza
all'attività che viene svolta dalla Giunta, non voglio qui
dissertare su questioni fiscali, ma ricordo che stiamo parlando di
IVA, di imposizione indiretta, che sciaguratamente vede le
pubbliche amministrazioni interessate. Dico "sciaguratamente"
perché pensare che un ente pubblico, nell'ambito delle sue attività
istituzionali, metta in atto delle attività che sono attività di
impresa e quindi attività che devono ricadere nell'ambito della
contabilità IVA, credo sia inopportuno. Da questo punto di vista,
la normativa europea è una normativa che quanto prima dovremo
accogliere, cioè ricondurre nell'ambito dell'applicazione dell'IVA
solo quelle attività che l'ente pubblico mette in atto in
concorrenza con il settore privato. Vi ricordo quali sono
nell'ambito delle attività istituzionali quelle che
l'Amministrazione regionale mette in campo per l'attività rilevante
ai fini IVA: la fotocopiatura, le attività che gestiamo come
funivie, visite ai castelli, mostre e musei, la cessione di beni,
ovvero manufatti realizzati da persone svantaggiate, cessione di
"floppy disk" da parte della Biblioteca regionale, vendita di
medaglie commemorative, videocassette presso il Museo archeologico,
cioè vendita di beni. Non è un'attività organizzata da un punto di
vista commerciale, ma sciaguratamente l'interpretazione non lascia
scampo, dobbiamo fare registrazioni ai fini IVA. Corsi di
formazione: nell'ambito dell'agricoltura dobbiamo gestire la
vendita dei prodotti agricoli nei campi di sperimentazione, abbiamo
la "Saison culturelle" con la vendita di biglietti, le
manifestazioni sportive per quel che attiene l'attività per i
ritiri di calcio... degli affitti di aziende - parlo della Croix
Noire e dell'autoparcheggio -, la cessione di energia elettrica e
di calore, la cessione della fauna selvatica e anche lì la famosa
guerra ai cinghiali provoca la cattura di animali, che poi vengono
ceduti a ristoratori e quindi vi è l'emissione di fatture. Capite
che questo tipo di impostazione coinvolge almeno 25 persone e un
flusso di documentazione tale per cui non vi sono degli errori che
sono individuabili, ma vi sono delle attività che possono portare a
ritardi e ad omissioni e, purtroppo, il nostro ordinamento sanziona
anche tutta una serie di attività che sono di semplice omissione e
di ritardo; per cui questo tipo di condono è un condono non già per
scelta, ma obbligato dalla schizofrenia della normativa
vigente.
Prendo atto del fatto che il Consigliere Lattanzi non ha
rilevato la precedente deliberazione, ma da una semplice ricerca
troveremo sicuramente che dagli anni '80 in avanti
l'Amministrazione regionale come tutte le amministrazioni locali ha
aderito ad una serie successiva di condoni. Ricordo che la
definizione dell'importo questa volta è rapportata al volume di
affari, quindi il fatto di avere importi più o meno elevati non
discende dalla gravità degli errori, che sono teorici ed ipotetici,
ma dal volume...
(interruzione del Consigliere Lattanzi, fuori
microfono)
... non è così! Il condono viene determinato dal volume di
affari, per cui non è una valutazione dipendente dagli errori. I
condoni precedenti, che forse erano più semplici, fissavano dei
"forfait" per gli enti pubblici; per cui, a seconda degli
scaglioni, si indicava un importo fisso, evitando di andare a fare
dei calcoli, ma la filosofia è questa: affrancare le pubbliche
amministrazioni da un qualcosa che non gli è proprio.
Ricordo che la contabilità dell'ente pubblico è una contabilità
pubblica e quindi autorizzatoria, l'organizzazione contabile di
tutta la Regione è rivolta ad un altro obiettivo, non quello di
fare delle valutazioni economiche, ma alla verifica della
regolarità dei vari passaggi: ecco perché vi sono a volte degli
imbarazzi, soprattutto vi è un turnover di persone che si occupano
di questo tipo di attività che a volte origina degli errori, quindi
è preventivo...
Nell'ambito dell'interpellanza si chiede come si sono prodotte
tali anomalie: non sono anomalie identificate, sono anomalie
ipotetiche, tanto che anche negli intendimenti se vi sono degli
errori che vengono individuati, su questi si avvia una
regolarizzazione puntuale, vi sono dei ravvedimenti operosi che
permettono di sanare. Dirò di più: nell'ambito della possibilità di
sanare il 2003, fermo restando l'attuale normativa, devo dire che
personalmente addirittura anche per il 2003 sarebbe il caso di
provvedere ad una sanatoria ma, se dovessi fare un'istanza al
legislatore nazionale, direi di evitare per gli enti pubblici un
così gravoso onere, perché questo tipo di discorso ha dei risvolti
molto dubbi e - qui fatemi fare un passaggio da tecnico -, dal
punto di vista strettamente di bilancio regionale, la contabilità
degli enti pubblici fa diminuire le entrate regionali, perché tutti
i comuni che gestiscono una contabilità IVA alla fine hanno un'IVA
a credito che va a diminuire le entrate dei 9/10; paradossalmente
l'eliminazione di questo farebbe un beneficio alle entrate di
compartecipazione dell'Amministrazione regionale.
Dal punto di vista filosofico, questo tipo di impostazione
andrebbe rivista; dal punto di vista dell'opportunità, ritengo sia
stata una scelta corretta e indotta da una normativa alquanto
contraddittoria.
Président - La parole au Conseiller Lattanzi.
Lattanzi (CdL) - Stavolta l'intervento mi soddisfa in termini di
risposta, certamente non posso non rilevare l'incongruità di alcune
dichiarazioni, in termini politici perlomeno, perché, mentre sono
assolutamente d'accordo con l'Assessore, non perché è
commercialista di base e quindi con una forma "mentis" che... vi
sono i medici di base, abbiamo il commercialista di base... con una
forma "mentis" più adatta a comprendere i meccanismi della
complessità della fiscalità in Italia, non posso non essere
d'accordo quando dice: "il sistema è particolarmente
contraddittorio". Lei ha detto: "lo Stato di Sinistra prima e di
Destra adesso... non è che sia cambiato molto", qui mi permetto di
contraddirla, perché lo dicono i dati! Vi sono due elementi che lo
dicono, mentre prima vivevamo con un sistema che lei ha detto:
"obbliga a fare i condoni in quanto è schizofrenico", quindi
obbliga a fare i condoni, perché o metti a posto il sistema, 
o sei costretto, visto che è schizofrenico, a dare ai cittadini la
scappatoia, in questo caso anche agli enti pubblici - poi parliamo
degli enti pubblici -; quindi il condono è un atto dovuto ai
cittadini e agli enti che devono aver che fare con un sistema
schizofrenico e noi diciamo condivisibile, guardi talmente
"condivisibile" che gli Italiani ci hanno votato per cambiare
sistema! Noi, infatti, in questi primi 3 anni abbiamo già prodotto
una serie di abbattimenti normativi - lei lo sa come commercialista
- che hanno permesso a persone fisiche e a aziende di avere 160
milioni di movimenti tributari in meno solo in questi primi 3 anni;
se ne sono accorti solo gli Italiani che votano il Centro Destra,
quelli che votano il Centro Sinistra non se ne accorgeranno mai,
perché i loro giornali non lo scrivono, ma questo è un altro
discorso!
Lei dice bene quando asserisce: "l'ente pubblico che fa impresa
dovrebbe essere sollevato da questa situazione dell'IVA", ma mi
permetto di contraddirla, nel senso che è l'ente pubblico che
dovrebbe sollevarsi da fare impresa, perché, quando lei cita tutte
le attività che l'ente pubblico Regione fa, per le quali poi ha
degli adempimenti d'IVA concorrenziali con il privato...
(interruzione dell'Assessore Marguerettaz, fuori
microfono)
... sì, l'acquedotto... ma perché sarebbe così anomalo avere un
acquedotto privato? La gestione degli acquedotti non si può fare
privata? Guardi che negli Usa la gestione dell'energia è privata e
gestiscono con l'energia privata la più grande borsa del mondo, la
corrente non manca mai e costa la metà di quanto la fa pagare
l'ente pubblico. Questo per dire che, laddove vi è la maggiore
attenzione per certi argomenti, non è dovuto il pubblico come ente,
ma qui ho "preso" il concetto estremista. Sarebbe interessante
quindi che l'ente pubblico non chiedesse di essere esente dall'IVA
da tutta una serie di attività commerciali; noi diciamo che
dovrebbe essere esente dal fare attività commerciali, elenchiamole:
intanto, la gestione delle visite ai castelli perché non può essere
fatta da cooperative di servizi esterni? Perché l'Amministrazione
regionale deve fare i corsi di formazione, occuparsi della vendita
di prodotti agricoli, gestire la "Saison culturelle"? Le
manifestazioni sportive perché le deve gestire l'Amministrazione
regionale, che, fra l'altro, non mi pare abbia dimostrato tutta
quella trasparenza nella gestione dell'IVA... gli affitti delle
aziende, la produzione di energia e calore e avanti, lei me ne ha
citate diverse, tutte concorrenziali con possibili gestioni
private. Prima di chiedere l'esenzione dell'IVA da tutta una serie
di attività commerciali quindi chiediamo l'esenzione dalle attività
commerciali dell'ente pubblico, che è cosa diversa. Abbiamo avuto
il caso della gastronomia citato prima dal collega Frassy, che ha
sollevato l'imbarazzo di vedere un'istituzione che va a gestire
corsi di formazione universitari di altissimo livello, una cosa che
potrebbero fare magari a minori costi e con più redditività gli
enti privati. Siamo d'accordo quindi sul fatto che il sistema è
schizofrenico e va riformato e, nonostante l'opposizione della
Sinistra, lo faremo e lo riformeremo, a partire dalla riforma
fiscale che dal 1° gennaio vi sarà del 23%, del 33%, quindi con
meno tasse per gli Italiani. Affrancheremo le pubbliche
amministrazioni da questi adempimenti normativi? Credo proprio di
no, penso che cercheremo di affrancare dalle attività commerciali
le pubbliche amministrazioni.
Finisco con il turnover del personale. Esso c'è perché vi fa
comodo, non si tratta di un turnover naturale, di gente che lavora
una vita in Amministrazione e poi va in pensione: il turnover del
personale in questa Regione negli ultimi 10 anni è un turnover
funzionale e sistematico alle elezioni regionali, quindi è inutile
che ci facciamo la "maschera" del "siccome il turnover del
personale nelle attività commerciali è alto, noi abbiamo il
problema del controllo della correttezza della contabilità
amministrativa", perché questa è "la foglia di fico" che nasconde
un'esigenza più importante di tipo elettorale, per le quali voi
assumete a tempo determinato e poi riassumete di nuovo a tempo
determinato, decidendo nomi, persone, famiglie ed elettori, perché
è sistematico e funzionale. Non nascondetevi dietro questo, per
dire che poi il condono è necessario: il condono è necessario,
perché il sistema è da cambiare. Certo, con il vostro aiuto di
cambiamenti se ne faranno pochi, lo faremo lo stesso.
