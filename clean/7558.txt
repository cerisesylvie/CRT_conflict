Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2282 del 22 ottobre 1986 - Resoconto
OGGETTO N. 2282/VIII - MECCANISMI DI CONTROLLO ATTIVATI PER
EVITARE ABUSI NEI RIMBORSI DI FARMACI. - (Interrogazioni)
PRESIDENTE:
Le interrogazioni in oggetto, presentate dal
Consigliere Baldassarre e dai Consiglieri Mafrica e Millet,
iscritte ai punti nn. 9 e 10, trattando argomento analogo, se non
vi sono obiezioni da parte dei proponenti, vengono discusse
insieme. Ne do lettura:
INTERROGAZIONE
In considerazione della 'maxi-truffa' sui farmaci, scoperta
in alcune Regioni d'Italia, cioè del rimborso da parte dello Stato
di ingenti somme per medicinali non venduti ed in mancanza di
elementi certi per conoscere la reale situazione in Valle
d'Aosta;
Il sottoscritto Consigliere regionale
INTERROGA
l'Assessore alla sanità ed Assistenza Sociale per
sapere:
1)
quali meccanismi di controllo vengono effettuati in
Valle, se sufficienti ed in grado di individuare eventuali
traffici;
2)
quale è la spesa complessiva annua per i farmaci ed
il numero delle ricette mediche.
F.to Gaetano BALDASSARRE
INTERROGAZIONE
Allarmati
dalle notizie di stampa relative alle
vergognose truffe effettuate mediante falsificazioni di ricette e
fustelle ai danni di alcune USL italiane;
Allo scopo
di accertare che simili fatti non si
siano verificati in Valle e di impedire comunque che possano aver
luogo in futuro;
i sottoscritti Consiglieri regionali
INTERROGANO
l'Assessore alla Sanità ed Assistenza Sociale per
conoscere:
1)
i dati relativi al numero di ricette rimborsate,
all'ammontare della spesa farmaceutica pagata e all'ammontare dei
ticket (per analisi, per visite, per medicinali) incassati negli
anni 1983-1984-1985 e primi nove mesi del 1986 da parte dell'Unità
Sanitaria Locale della Valle d'Aosta;
2)
quali controlli diretti e incrociati sono in atto o
in programma per impedire l'eventuale rimborso da parte dell'USL di
ricette-fantasma, di fustelle falsificate o riciclate o già pagate
dall'utente.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.) -
Fortunatamente, come dicono le
interrogazioni, in Valle d'Aosta non si è avuto sentore di quanto è
invece successo in altre Regioni.
Sul sistema di controllo finora effettuato in Valle d'Aosta,
bisogna dire che tutte le farmacie, almeno due volte all'anno,
vengono controllate per le fatture le fustelle che presentano.
I controlli poi sono fatti in due modi: c'è un primo controllo
di merito che è fatto da medici farmacisti che controllano le
ricette, per verificare se la prescrizione fatta è conforme al tipo
di malattia e alla quantità richiesta. Questo controllo viene fatto
a campione nelle diverse farmacie, però le prescrizioni rilasciate
dalla Guardia Medica, cioè medici che prestano servizio di notte o
nei giorni festivi, vengono tutte controllate.
Un secondo controllo è un controllo contabile, anche questo
fatto a campione, in cui vengono sorteggiate nelle diverse farmacie
scelte quel mese, alcune ricette che vengono controllate per vedere
se la fattura, la ricetta e le fustelle corrispondono. Sono già
state fatte due riunioni proprio su questo problema, avendo avuto
anche delle richieste da parte del presidente della Giunta e dal
Ministero per migliorare ancora questo sistema.
Indubbiamente ci vorrà un aumento dell'organico, e qui l'USL ci
dovrà fare le richieste per sapere bene di quanto personale avranno
bisogno. L'USL ha già incaricato alcuni dipendenti di indagare
presso le varie Unità Sanitarie Locali che adottano un sistema
informativo di controllo, per valutare quello che è meglio
adattabile qui in Valle d'Aosta, per poi acquistare nuove
apparecchiature più avanzate per l'annullamento delle fustelle.
Le fustelle sono custodite al Beauregard e purtroppo non sono
ancora (o non sono mai state finora) annullate completamente.
La spesa farmaceutica, andando per anni, è stata nel 1985 di £.
10.691.734.462, per un numero di 560.236 ricette. Nei primi otto
mesi, cioè fino a fine agosto, del 1986 sono stati spesi £.
7.534.206.971, per 362.261 ricette.
Abbiamo ancora delle richieste da parte degli interroganti su
quella che è la spesa netta e sull'ammontare del ticket. Nel 1983
la spesa netta è stata di £. 7.611.486.641, con un incasso di
ticket di £. 817.350.109.
Nel 1984 la spesa netta è stata di £. 8.435.226.400, con un
incasso di ticket di £. 1.429.275.000.
Nel 1985 la spesa netta è stata di £. 10.691.734.462, e un
incasso ticket di £. 1.837.785.070.
Nel 1986 la spesa netta, come dicevo già prima, è stata di £.
7.534.306.971, con un introito di ticket di £. 1.895.117.460.
I ticket per analisi, e quindi quei ticket per i quali avevamo
già presentato per ben due volte la legge in quanto volevamo
sopprimerli in Valle d'Aosta, sono stati nel 1982 di £.
185.376.620; nel 1983 di £. 465.991.820; nel 1984 di £.
449.455.700; nel 1985 di £. 320.979.734; nel 1986 il totale fino a
fine agosto è stato di £. 434.927.869. Queste cifre se a qualche
Consigliere interrogante interessano, possono essere fornite.
C'è da sottolineare che fra le Regioni che spendono ancora meno
di noi c'è la provincia di Bolzano, seguiamo noi a 95.111 contro i
110 - 135 o 115 di altre Regioni.
PRESIDENTE:
Ha chiesto di replicare il Consigliere
Mafrica, per l'interrogazione iscritta al punto 10, ne ha
facoltà.
MAFRICA (P.C.I.) -
Prendo atto che per ciò che riguarda
la nostra Regione, una serie di controlli si svolgevano già nel
passato, mi pare che l'Assessore abbia espresso l'intenzione di
intensificarli, annullando tutte le fustelle che vengono pagate,
mentre nel passato questo non veniva fatto.
In Valle d'Aosta da questo punto di vista probabilmente non ci
siano stati nel passato episodi negativi, credo che con i controlli
che sicuramente sono stati fatti, verranno fatti e verranno
migliorati, in futuro non ci saranno di questi problemi.
Per ciò che riguarda i dati, mi pare di dover notare due
anomalie: una è quella del ridotto numero di ricette, ma
dell'elevato importo per ricetta, perchè nelle graduatorie fra le
diverse Regioni abbiamo questo tipo di primato di avere un numero
basso di ricette rispetto alle altre Regioni, ma un importo elevato
per ricetta.
La seconda anomalia che l'Assessore cita come un vanto è quella
relativa ai ticket. Ho verificato in una statistica che la Regione
Valle d'Aosta, assieme al Trentino Alto Adige, è fra le Regioni in
cui è più basso il numero di esenti dai ticket. Si ha perciò un
importo di valore dei ticket pagati dai cittadini abbastanza
elevato, se confrontato alla spesa farmaceutica. Qui siamo sui
dieci miliardi di spesa farmaceutica e sui due miliardi di ticket
pagati dai cittadini. Questo elemento a mio giudizio merita qualche
approfondimento. Non vorrei che ci fossero (perchè ho ricevuto
delle segnalazioni in questo senso da parte di cittadini) delle
interpretazioni restrittive nel calcolo dei redditi, per modo che
cittadini che altrove sono esenti, qui invece sono obbligati a
pagare i ticket.
Invito l'Assessore a verificare questo aspetto, soprattutto per
ciò che riguarda le rendite INAIL, che nella nostra Regione sono
molto diffuse.
Comunque prendo atto della cortesia dell'Assessore nell'aver
voluto rispondere con le cifre alle richieste da noi fatte; prendo
atto con soddisfazione che abbiamo sufficienti garanzie rispetto a
questo problema che altrove ha portato decine di persone in
carcere, e mi auguro che questi aspetti, che ho voluto segnalare,
dell'elevato importo per ricetta e del troppo ridotto numero di
esenzioni dal ticket rispetto al resto del paese, sia studiato per
vedere se ha delle giustificazioni oggettive, o se invece non ci
sono delle situazioni che possono essere migliorate a vantaggio dei
cittadini.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.) -
Prendo atto dell'assicurazione
fatta dall'Assessore che qui ci troviamo di fronte ad una
situazione normale per quanto concerne questa maxi truffa che si è
verificata a livello nazionale, che assicura ed esclude in maniera
categorica qualsiasi compromissione dell'USL della Valle d'Aosta.
L'Assessore ha altresì affermato che si fanno dei controlli a
campione, il che significa che controlli sistematici non se ne
fanno. Questo lascia pensare che non c'è un controllo tecnico e
manca un controllo finanziario.
Per controllo finanziario intendo che al momento in cui le
farmacie presentano le note per la richiesta del pagamento e il
rimborso delle spese, bisognerebbe passare ad un confronto con
l'andamento della spesa. L'Assessore non ci ha detto che esiste
questo controllo finanziario.
Non esiste nemmeno un controllo tecnico, che serve a verificare
se i tagliandi rispondono effettivamente alla presentazione
medica.
Siamo riusciti a capire però, e questo fa anche sorridere, fra
virgolette, (da parte mia non sorrido mai quando si fanno certe
affermazioni) che queste fustelle le abbiamo chiuse al Beauregard
in una stanza, il cui accesso è impedito da una porta chiusa a
chiave. Se questa affermazione (rilasciata, mi pare, dal dottor
Morelli o dal Presidente nel corso di una intervista) è l'unica che
questi due dirigenti potessero fare nei confronti di un problema
grave, prendiamo atto che esiste un locale chiuso a chiave.
Mi auguro che l'affermazione fatta dall'Assessore alla Sanità
non venga smentita, però inviterei l'Assessore a sollecitare l'USL
a fare dei controlli, sia di natura tecnica che amministrativa, ma
questo non tanto perchè siamo nel periodo della maxi-truffa, ma
perchè questo può servire a vedere l'andamento della spesa
farmaceutica. Tant'è vero che dai dati che l'Assessore ci ha
fornito, che dicono che nel 1985 sono stati spesi dieci miliardi e
che nell'86 a soli sei mesi siamo a sette miliardi, già questo
dimostra che a fine anno 1986 avremo una spesa oltre i 14 miliardi.
Questo non vuol dire niente, ma è bene che si eseguano dei
controlli, ritengo che questa sia la strada da seguire, anche
perchè l'Assessore me lo può insegnare, esiste una legge, n. 638
del 1983, che impegna l'USL ad un controllo incrociato; ad un
controllo computerizzato addirittura per queste USL.
Prendo atto delle dichiarazioni fatte dall'Assessore e mi auguro
che effettivamente la situazione sia come l'ha descritta poc'anzi
l'Assessore Voyat.
