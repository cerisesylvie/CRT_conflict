Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3662 del 7 aprile 1988 - Resoconto
OGGETTO N. 3662/VIII - MOZIONE D'ORDINE - AUDIZIONE DEL
CONSIGLIERE ANDRIONE DA PARTE DELLA CONFERENZA DEI
CAPIGRUPPO.
PRESIDENTE
: Signori Consiglieri, mi è stato detto che
sarebbe stato raggiunto l'accordo di effettuare immediatamente,
anziché alle ore 15,00, l'audizione del Consigliere Andrione e che
i lavori del Consiglio dovrebbero essere sospesi per essere ripresi
entro un'ora circa.
Ha chiesto la parola il Consigliere Sandri; ne ha facoltà.
SANDRI (N.S.):
Quanto sto per dire c'entra solo
parzialmente con le dichiarazioni appena fatte dal Presidente del
Consiglio.
A norma dell'articolo 55, io chiedo la censura del Consigliere
Andrione, per le dichiarazioni da lui fatte in aula ieri mattina,
quando nel suo primo intervento ha detto testualmente: "Les bêtises
qu'on écoute dans ce Conseil ". Mi pare che questa dichiarazione,
che è stata da me verificata qualche minuto fa, presso gli uffici
della Presidenza del Consiglio, sia ingiuriosa nei confronti dello
stesso Consiglio.
PRESIDENTE
: In merito a quanto richiesto dal Consigliere
Sandri, la Presidenza del Consiglio si riserva di ascoltare la
registrazione su nastro e, quindi, riferirà ai Capigruppo.
I lavori del Consiglio sono sospesi, per consentire l'audizione
del Consigliere Andrione, e riprenderanno tra un'ora.
Si dà atto che la seduta è sospesa dalle ore 10,34 alle ore
11,41.
Si dà atto che alle ore 11,41 assume la Presidenza il
Vicepresidente DOLCHI.
PRESIDENTE
: Signori Consiglieri, riprendono i lavori dopo
la sospensione che ha permesso ai Capigruppo di ascoltare il
Consigliere Andrione e di avere con lui uno scambio di
opinioni.
Gli stessi Capigruppo, d'accordo con il Consigliere Andrione,
hanno concordato di ritrovarsi alle ore 15,00 del giorno 20, quando
ci sarà il Consiglio, che è convocando per i giorni 20 e 21 di
questo mese, per continuare l'esame della situazione anche alla
luce della relazione della Commissione nominata a suo tempo dal
Consiglio regionale.
La richiesta del Consigliere Sandri è stata esaminata in sede di
Commissione dei Capigruppo e dell'Ufficio di Presidenza, dove la
precisazione fornita dal Consigliere Andrione sulle affermazioni da
lui fatte nel corso della seduta di ieri è stata ritenuta
esauriente e, pertanto, la stessa Commissione ha ritenuto concluso
l'incidente.
Il Consiglio è quindi chiamato a continuare la trattazione
dell'ordine del giorno, con l'auspicio che l'esame dello stesso
possa terminare per le ore 13,00 o 13,30.
