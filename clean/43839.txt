Classificazione
ASSISTENZA SANITARIA E OSPEDALIERA
Farmacie
Igiene e sanità pubblica



Oggetto del Consiglio n. 1008 del 4 novembre 2021 - Resoconto
OGGETTO N. 1008/XVI - Interpellanza: "Supporto alle farmacie
del territorio per lo svolgimento del servizio tamponi
COVID".
Bertin (Presidente) -
Punto n. 58. Per l'illustrazione,
consigliere Carrel.
Carrel (PA) -
Torniamo a parlare di tamponi, nonostante
questa interpellanza sia stata presentata l'8 di ottobre, quindi
alcune cose sono sicuramente cambiate e avremo modo di specificarlo
meglio, però credo che nell'impianto complessivo l'interpellanza
sia ancora valida, valida perché dobbiamo partire dall'affermazione
del Presidente della Regione, il quale, nel Consiglio del 6
ottobre, aveva rivolto un appello al senso di responsabilità di
tutti i dipendenti regionali.
Oggi abbiamo appreso durante questo Consiglio i tassi di
assenza, che comunque esistono e quindi bisogna affrontarli e
trovare delle soluzioni.
Credo che ovviamente in questo momento tra mutue, scioperi e
tamponi la confusione sia importante, quindi è difficile
classificare quale parte di questi dipendenti è impossibilitata a
venire a lavorare per la mancanza di tamponi.
Chiediamo dunque di analizzare la scelta di aprire il drive-in
alla Pépinière in Aosta dalle ore 08:00 alle 12:30, in quanto a noi
sembra sicuramente un orario d'ufficio, un orario difficile per chi
deve lavorare, avremmo sicuramente avuto altre idee e soprattutto
sul mattino dalle ore 07:00 alle 09:00 e magari verso sera, quando
gli uffici sono chiusi e quindi è possibile per chi lavora recarsi
presso il drive-in per fare i tamponi.
D'altro canto, dal nostro punto di vista, più il drive-in rimane
aperto, più riusciamo ad ammortizzare dei costi, che ci sono per
tenere aperto il drive-in. Ripeto, non sono un fan del drive-in e,
anzi, credo che la soluzione migliore sarebbe stata un'altra,
magari qualche padiglione in centro ad Aosta in Piazza Chanoux,
esattamente come è stato fatto con le vaccinazioni, si poteva
riproporre lo stesso schema per i tamponi per semplificare anche
l'accesso ai lavoratori, quindi questo è il primo quesito che noi
poniamo all'Assessore.
Il secondo quesito, invece, riguarda le fasce orarie mattutine e
serali, cioè se fosse possibile appunto o con il drive-in o con
altri sistemi coprire le fasce orarie mattutine e serali; questo lo
chiediamo perché ovviamente le farmacie che offrono un servizio
complementare a quello offerto dalla USL e dal drive-in aprono alle
ore 09:00, alcune si sono adeguate e aprono prima, ma non tutte e
quindi questo comporta sicuramente delle difficoltà
organizzative.
Dopodiché vi sono anche dei casi, che ci sono stati segnalati,
di persone che sono esentate dall'obbligo vaccinale ma che non
hanno il green pass e quindi devono effettuare dei tamponi ogni 48
ore, tant'è che nel comunicato del 7 ottobre della USL si segnalava
che queste persone potevano recarsi direttamente al drive-in e
presentare il certificato di esenzione al momento
dell'effettuazione del tampone, così gli sarebbe stata garantita la
gratuità.
Ebbene, vista la conformità geografica della Valle d'Aosta,
volevamo chiedere se fosse stato previsto un sistema di gratuità
anche con le farmacie, in quanto ipotizzo che qualcuno che vive e
lavora a Gressoney ed è esentato non possa recarsi al drive-in di
Aosta una mattina sì e una mattina no per effettuare il tampone
gratuito, perché questo credo che sia logicamente impossibile e
quindi taglierebbe dalla possibilità di avere la gratuità
un'importante fascia del territorio valdostano e lo permetterebbe,
al contrario, solamente a coloro che abitano nei dintorni della
Plaine di Aosta.
In ultimo, siamo tornati sul tema che le avevo già anticipato
ieri, quando abbiamo approvato il progetto di legge 26 e su cui
abbiamo già discusso l'emendamento che lei ha portato in aula e che
ci vede sicuramente concordi. Volevamo comprendere quale fosse
l'intenzione dell'Amministrazione di supporto alle farmacie sul
nostro territorio, perché nei prossimi giorni inizia la stagione
invernale - sta già iniziando, ma sicuramente sarà più importante
nei prossimi giorni - e il flusso di persone che arriveranno e
arriveranno anche dall'estero dove abbiamo dei vaccini che non
consentono il riconoscimento del Green pass, dove abbiamo delle
regole differenti e - questo è un tema che avevamo già affrontato
come gruppo consiliare circa un mese fa con l'assessore Bertschy -
si troveranno a dover fare dei tamponi.
Peccato che sul territorio abbiamo delle farmacie che già sono
impegnate a offrire il servizio ai lavoratori che non hanno potuto
o non hanno voluto vaccinarsi sul territorio e non so e non credo -
o meglio, ho fatto dei test e sicuramente le risposte non sono
state positive - riusciranno a far fronte a queste esigenze, anche
perché i turisti vorranno andare a sciare alle ore 09:00 e
torneranno alle 17:00, quindi si presenterà esattamente lo stesso
problema rispetto a quello previsto dai lavoratori e qui,
ovviamente, il drive-in nulla può fare, perché se il drive-in
possiamo utilizzarlo per i lavoratori della Plaine - e ci dirà
nella risposta dei tassi di persone che disdicono al drive-in per
ovvi problemi: uno di collocazione come ho già cercato di
anticipare, due: sicuramente ci sono altri problemi che
affronteremo magari più avanti - però ovviamente i turisti delle
vallate che vengono in Valle d'Aosta per sciare non potranno
scendere al drive-in e dovranno interfacciarsi con le farmacie, le
quali però non credo che in questo momento siano in grado e possano
realmente far fronte a un'utenza così ampia.
Quindi chiediamo se l'Amministrazione regionale ha previsto in
qualche modo di dare un supporto alle farmacie per affrontare
questo problema.
Presidente -
Risponde l'assessore Barmasse.
Barmasse (UV) -
La domanda n. 1 è: "conoscere il criterio
con il quale è stato scelto il luogo e l'orario 08:00-12:30 per il
servizio tamponi effettuato al drive-in".
L'orario 08:00-12:30, come il luogo, sono stati scelti in base
all'attività organizzativa routinaria al drive-in, già in atto da
diversi mesi e dalla disponibilità di personale. È stato
implementato il personale infermieristico e amministrativo per
garantire il raddoppio dell'attività, portando il numero di tamponi
effettuabili da 150 a 300 al giorno.
Ricordo che chi è esente dalla vaccinazione, perché ha il
certificato riconosciuto, non ha bisogno di fare un tampone per
andare al lavoro, per esempio, tranne in alcune strutture che sono
strutture sanitarie e le RSA. Quindi fondamentalmente noi stiamo
"aiutando" chi non vuole fare la vaccinazione,
fondamentalmente.
"Se sia intenzione dell'Amministrazione modificare l'orario
sopra riportato per favorire le fasce orarie mattutine e serali per
agevolare tutti i cittadini che necessitano il servizio": si è
deciso di monitorare strettamente il numero di prenotazioni e le
chiamate al CUP in modo da variare e implementare eventualmente il
personale in caso di aumento della domanda, ciò al fine di
aumentare ulteriormente e significativamente il numero di tamponi,
qualora, ovviamente, si rendesse necessario sino anche a 600
tamponi al giorno. Deve comunque essere fatta salva la
disponibilità di personale sanitario da dedicare a questo servizio.
Così, a titolo esemplificativo, le posso dire che abbiamo
analizzato e valutato di aprire prima il drive-in, ma non abbiamo
trovato del personale per aprirlo alle ore 07:00 del mattino, non
c'è stata la disponibilità del personale.
"Vista la conformazione geografica della nostra Regione, si sono
previste altre modalità per ottenere un tampone gratuito per i
cittadini non soggetti all'obbligo vaccinale": la sensibile
riduzione di risorse umane già impegnate peraltro da mesi
nell'attività clinica anti Covid-19 non permette al momento di
ipotizzare nuove sedi USL deputate all'effettuazione di tamponi sul
territorio in sedi decentrate rispetto al drive-in di Aosta. Questo
personale non ce l'abbiamo, viene fatta continuamente una verifica
e bandi all'interno dell'azienda, anche per personale
infermieristico che voglia partecipare, ma in questo momento non
abbiamo avuto risposte.
Si tenga presente che i soggetti dotati di esenzione alla
vaccinazione sono in numero limitato, circa cento, le persone che
sono esenti dall'obbligo vaccinale sono altresì esenti dall'obbligo
di esibizione del green pass, a eccezione dei contesti lavorativi
più a rischio, tipo gli Ospedali e le RSA, in cui il datore di
lavoro può attivare delle procedure interne e richiedere comunque
al soggetto esente di sottoporsi a tampone.
Domanda n. 4: "se e come l'Amministrazione ha intenzione di
supportare le farmacie del nostro territorio per lo svolgimento di
questo importante servizio": le farmacie pubbliche e private
convenzionate ad oggi svolgono attività di somministrazione dei
test antigienici rapidi ai sensi del protocollo d'intesa del 5
agosto 2021 tra il Ministro della Salute, il Commissario
straordinario per l'attuazione e il coordinamento delle misure di
contenimento e contrasto dell'emergenza epidemiologica da Covid-19,
Federfarma, Assofarm e Farmacie Unite ai sensi dell'articolo 5 del
decreto legge 23 luglio 2021 n. 105.
Oltre alle farmacie, l'attività di somministrazione dei test
antigenici rapidi può essere svolta anche dalle strutture sanitarie
private autorizzate o accreditate, le quali, ai sensi di altro
specifico protocollo d'intesa del 6 agosto, devono essere
ulteriormente autorizzate per questo tipo di attività da parte
della competente struttura dell'Assessorato alla sanità, salute e
politiche sociali; al fine di rafforzare l'attività svolta dalle
farmacie e anche quella delle strutture private autorizzate e
accreditate, abbiamo proposto d'inserire una norma che il Consiglio
ha approvato ieri - come giustamente lei ha ricordato prima - che
stabilisce che tali soggetti possono altresì effettuare la
somministrazione dei test antigenici rapidi validi ai fini
dell'emissione della certificazione verde Covid-19, anche in sedi
diverse da quelle già autorizzate, nel rispetto delle disposizioni
che saranno definite con una specifica deliberazione della Giunta
regionale, ciò al fine di garantire lo svolgimento in sicurezza
delle attività e il tracciamento dei dati.
Con questo importante intervento normativo, l'Amministrazione
favorisce la nascita di ulteriori punti di erogazione dei test e
ciò sia per agevolare i cittadini lontani dai punti di erogazione
delle prestazioni di cui trattasi sia in considerazione degli
importanti flussi turistici che caratterizzano la nostra
regione.
Tutte le prestazioni devono essere erogate secondo le modalità
stabilite dai citati protocolli d'intesa, i quali fissano altresì
un costo calmierato per la somministrazione dei test antigienici
rapidi, pari a euro 15 per gli adulti e euro 8 per i minorenni di
età compresa tra i 12 e i 18 anni; per questi ultimi è prevista
un'integrazione pari a euro 7 per ogni test erogato a carico di
specifici finanziamenti trasferiti per tale finalità dallo Stato
alla Regione.
Con l'occasione si segnala che ogni giorno al centro tamponi
drive-in rimangono un'ottantina di tamponi disponibili perché non
vengono utilizzati.
Questo è insito nella norma che abbiamo approvato ieri, perché
ci dobbiamo ovviamente rifare alla normativa nazionale, quindi non
possiamo - cosa che a me sarebbe piaciuta molto - dire che tutti i
professionisti abilitati possono fare i tamponi, questo non è
possibile, devono essere comunque strutture autorizzate.
Questa norma - ma ne avevamo già parlato e lei giustamente ne ha
colto la positività - permette, per esempio, a una farmacia se ha
disponibile un infermiere di poterlo dislocare magari nella sede
dove c'è l'apertura degli impianti o, per poter dare un servizio,
come diceva giustamente lei, a tutti coloro che vengono a
sciare.
Abbiamo delle aziende e delle imprese anche fuori Regione che
sono accreditate nel sistema sanitario nazionale per fare i
tamponi, ce ne sono già degli esempi: alcune società sono state
contattate dagli impianti a fune e questo permetterà loro di venire
in Valle d'Aosta ad aprire dei centri di tamponamento, chiamiamoli
così, nelle sedi soprattutto delle località sciistiche, dove sarà
più richiesta, soprattutto nella stagione invernale, la possibilità
di eseguire tamponi per le motivazioni che lei prima ha giustamente
esposto.
Presidente -
Per la replica, il consigliere Carrel.
Carrel (PA) -
. Esprimo preoccupazione, perché se noi non
riusciamo all'interno della nostra regione a trovare il personale
per offrire questo servizio e dobbiamo andare a richiederlo da
fuori, da delle società, delle strutture sanitarie private che
verranno da fuori a fare i tamponi, c'è un problema grande, anche
perché capisco bene che la disponibilità del personale sia un
problema, l'abbiamo già affrontato per le guardie mediche e sotto
vari aspetti della sanità, ma credo che questo sia un dovere da
parte della Giunta regionale offrire il servizio perché finché la
legge prevede per ottenere il green pass tre opzioni, e non
solamente due, cioè quella del vaccino o quella guarigione ma
prevede anche quella di effettuare un tampone, è obbligo, direi,
della Giunta regionale e dell'Assessorato cercare di offrire questo
servizio, perché credo che sia necessario, al di là delle idee di
ognuno di noi sui vaccini, e su questo non mi esprimo, vedo che c'è
molta già attività tra gli Assessori della Giunta, quindi non vado
a esprimermi su questo tema, però credo che sia vostro compito
offrire il servizio e non permettere ai Comuni e agli impianti a
fune di andare ad assumere o a chiudere delle convenzioni, dei
contratti con delle strutture sanitarie private esterne, perché
all'esterno avranno esattamente lo stesso problema che abbiamo noi.
Stiamo per caso privatizzando questo importante servizio? Dove
stiamo andando? Questo è un problema serio, oggettivamente.
Certamente, comprendo che non c'è personale ma non è una cosa che è
nata ieri, è una cosa che è nata un mese e mezzo fa e nulla è stato
fatto fino adesso. Io credo che sia un problema e, se permette,
esprimo quello che avevamo già espresso con l'Assessore Bertschy,
una seria preoccupazione per la stagione invernale.
Per quanto riguarda la questione delle esenzioni, ovviamente
come ha ben ricordato è sufficiente per una serie di lavori ma non
è sufficiente per esempio per le RSA, le RSA e per le professioni
ospedaliere; ci ha dato un'informazione che personalmente non avevo
e cioè che il datore di lavoro deve informarsi e deve poter dare il
tampone gratuito o poter permettere il tampone gratuito a questo
tipo di persone, perché di RSA ne abbiamo su tutto il territorio
regionale ed è giusto che anche queste persone abbiano diritto al
RSA perché se hanno l'esenzione è perché qualcuno ha dei problemi
fisici o dei problemi di salute che gli impediscono di fare il
vaccino e quindi è giusto che abbiano il loro tampone gratuito.
Per quanto riguarda invece il drive-in, come le ho già detto
nelle premesse, personalmente sono abbastanza contrario al luogo
dove si svolge il drive-in, perché dal mio punto di vista sarebbe
molto più funzionale in altro luogo, più in centro in città per i
lavoratori e più dislocato invece per i turisti; capisco che vi
siano delle defezioni e che vi siano diverse persone che poi alla
fine non si presentano agli appuntamenti. Vi è anche da
sottolineare che vi sono delle persone che si presentano alle ore
08:00 o 07:30 di mattina quando hanno il tampone alle ore 11:00 e
vengono fatte passare prima degli altri e quindi ovviamente chi
aveva l'appuntamento alle ore 08:00 si vede passare alle ore
08:30-09:00, arriva in ritardo al lavoro e quindi non vi è
un'organizzazione tale che permetta il rispetto degli orari di
lavoro e quindi comprendo bene anche che, se si trova la
disponibilità in farmacia, si preferisce andare in farmacia, perché
ovviamente questo è un problema e bisognerebbe affrontarlo a
livello organizzativo del drive-in, in quanto se hai l'appuntamento
alle ore 11:00, alle ore 08:00 non si entra e si entra alle ore
11:00. Questa è un'altra questione su cui ci sottolineano vi sono
diverse problematiche all'interno del drive-in.
Quindi i problemi ci sono, è per questo che poi arrivano le
defezioni, perché in farmacia invece di defezioni non ce ne sono e,
anzi, e concludo, sono tutte piene e non hanno più disponibilità
per fare i tamponi per i turisti che arriveranno, spero, dalle
prossime settimane.
Presidente -
Sospendiamo temporaneamente i lavori del
Consiglio per permettere il cambio d'aria. Riprendiamo tra un
quarto d'ora circa.
La seduta è sospesa dalle ore 17:21 alle ore 17:49.
