Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 4220 del 19 dicembre 2024 - Resoconto
OGGETTO N. 4220/XVI - Interrogazione: "Chiusura di vari
tratti autostradali valdostani nella giornata del 6 dicembre
u.s.".
Bertin (Presidente)
- Punto numero 6. Risponde il
Presidente della Regione.
Testolin (UV)
- Chiusura dei lavori autostradali
valdostani nella giornata del 6 dicembre. Il collega chiede quali
motivazioni hanno determinato la chiusura dei vari tratti
autostradali nella giornata del 6 dicembre, quali sono stati i
tratti stradali interessati da interruzioni importanti,
rallentamenti o chiusura oggetto di segnalazione da parte degli
utenti e se esistono oggi delle procedure specifiche di intervento
in caso di gelate o eventi di natura similare; in caso positivo,
che cosa comportano e se sono stati rispettati nell'evento
riportato in premessa.
Una breve premessa prima di rispondere alle singole domande: i
fenomeni di gelicidio, come quello che si è verificato il 6
dicembre scorso, si verificano quando a livello del suolo è
presente uno strato di aria fredda con temperatura inferiore a 0°,
mentre sopra c'è uno strato di aria più calda. Le conseguenze sono
che le gocce di pioggia, quando vengono a contatto con una
superficie che è sottozero, congelano immediatamente formando uno
strato di ghiaccio trasparente omogeneo, liscio e molto scivoloso,
quindi estremamente insidioso per la viabilità in quanto non
percettibile dagli utenti. Inoltre, la protezione civile evidenzia
che si tratta di un fenomeno di difficile previsione, salvo alcuni
casi in cui le condizioni predisponenti sono diffuse su larga
scala, in un contesto geografico ampio e omogeneo, come ad esempio
la pianura padana. In un contesto orografico molto complesso e
articolato come il nostro, anche se possono essere note le
condizioni generali che possono determinare il momento, la
previsione è affetta da grandi margini di errore e di incertezza,
per cui le false mancate allerte sarebbero di gran lunga più
numerose delle previsioni corrette, inficiando di fatto il sistema
previsionale.
Venendo alla prima domanda, la chiusura di alcune tratte della
A5 il 6 dicembre scorso, pertanto, è stata dovuta proprio al
verificarsi del fenomeno di gelicidio che, come comunicato dalla
società concessionaria, si è verificato a partire dalle 03:30 del
mattino e che, nonostante la presenza sul sedime stradale di
fondenti salini sparsi sia in fase preventiva che curativa, ha
determinato comunque la formazione di ghiaccio sulla pavimentazione
stradale.
Per il secondo quesito, cioè quali sono i tratti stradali
interessati, per quanto riguarda SAV, l'autostrada è stata chiusa
dalle 03:45 nelle due direzioni tra le stazioni di Verrès e di
Saint-Pierre. In direzione Monte Bianco è stata riaperta alle
09:12, in direzione Torino è stata riaperta tra le 08:50 e le
09:50.
Per quanto riguarda RAV, la chiusura ha interessato tutta la
tratta fino a Entrèves e la circolazione è stata ripristinata
intorno alle 11.
Esistono oggi procedure specifiche di intervento? È la terza
domanda. Per quanto riguarda questa domanda, è opportuno ricordare
che, ai sensi del codice della strada, compete ai concessionari
autostradali, ai fini di garantire la sicurezza della circolazione,
gestire la tratta di concessione, anche disponendone la temporanea
chiusura. Esiste una procedura specifica emanata dal ministero
delle infrastrutture e dei trasporti e recepita dal piano di
emergenza invernale delle concessionarie che nel caso specifico è
stata regolarmente messa in atto. Le concessionarie hanno
monitorato come sempre le condizioni effettive delle precipitazioni
e della temperatura dell'aria e delle superfici (cosa che già
avviene da parte degli enti gestori), aggiungendo, in virtù delle
previsioni, il monitoraggio con mezzi di movimento che controllano
la superficie del manto stradale e in caso di condizioni favorevoli
alla formazione di gelicidi attivano i mezzi per il trattamento
specifico. È stata quindi attivata la chiusura dell'autostrada per
la tutela degli utenti mentre erano in corso i trattamenti che sono
più complessi rispetto a quelli della normale salatura in caso di
gelo. È opportuno ribadirlo: il 6 dicembre il fenomeno, che è poco
frequente in Valle d'Aosta e in genere è puntuale, ha interessato
questa volta il territorio regionale, compreso il centro della
città di Aosta.
In ultimo, l'ANAS, interpellata sull'argomento, ha comunicato di
avere monitorato costantemente la situazione e di aver fatto
continuamente i trattamenti previsti. Di certo, rispetto all'asse
autostradale, la strada statale ha due caratteristiche che rendono
possibile la circolazione: da un lato la velocità di percorrenza
inferiore a quella delle autostrade e dall'altro il maggiore flusso
di traffico che impedisce la formazione di uno strato omogeneo di
ghiaccio sul manto stradale.
Presidente
- Per la replica, consigliere Lucianaz, ne ha
facoltà.
Lucianaz (RV)
- Presidente Testolin, sì, la risposta è
sufficientemente completa. Il disagio l'hanno patito coloro che
quel 6 dicembre si sono trovati sulle strade al mattino. Io ho
personalmente parlato con autisti che si sono trovati sbarrati, al
casello di Verrès, l'autostrada, senza saperne granché e le
garantisco che sulla Mongiovetta e non solo c'erano condizioni da
Far West con camion intraversati perché, se gela sull'autostrada,
figuriamoci sulle statali. Quindi il disagio è stato enorme.
Lei giustamente mi dice che la concessionaria deve gestire la
tratta in concessione e ha anche la possibilità di chiudere, però
se chiudiamo le autostrade ai mezzi pesanti, ai pullman di linea,
figurarsi cosa non si trova sulle statali. Se il Governo regionale
non riesce a dire la sua in queste situazioni in una società di cui
è anche azionista... per carità, sarà un fenomeno che non succede
spesso, però siamo in una zona di montagna, da quanto si sente dire
spesso, e quindi dovremmo essere pure attrezzati. Anche l'ANAS e la
SAV dovrebbero ben sapere come ci si comporta in questa situazione.
I mezzi economici e meccanici non mancano.
Tra l'altro, è stato chiuso anche il tratto da Saint-Pierre fino
a Entrèves, lì abbiamo un'autostrada di 32,4 km per corsia, su cui
ci sono 20 gallerie per un totale di 48 km di galleria e lì almeno
non gela e non piove, quindi gran parte di quel percorso è in
galleria e avrebbe sicuramente evitato i disagi sulla statale. Io
mi chiedo a cosa servano le autostrade se, quando c'è la strada in
condizioni difficili, bisogna dirottare proprio il traffico sulle
statali; statali che, tra l'altro la Valle d'Aosta, lo sapete
meglio di me, ne ha una sola e quindi tutti quanti devono mettersi
lì.
Io credo che il ruolo delle autostrade dovrebbe essere un altro:
dovrebbe essere quello di facilitare la circolazione e non quello
di complicarla. Dico questo perché è stato aperto il tunnel del
Monte Bianco il 16 e il 17 abbiamo già chiuso l'autostrada da Aosta
ovest a Entrèves e viceversa dalle 20:00 di sera alle 05:30 per
lavori.
Oltre al fatto che è un cantiere continuamente aperto e non è
regalato, perché pagare così caro in un cantiere penso che solo in
Valle d'Aosta possa succedere e in poche altre zone. Allora o è un
cantiere e lo trattiamo da cantiere, ma se vogliamo applicare le
tariffe dell'autostrada io direi che bisognerebbe trattare gli
utenti come se fosse un'autostrada.
Ora la chiudiamo di nuovo tre giorni, vabbè solo in notturna,
però c'è gente che lavora anche di notte e che avrebbe piacere di
utilizzare un'autostrada che è costata un patrimonio alle casse
pubbliche. Ma cosa dice RAV? RAV dice che ci sono dei lavori,
perché c'è un importante progetto di sviluppo di modernizzazione
mirato a raggiungere gli
standard
innovativi di mobilità
sostenibile... e dai con questa mobilità sostenibile. Entro il 2025
la RAV prevede di consegnare agli utenti, quindi fra un anno
ancora, un'infrastruttura dotata di sistemi avanzati di
monitoraggio dinamico e il controllo remoto. Va bene, per carità,
bravissimi voi che andate avanti con questo remoto e con questo
monitoraggio. Qui si vuole un'infrastruttura che si possa
utilizzare. Se al Governo regionale non interessa particolarmente
che questo tratto autostradale sia praticabile dai turisti, dai
pullman, dai residenti, ma che lo ceda, ma che lo venda, ma che
cosa ce lo teniamo a fare se non abbiamo neppure la voce in
capitolo per tenere aperto un tratto di autostrada di cui oltre il
50% è in galleria e invece bisogna dirottare il traffico ancora.
Questo, secondo me, è una pecca grave di questo governo.
