Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 195 del 13 gennaio 2021 - Resoconto
OGGETTO N. 195/XVI - Interrogazione: "Attivazione di un
servizio di accoglienza residenziale genitore-bambino".
Bertin (Presidente) -
Punto n. 8 all'ordine del giorno.
Per il Governo, ha chiesto la parola l'assessore Barmasse, ne ha
facoltà.
Barmasse (UV) -
La situazione relativa ai fenomeni di
violenza familiare, seppure incrementata negli anni, trova in
questo momento adeguate risposte nell'ambito della struttura di
accoglienza Arcolaio e della rete costituita dai progetti
realizzati dall'Amministrazione regionale in collaborazione con il
Centro Donne contro la violenza di Aosta.
La necessità di una comunità educativa genitore-bambino è stata
oggetto di un approfondimento all'interno del Dipartimento
Politiche sociali, infatti negli ultimi anni si è evidenziata la
necessità della presenza sul territorio locale di una comunità
educativa genitore-bambino con finalità di tutela del minore o dei
minori, di valutazione e valorizzazione delle competenze
genitoriali. Infatti numerosi sono stati i provvedimenti del
Tribunale per i minorenni contenenti tale intervento. Nel 2020 i
nuclei collocati in struttura extra regionali sono stati pari a 9
con 15 minori coinvolti e tempi di permanenza pari a una media di
14 mesi di progetto. Si precisa che sono in tre situazioni per gli
aspetti traumatici della storia familiare la distanza corrisposta a
un criterio di scelta progettuale. La conflittualità familiare
spesso si accompagna a dimensioni di fragilità personali e povertà
culturali tali da rendere necessario un doppio percorso di tutela
del minore e di consapevolezza e autonomizzazione della madre
verificata la sussistenza della possibilità di recupero di
un'adeguata responsabilità genitoriale. I progetti sono altresì
molto complessi nella misura in cui coinvolgono il sistema famiglia
ponendosi la necessità di supportare anche il legame con la figura
paterna laddove non dannosa attraverso visite facilitate, sempre in
ottemperanza del mandato dell'autorità giudiziaria minorile. In
tale ottica l'Ufficio minori ha già predisposto una bozza di
delibera di Giunta regionale all'oggetto circa gli
standard
strutturali e gestionali per comunità genitore-bambino non ancora
disciplinata per poter eventualmente accreditare strutture presenti
sul territorio locale o procedere a gara di appalto. La bozza,
redatta anche sulla base delle linee di indirizzo nazionali per
l'accoglienza nei servizi residenziali per minorenni, definisce le
finalità della struttura, la capacità ricettiva individuata in
dieci posti, compresi i bambini nella fascia 0-3 anni, a cui si
possono aggiungere due posti in emergenza, le caratteristiche
tecniche, nonché il funzionamento 24 ore su 24 per tutto l'anno e
la presenza di figure educative che provvedono alla gestione del
progetto individualizzato elaborato con l'
équipe
socio-sanitaria di riferimento.
Per quanto riguarda la domanda: "in che tempi si ritiene si
possa attivare detto servizio", diciamo che, purtroppo, l'emergenza
epidemiologica e altre significative priorità hanno determinato
l'impossibilità di poter procedere alla presentazione della DGR,
che si considera possa essere proposta entro febbraio 2021 anche in
risposta all'analisi dei fabbisogni che verranno riprogrammati a
breve per il triennio 2022-2024.
A seguito dell'approvazione degli
standard
sarà possibile
avviare l'accreditamento o la gara di appalto per poter disporre,
nei tempi più brevi possibili, di tale struttura.
Presidente -
Per la replica, ha chiesto la parola il
consigliere Baccega.
Baccega (PA) -
Con questa interrogazione noi abbiamo
voluto occuparci dei più deboli: i bambini, spesso vittime
inconsapevoli di complicatissime situazioni familiari e talvolta
anche extra familiari. Abbiamo richiamato nell'interrogazione il
confronto che si è tenuto in V Commissione il 25 novembre in
occasione della Giornata internazionale per l'eliminazione della
violenza contro le donne. In quell'occasione non ci fu dibattito ma
una mera presa d'atto della relazione, relazione che normalmente
prevede i dovuti approfondimenti da parte del Forum permanente
contro le molestie e la violenza di genere, che era stato convocato
il 17 marzo 2020 ma che, a causa del Covid, non si è potuto tenere
e fu annullato. Quello era sicuramente il momento in cui si
dovevano anche approfondire le proposte progettuali da finanziare
attraverso le risorse statali che erano previste dal DPCM del 4
dicembre 2019. Tra i diversi progetti e sulla base delle
sollecitazioni delle varie strutture aveva catturato la nostra
attenzione, anche sulla base proprio di esperienze vissute, la
richiesta di incremento degli spazi di accoglienza. È vero come
dice lei, e confermo, che il Centro antiviolenza e la Casa Rifugio
già esistenti danno risultati sicuramente soddisfacenti, ma era
stato evidenziato che si rendeva necessario individuare un servizio
di accoglienza, come già altre Regioni hanno, chiamato accoglienza
residenziale genitore-bambino, che è richiamato in qualche modo
anche nella relazione e nei progetti presentati. Non vi nascondo,
colleghi, che nei 20 mesi passati con la delega dei servizi sociali
di situazioni complicate ne abbiamo viste di tutti i colori, con al
centro delle dispute tra genitori proprio i bambini innocenti e
inconsapevoli, che spesso assistono a scene dove l'aggressività è
certamente fuori controllo. Avere una struttura o una comunità
genitore-bambino come ci sono in altre regioni, quindi mamma o papà
con un bambino, quindi ci permetterà di intraprendere la strada
giusta rispetto alle esigenze dei nuclei monogenitoriali e di dare
risposte importanti come già fatto appunto in altre Regioni.
Giustamente questa delibera era stata predisposta, e ne avevamo
anche parlato, Assessore, per le vie brevi e il fatto che a
febbraio possa andare in Giunta ci soddisfa e quindi la ringrazio
per la risposta.
