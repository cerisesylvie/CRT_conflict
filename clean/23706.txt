Classificazione
CASA DA GIOCO



Oggetto del Consiglio n. 2746 del 23 maggio 2007 - Resoconto
OGGETTO N. 2746/XII - Predisposizione di una bozza di
disciplinare per la gestione della Casa da gioco di Saint-Vincent.
(Interpellanza)
Interpellanza
Appreso dagli organi di stampa di una bozza di "Disciplinare
per la gestione della Casa da gioco di Saint-Vincent" che intende
modificare sostanzialmente quello in vigore (del 2003);
Verificato che in tale bozza si cambierebbe la ripartizione
dei proventi di gioco (articolo 11) tra la Società di gestione
della casa da gioco e la Regione Valle d'Aosta;
i sottoscritti Consiglieri regionali
Interpellano
il Governo regionale e in particolare l'Assessore competente
per sapere:
1) per quali motivi la bozza in parola è stata portata a
conoscenza della stampa senza rispettare la prassi che vuole prima
i passaggi istituzionali: Commissioni competenti, Consiglio
regionale e senza che siano state preventivamente coinvolte le
parti sociali;
2) quali sono gli argomenti a supporto per le modifiche che
si intendono apportare (ad esempio la metodologia di compenso alla
gestione, la diminuzione dei controlli sulla regolarità del gioco e
degli incassi, articolo 13, ecc.);
3) quale giustificazione può essere data al fatto che sia in
premessa sia alle note dell'articolo 13, si ritenga inutile il
conteggio delle mance per tavolo senza rivelare i "riscontri che si
vogliono ottenere";
4) se il Governo intende adottare procedure corrette per
riportare la disamina delle problematiche relative alla Casa da
gioco di Saint-Vincent nell'ambito istituzionale: quali e in quali
tempi.
F.to: Bortot - Venturella
Président
- La parole au Conseiller Bortot.
Bortot (Arc-VA)
- Assessore, Presidente, Governo, questo
è il modo in cui noi veniamo a conoscenza dei documenti che
dovremmo avere, non dico in via riservata perché i documenti devono
essere tutti pubblici, e di come verranno regolati i nuovi rapporti
fra casinò e Consiglio regionale: se questo vi pare corretto, lo
lascio decidere a voi! Anche perché, entrando nel merito della
bozza di disciplinare che ho trovato depositata davanti a casa in
una busta anonima, l'ho guardata e siccome non si vuole risalire
alle motivazioni, alle responsabilità per cui la casa da gioco non
funziona troppo bene... ma uso un eufemismo perché la gestione è in
mano a degli incapaci, la direzione politico-amministrativa anche,
le decisioni che prendono non migliorano la situazione che va
peggiorando... e poi scopro che, per sanare tutto questo, non si
chiedono le dimissioni al Consigliere e al Presidente del "CdA",
che hanno dimostrato la loro incapacità. Cosa facciamo allora?
Mettiamo mano al disciplinare, partendo dalla realtà nella quale
non vogliamo intervenire per migliorare e gli si adatta il
disciplinare, si adatta il rapporto che intercorre fra
l'Amministrazione regionale e la casa da gioco, intervenendo sulle
modifiche dei rapporti fra casa da gioco, gestione casa da gioco e
Amministrazione regionale. Se questo è il modo di fare le cose:
quello di far scivolare sotto la porta una bozza di disciplinare,
incontrare non ufficialmente le organizzazioni sindacali, non far
sapere niente al Consiglio e ai Consiglieri, non solo non si
migliora la situazione all'interno del casinò per quanto riguarda
la gestione, che "fa acqua", ma addirittura si peggiora o non dare
la possibilità al Consiglio di intervenire con dei provvedimenti
nel dare indicazioni precise al Governo su come si dovrebbe
intervenire per migliorare la gestione. Questo perché ci sono tanti
posti di lavoro in un comprensorio dove ne stiamo perdendo
abbastanza, di conseguenza credo che non possiamo permettere "a
cuor leggero" di lasciare andare avanti questo andazzo, invece, per
far andare avanti questo andazzo, perché non si ha il coraggio, la
voglia, la capacità di intervenire, rifacciamo il contratto che
funzioni bene, che si adegui bene alla realtà sulla quale non
vogliamo intervenire.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- Con questa interpellanza il collega
Bortot ci dà la possibilità di riportare la discussione su un piano
non fantastico di un clima non riconducibile a un film giallo dove
ci sono attività di spionaggio, documenti che vengono passati sotto
la porta, una dimensione che può essere affascinante, ma che non
corrisponde alla realtà. Sono sicuro della buona fede del collega
Bortot, sono sicuro che si possono interpretare gli articoli di
giornale che correttamente riportano delle attività, ma bisogna
ricondurre il tutto a un filo logico. Qual è questo filo logico? Un
disciplinare, che è stato approvato nel 2003, dopo 3 anni in
funzione, ha al suo interno un meccanismo di autoridefinizione, nel
senso che il disciplinare dice che, comunque vada, il disciplinare
deve essere oggetto di un approfondimento dopo 3 anni. Abbiamo
trascorso i 3 anni e con il 2007 dobbiamo fare questa valutazione;
nel farla, non so se questa cosa è moralmente, eticamente,
legalmente contraria alle sue convinzioni, ma credo non vi sia
niente di più normale che prendere il disciplinare, prendere degli
appunti accanto ad ogni articolo, evidenziare delle idee e non
delle verità e poi avviare tutti i confronti che credo il Governo
debba fare nell'ambito della sua attività. Non trovo nulla di
scandaloso, né alcuna invasione di campo. Il Consiglio regionale,
qualora il Governo addivenga a una proposta di modifica del
disciplinare, avrà tutti gli strumenti per fare le considerazioni
del caso in Commissione e in aula. Oggi siamo in una fase
assolutamente di studio, quindi ci allentiamo dal film giallo, non
c'è nessuna formula segreta che viene proposta, non c'è nessuna
soluzione preconfezionata. Lei, nell'ambito della sua attività,
così come ha cercato di partecipare alle riunioni sindacali e così
come l'altro giorno mi ha presentato il suo consulente per il
casinò, con i rapporti che ha nell'ambito del Comune di Nus, che ha
diversi dipendenti del casinò, farà le sue riflessioni. Il Governo
credo possa e debba fare questo discorso e io la invito a guardare
quel documento che le hanno messo sotto la porta, che non so se sia
giusto o sbagliato, io ho un documento che è stato elaborato dove
ci sono degli appunti e la fondatezza della soluzione rispetto a
una serie di criticità è tutta da verificare.
Entrando nello specifico, dovrei fare un'analisi con lei
articolato per articolato, ma lo farò a tempo debito nel momento in
cui verrà proposto. Stia tranquillo che non c'è oggi alcuna volontà
riformatrice che vada nella direzione che lei ha indicato, ovvero
modificare il disciplinare per coprire delle eventuali carenze. Da
questo punto di vista, la tranquillizzo: si farà un'analisi e il
documento eventuale di modifica che verrà proposto sarà
circostanziato e motivato. Ecco perché, rispetto alle 4 domande che
lei pone, in particolare su quel tipo di documento, la stampa fa il
suo lavoro, anche perché non c'era nessuna volontà segreta, ho
incontrato io personalmente vari attori e ho avviato un confronto;
nell'ambito del confronto è verosimile che questo documento sia
finito sulla tavola della stampa, nulla di male che venga
pubblicato, anzi si allarga il dibattito. Per fare la mia attività
di Governo, collega Bortot, mi troverei imbarazzato nel chiedere
l'autorizzazione alla minoranza. Io faccio il mio ruolo, tu farai
il tuo, quindi non mi puoi accusare dicendo: "stai facendo dei
dibattiti politici e non mi chiami?". Abbi pazienza, sei una forza
di minoranza, fai il tuo lavoro nell'ambito delle tue competenze e
lascia fare al Governo il suo lavoro. Non mi sento impegnato quindi
nel trasmetterti nessun tipo di documento, ci sarà tutto l'impegno
del caso quando avrò le convinzioni e delle posizioni da sostenere
e ci sarà il corretto dibattito.
Così come tutta la sequenza delle domande viene a cadere, perché
ad oggi non vi è una proposta del Governo per un nuovo
disciplinare, vi sono delle riflessioni e delle criticità che via
via stanno emergendo, vi sono addirittura dei documenti che stanno
elaborando i sindacati per dare delle indicazioni, quindi viene
scritta qui una cosa non giusta, perché le parti ci faranno
pervenire dei suggerimenti: questo perché vicino al disciplinare vi
sono altri argomenti, come il regolamento delle assunzioni e certi
provvedimenti che possono dare una certa dinamicità al contratto.
Rispetto a tale tema, la volontà del Governo è di massima apertura,
prima di proporre delle soluzioni vogliamo fare tutti gli
approfondimenti del caso e, quando sarà il momento, vi sarà ampia
disponibilità ad un confronto serrato, diretto nelle Commissioni e
nei luoghi preposti, quindi nessuna sottrazione di competenze.
Président
- La parole au Conseiller Bortot.
Bortot (Arc-VA)
- Io faccio la minoranza, però essa deve
andare a cercarsi gli strumenti per fare la minoranza... dove? È il
Governo che deve dare gli strumenti! Vorrei fare una domanda alla
maggioranza che sostiene questo Governo: quanti hanno tale bozza di
disciplinare? Collega Vicquéry, lei ce l'ha tale bozza? Collega
Cesal, lei ce l'ha? La mia è una provocazione, morale: gli incontri
con le organizzazioni sindacali riguardano i lavoratori del casinò,
le varie categorie e, se i sindacati non entrano nel merito del
riparto, perché qui scompare il riparto, nel senso che non ci sarà
più...
(interruzione dell'Assessore Marguerettaz, fuori
microfono)
... ma non c'è scritto!
Marguerettaz
(fuori microfono)
- ... ma quello è
un appunto, mica vuole leggere i miei appunti?
Bortot (Arc-VA)
- ... sono le 20,00, c'è la partita,
stasera accetto tutto, ma non pensi di cavarsela in questo modo,
devo ancora dire3 cose. Qui scompare il riparto, questo significa
che d'ora in avanti il "CdA" - vedo che il Consigliere Tibaldi mi
segue - presenterà a piè di lista la nota delle spese al Governo e
noi "zac, zac, zac". Perché viene fatta tale proposta? Siccome
questi non sono in grado di gestire e la quota di riparto attuale
non è sufficiente e noi dobbiamo intervenire ogni anno per
ripianare, l'Assessore poi dopo non riconosce neanche la paternità
di questo, dice: "ma è una bozzettina, mi è scivolata..."
Marguerettaz
(fuori microfono)
- ... c'è
l'articolato? Allora le hanno dato un documento...
Bortot (Arc-VA)
- ... l'articolato è questo di là e di
qui ci sono dei commenti, che bravo il nostro Assessore! Essendo
scapolo, invece di andare a spasso la sera, lui si diverte a fare i
commenti al disciplinare...
(interruzione dell'Assessore Marguerettaz, fuori
microfono)
... non apriamo... perché per me il vino è un alimento!
Ancora una cosa seria: abbiamo la caduta a picco degli introiti
del casinò, uno dice: "finalmente la gente perde il vizio di bere,
il vizio di giocare, il vizio di..." e uno come me o noi diciamo:
"menomale, una società senza vizi, tutti belli e puritani ed è
giusto che la casa da gioco chiuda perché non ci sono più
giocatori"... Il guaio è che lo Stato si fa biscazziere, i giochi
continuano ad aumentare e il numero di persone che giocano
d'azzardo aumenta, meno che il nostro casinò! Lì allora bisognerà
che lei o qualcuno "tiri le orecchie" a questi amministratori, non
per lasciarli lì ma, come fossero in un'aula di scuola dei vecchi
tempi, li tiri fuori dall'aula, li lasci fuori a prendere il fresco
e, se non rinsaviscono, si possono bocciare. I ragazzi ripetono,
questi tornano a casa a fare il lavoro che facevano prima. Gliela
dico con una metafora, perché sono le 20,00 dobbiamo andare a
vedere la partita e su tale argomento torneremo sopra. Ho tutta la
vostra approvazione, scommetto!
Presidente
- Con questo punto esauriamo l'ordine dei
lavori per stasera, il Consiglio è riconvocato domani alle ore
9,00.
La seduta è tolta.
---
La séance se termine à 19 heures 55.
