Classificazione
ENTI LOCALI
ORDINE PUBBLICO - FORZE ARMATE
Pubblica sicurezza



Oggetto del Consiglio n. 4211 del 18 dicembre 2024 - Resoconto
OGGETTO N. 4211/XVI - Reiezione di mozione: "Impegno del
Governo regionale a diramare una nota informativa per
sensibilizzare i corpi di polizia locale a un maggiore controllo
del corretto utilizzo dei monopattini elettrici".
Bertin (Presidente) -
Riprendiamo dopo la sospensione.
Siamo al punto n. 4.05. Ha chiesto la parola il consigliere Ganis
per illustrare la mozione, ne ha facoltà.
Ganis (FI) -
Ricordo ai colleghi qui presenti che la
mozione presentata dal nostro gruppo risale all'8 novembre, un mese
prima che entrasse in vigore il nuovo Codice della strada. Dico
questo perché oggi le norme sono più restrittive, in generale ma in
particolar modo sull'utilizzo dei monopattini elettrici, e c'è da
domandarsi come intenderanno i cittadini valdostani e se sono stati
sufficientemente informati.
Detto questo, presenterei ora all'Aula la mozione: l'utilizzo
del monopattino elettrico nella città è diventato sempre più
diffuso negli ultimi anni rivoluzionando il modo di spostarsi a
breve distanza. Questa nuova modalità di trasporto presenta
numerosi vantaggi, ma solleva anche importanti questioni sulla
sicurezza, sulla convivenza con altri utenti e sulla sostenibilità
ambientale. In questa relazione vorrei analizzare i principali
aspetti legati all'uso del monopattino in città, considerando sia i
benefici che le problematiche a esso associate. I benefici legati
all'uso del monopattino elettrico sono molteplici: la mobilità
sostenibile, il monopattino elettrico, mezzo di trasporto a basse
emissioni, contribuisce alla riduzione dell'inquinamento
atmosferico e acustico nelle aree urbane, l'agilità e rapidità
grazie alle dimensioni ridotte e alla facilità di manovra il
monopattino permette di muoversi agilmente nel traffico cittadino,
superando ingorghi e raggiungendo la meta in tempi ristretti,
l'integrazione con il trasporto pubblico: il monopattino può essere
utilizzato come mezzo di primo e ultimo miglio, integrandosi
appunto con il trasporto pubblico. Ricordo che ai tempi della
ferrovia molti utenti salivano col monopattino per poi raggiungere,
una volta scesi, la propria destinazione, diventando così parte
integrante di un sistema.
Se da una parte l'utilizzo del monopattino elettrico apporta in
qualche modo dei benefici alla comunità, dall'altra si creano una
serie di problematiche legate all'uso indiscriminato e selvaggio di
questo mezzo. Innanzitutto la sicurezza stradale, l'aumento del
numero di monopattini in circolazione ha sollevato preoccupazioni
sulla sicurezza stradale, in particolar modo per quanto riguarda la
possibilità di incidenti con altri utenti sulla strada, con pedoni
e ciclisti.
Per quanto riguarda l'impatto ambientale, sebbene i monopattini
elettrici siano meno inquinanti dei veicoli a motore, la produzione
e lo smaltimento delle batterie a fine vita possono avere un
impatto ambientale non trascurabile, ma quello che manca è la
mancanza di una normativa chiara e uniforme a livello nazionale che
ha portato una serie di frequentazioni delle regole e una
difficoltà nel garantire il rispetto delle norme da parte degli
utenti.
Permettetemi di precisare un fatto: il 9 marzo 2020 il Ministero
dei trasporti, Dipartimento della pubblica sicurezza, ha diramato
una circolare avente come oggetto: "Circolazione su strade dei
monopattini elettrici e dei dispositivi per la micromobilità
elettrica", indirizzata a chi? Alle Prefetture, alle Province
autonome, alla Presidenza della Regione, alle Questure, ai
compartimenti della Polizia stradale sull'utilizzo corretto dei
monopattini, quindi già nel 2020 se ne parlava, evidenziando
appunto le regole da adottare, quali l'obbligo dell'uso del casco
per i minori, limiti di età per la conduzione, l'obbligo di
indossare il giubbotto in condizioni di scarsa visibilità, essere
dotati di limitatore e il divieto di trasportare altre persone,
norme che, come spesso accade, non vengono rispettate o fatte
rispettare. Proprio per queste ragioni, per ovviare a questa
problematica, il Governo nazionale ha approvato pochi giorni fa,
esattamente un mese fa, il nuovo Codice della strada con nuove
regole per la circolazione dei monopattini. Questa riforma prevede
una serie di modifiche che riguardano
in primis
la sicurezza
e la loro regolamentazione in ambito cittadino, una di queste
concerne l'obbligo dell'uso del casco per tutti, il divieto di
circolazione sui marciapiedi, l'obbligo di assicurazione e
l'introduzione di una targa identificativa, quindi una serie di
modifiche finalizzate a una maggiore regolamentazione delle strade
e un'attenzione in più per tutti gli utenti della strada. È chiaro
che, per affrontare le problematiche legate all'uso del
monopattino, è fondamentale una regolamentazione chiara, sia a
livello nazionale ma anche locale. Per queste ragioni si impegna il
Governo regionale, in particolare il Presidente della Regione,
anche nelle sue funzioni prefettizie, a diramare una nota
informativa a tutti i Comuni valdostani affinché vengano
maggiormente sensibilizzati i diversi Corpi di Polizia locale sul
territorio al controllo del corretto utilizzo dei monopattini
elettrici e del rispetto degli obblighi a essi derivanti e dai
divieti a essi connessi sulle piste ciclabili, strade comunali,
strade statali di diretta competenza comunale.
Presidente -
La mozione è stata illustrata, apriamo la
discussione generale. Ha chiesto la parola il consigliere Restano,
ne ha facoltà.
Restano (RV) -
Ringrazio il collega Ganis per avere
illustrato questa mozione che mi dà l'opportunità, come componente
del gruppo di Rassemblement, di esprimere la nostra posizione, ma
soprattutto di potervi sottoporre almeno due riflessioni: una più
di indirizzo politico e l'altra è una proposta tecnica.
La riflessione di indirizzo politico, considerando quanto detto
dal collega, prende spunto dai dati sull'utilizzo dei monopattini,
si pensi che si prevede che il valore del mercato globale dei
monopattini per il 2028 sarà molto vicino ai 30 miliardi di
dollari. Questo mercato ha avuto una crescita esponenziale e da noi
- parlo in Italia e in Valle d'Aosta - anche successivamente a
quelle che sono state le incentivazioni. Bisogna però considerare
che, a seguito degli incentivi, il prezzo dei monopattini ha visto
un aumento di circa il 65% e i dati sono relativi al 2021. Il nuovo
bonus per la mobilità, che noi abbiamo votato in questa sede, ha
contribuito all'aumento dei prezzi e anche all'aumento
dell'utilizzo di monopattini. La riflessione politica dunque è
questa: a seguito di alcuni anni di applicazione della norma,
vogliamo trarre le conclusioni e cercare di valutare se per una
Regione come la nostra, una Regione di montagna, che fa delle
attività all'aperto, il proprio veicolo di promozione...
l'incentivazione all'uso dei monopattini elettrici è la strada
giusta? È il percorso che noi volevamo fare per promuovere una
mobilità sostenibile, un altro tipo di mobilità nella nostra
regione? Oppure era più opportuno alla luce dei dati raccolti fare
una valutazione di altro tipo, incentivare maggiormente la
bicicletta?
Va considerato che l'utilizzo del monopattino, come ben
illustrato dal collega proponente, è un fenomeno che tocca
prevalentemente Aosta e mi permetto di aggiungere la
Plaine
,
laddove noi abbiamo una pista ciclabile, che ha una sua
regolamentazione e l'utilizzo del monopattino ovviamente vede anche
interessare il percorso della ciclabile, provocando anche dei
rischi nei confronti dei fruitori della ciclabile. Una delle
considerazioni è anche quella di poter verificare se l'utilizzo di
questo veicolo, questo velocipede, questo mezzo di trasporto
provoca dei rischi all'utenza della ciclabile della
Plaine
,
della ciclabile della città, se provoca dei pericoli e dei rischi a
chi si sposta sul marciapiede. Credo quindi che questa mozione sia
l'occasione per indurci tutti a una riflessione circa le
incentivazioni che abbiamo rivolto e che vogliamo ancora rivolgere
verso questo tipo di mezzo di trasporto.
Uno studio prodotto anche da FIAB (Federazione Italiana Ambiente
e Bicicletta) ci induce a pensare che le regole ci siano, ha detto
bene il collega, adesso anche il Codice della strada si è occupato
della problematica, e che si debba provvedere essenzialmente a
farle rispettare, nelle zone urbane la Polizia locale è interessata
da questo tipo di attività.
Andando a mutuare quello che viene svolto in altre realtà, vi è
- e così illustro anche l'emendamento che abbiamo proposto - la
realizzazione di un prontuario sulla circolazione dei monopattini a
propulsione prevalentemente elettrica. Noi proponiamo di emendare
la mozione del collega invitando il Governo regionale, in
collaborazione con il CELVA, a produrre un prontuario di questo
tipo da distribuire a tutti i Comuni affinché in ogni Comune che è
prevalentemente interessato dall'utilizzo dei monopattini vi sia lo
stesso modo di approcciare la norma e soprattutto di sensibilizzare
l'utenza all'utilizzo di questo mezzo di trasporto, perché sul
territorio vi sono monopattini anche modificati, persone che
utilizzano il monopattino per trasportare più di una persona, che
non sono in regola con quello che oggi è il Codice della strada, ma
soprattutto che non sono in regola perché potenziati e non è fatto
raro veder sfrecciare i monopattini, e questo è causa di forte
rischio. Al termine del mio intervento proponiamo quest'emendamento
noi voteremo a favore di questa mozione, ma soprattutto la
suggestione che lancio alla maggioranza e al Consiglio tutta è di
riflettere se siamo sulla strada giusta circa l'incentivo a
utilizzare il monopattino. Credo che in una Regione come la nostra
ormai si possa abbandonare questa forma di incentivo e percorrere
altre vie.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
Intervengo perché condividiamo
assolutamente lo spirito di questa mozione anche alla luce degli
effetti dell'entrata in vigore del nuovo Codice della strada, che
ha introdotto una serie di restringimenti rispetto all'utilizzo
indiscriminato e soprattutto, oserei dire, pericoloso - e credo che
tutti qui ne abbiamo la prova - che è sufficiente uscire la sera
dal Consiglio regionale e attraversare il pezzo della ciclabile per
rischiare di venire investiti da persone che utilizzano questo tipo
di locomozione che qualcuno nelle scorse sedute ha definito dolce,
perché ci piace utilizzare le parole che non spaventano: la
mobilità dolce, dolcissima, però in realtà i problemi ci sono e non
sono pochi: ecco perché con orgoglio il nuovo Codice della strada
introduce tutta una serie di nuove limitazioni per l'utilizzo
proprio del monopattino elettrico, tra queste - e credo che sia
giusto ricordarli - ci sono, da una parte, il divieto di
circolazione sulle ciclabili, come oggi avviene, e quindi ha senso
la mozione odierna per evitare che ci sia continuamente la
circolazione di questi mezzi sulle ciclabili e la limitazione della
circolazione esclusivamente alle strade urbane con limite di
velocità non superiore a 50 chilometri all'ora, ma poi anche
l'obbligo del casco a tutti i conducenti, indipendentemente
dall'età, sicuramente un obbligo di legge importante, e poi il
divieto assoluto di circolazione in contromano, che prima era
concesso per le piste ciclabili a doppio senso di circolazione, e
ovviamente ne veniva fatto abbondante uso, e ancora l'obbligo di
contrassegno, e quindi la targa, anche questa una cosa importante,
non si vedono circolare mezzi con la targa, non ce n'è uno che si
sia uniformato. Mi auguro quindi che ci sia un'attenzione, che la
Polizia locale possa sanzionare tutti quei mezzi che vanno ancora
in giro senza essere targati e ancora l'obbligo di assicurazione,
altra innovazione assolutamente utile e necessaria, perché più di
una volta questi mezzi provocano incidenti, investimenti, criticità
sicuramente in chi li usa, ma purtroppo
(incomprensibile)
contro chi va a sbattere e chi li usa, quindi una serie di limiti
che finalmente disciplinano questa follia che è stata introdotta
dal mitico ministro Toninelli, che all'epoca si presentò
addirittura in Parlamento con quel dolcissimo mezzo di mobilità che
poi una certa retorica dei 5 Stelle promosse come la rivoluzione e
la mobilità.
Condividiamo quindi le finalità di questa mozione, condividiamo
la necessità di applicare il nuovo Codice della strada, ovviamente
sono già usciti i primi dati rispetto alle sanzioni che sono state
erogate rispetto a chi non si è dotato delle necessarie
regolarizzazioni proprio sui monopattini elettrici e quindi
ovviamente voteremo con favore quest'iniziativa.
Presidente -
Posso chiudere la discussione generale? Non
vedo altre richieste di intervento. La discussione generale è
chiusa. Per il Governo, ha chiesto la parola l'assessore
Bertschy.
Bertschy (UV) -
Per quello che riguarda la risposta alla
mozione, interverrà il Presidente, ma visto che nel corso del
dibattito sono stati introdotti elementi di novità, in particolare
dal consigliere Restano, io credo che la riflessione sul tema sia
assolutamente una riflessione da fare.
In futuro noi ci proponiamo di portare una riforma della legge
29 e della legge 16/2019 nel corso del prossimo anno e all'interno
di questo si potrà entrare un po' nel merito anche della visione
sulla mobilità sostenibile per l'organizzazione dei progetti e
delle nostre politiche e anche l'assistenza e i sostegni che
vorremmo mettere in campo. Al momento ho recuperato velocemente i
dati, di qui a qualche giorno vi invieremo la relazione sulla legge
16/2019 come tutti gli anni, il sostegno alla micromobilità è
molto, molto limitato, mi pare sotto le 10 unità, non ho i dati
definitivi ma mi sembra a 6 o 7 finanziamenti per l'acquisto dei
monopattini, mentre siamo a più di 800 sostegni che sono stati
all'ABC a pedalata assistita. Anche su questo poi magari qualche
riflessione potremmo farla tutti insieme, ci ragioneremo appunto
nella fase di discussione della legge che però verrà anticipata da
una legge invece con alcune veloci modifiche che abbiamo bisogno di
fare a inizio anno.
L'impegno a fare queste valutazioni ovviamente ce lo prendiamo
al di là dell'astensione che poi produrremo sulla mozione, anche
proprio perché si tratta di ragionare insieme anche su come
utilizzare le risorse e su come cercare di sostenere sempre di più
dei progetti che possano andare nella direzione di promuovere la
mobilità sostenibile più adatta al nostro territorio e alla
peculiarità del nostro territorio.
Presidente -
Ha chiesto la parola il Presidente della
Regione.
Testolin (UV) -
Solo due considerazioni nel merito della
mozione, così come è stata presentata. L'ha detto il consigliere
Ganis nella presentazione della stessa. Capiamo bene lo spirito
costruttivo della mozione perché ci sono delle situazioni che
viviamo quotidianamente, è stato detto un po' da tutti, sul
territorio e la pericolosità di un utilizzo non corretto o comunque
che poteva creare delle difficoltà e dei momenti anche di
pericolosità sulle strade, è stato sostanzialmente sanato da una
normativa molto puntuale che ha fissato tutta una serie di paletti
che sono stati già elencati, quindi non sto a ripeterli: dalla
limitazione della velocità al non utilizzo delle ciclabili, al non
utilizzo del marciapiede e quant'altro, l'installazione di
indicatori di direzione, lo stop e quant'altro che erano già
previsti in precedenza, quindi sostanzialmente la mozione non è più
attuale nel suo stimolo di voler garantire una maggiore
sicurezza.
Da un punto di vista complessivo, invece è un principio che
sposiamo, non possiamo raccogliere e votare la mozione anche perché
le funzioni indicate come prefettizie in capo al Presidente esulano
dalle dinamiche consiliari, per cui non si può mettere le funzioni
prefettizie in ambito di una mozione o di un atto consiliare,
perché quelle sono caratteristiche che esulano da questo tipo di
impegnative. L'attenzione sarà sicuramente massima, come lo è
sempre stata, ma io confido anche che le nuove direttive - e lo
dimostrano anche le attenzioni delle Forze dell'ordine, i vigili e
chi è preposto al controllo di questa nuova normativa, così come
altre nuove normative che sono state introdotte con il nuovo
decreto - sicuramente sono conosciute da chi deve far rispettare le
regole e sono sicuro che lo faranno nel migliore dei modi, per cui
il nostro sarà un voto di astensione, con l'attenzione dovuta al
fenomeno.
Presidente -
Ha chiesto la parola il consigliere Ganis,
ne ha facoltà.
Ganis (FI)
- Grazie, presidente Testolin, per la
risposta. Due osservazioni, innanzitutto ringrazio i colleghi per
essere intervenuti e per aver messo in evidenza un po' queste
problematiche relative all'uso del monopattino e ringrazio anche il
collega di Rassemblement Valdôtain per aver dato, tramite la
presentazione di un emendamento, un peso maggiore a
quest'iniziativa. Questo, a mio avviso, dimostra un'attenzione e
una sensibilità al problema.
Io vorrei dire, Presidente, che non è tanto il fatto del Codice
della strada e via dicendo, quindi della norma in sé che ovviamente
è più restrittiva, quello che voglio dire è che oggi manca
l'informazione. Io le ho letto quella lettera che è stata inviata
dal Dipartimento della pubblica sicurezza che aveva come oggetto
nel 2020: "Circolazione su strade dei monopattini elettrici e dei
dispositivi per la micromobilità elettrica", inviata a Prefetture,
alla Presidenza della Giunta e alle Questure dove si spiegava quali
erano le regole da adottare per il corretto uso del monopattino,
quindi già se ne parlava nel 2020 e ricordo che le Prefetture erano
pregate di estendere il contenuto della presente ai corpi o ai
servizi di Polizia municipale e provinciale, quindi si trattava di
informare.
Allora io le faccio una domanda, caro Presidente, mi spieghi
perché tre settimane fa personalmente ho chiamato un responsabile
del Corpo di polizia municipale e non era al corrente di nessuna
norma sull'utilizzo del monopattino elettrico, quindi io non so se
lei ha inviato questa lettera a chi di dovere, però c'erano delle
persone che erano al corrente di queste norme. Manca sicuramente
l'informazione e, visto che l'impegnativa, a nostro avviso, era
molto semplice e la vostra risposta è sempre la stessa,
condividiamo ma non la votiamo, vista l'importanza del tema, noi,
come gruppo, porteremo al voto questa mozione. L'emendamento del
collega lo accetto.
Presidente -
Se non vi sono altri interventi, metto in
votazione la mozione con l'emendamento del consigliere Restano. La
votazione è aperta. La votazione è chiusa.
Presenti: 35
Votanti: 16
Favorevoli: 16
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Di Marco, Grosjacques, Guichardaz Jean-Pierre,
Jordan, Lavevaz, Malacrinò, Marguerettaz, Marzi, Padovani, Rosaire,
Sapinet, Testolin)
La mozione non è approvata.
