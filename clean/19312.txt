Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 2470 del 20 febbraio 2002 - Resoconto
OGGETTO N. 2470/XI Controllo della spesa sanitaria in Valle.
(Interpellanza)
Interpellanza Considerata la delibera di Giunta n. 3849 del
13 novembre 2000 con la quale si determinavano le indicazioni
all’USL della Valle d’Aosta ai fini
della razionalizzazione della spesa sanitaria regionale per
l’anno 2001;
Considerato che dal 1995 la Regione provvede con risorse proprie
alla copertura finanziaria della sanità in Valle
d’Aosta;
Evidenziata la risposta ricevuta dall’Assessore
competente ad una nostra precedente iniziativa;
il sottoscritto Consigliere regionale
Interpella
l’Assessore competente per conoscere:
1) l’andamento delle sottoelencate spese nel 2001
rispetto al 2000:
- ricoveri ospedalieri;
- prodotti farmaceutici;
- materiali per diagnostica strumentale e di laboratorio;
- presidi chirurgici e materiali sanitari;
- carburanti e lubrificanti ad uso trasporto;
- manutenzione ordinaria immobili;
- manutenzione ordinaria attrezzature tecnico-scientifiche
sanitarie e relativo materiale;
- manutenzione ordinaria attrezzature tecnico-economali e
relativi materiali;
- contratti libero-professionali per personale
convenzionato;
- trasporti sanitari;
- aggiornamento professionale;
- materiale di cancelleria;
- consulenze;
- spese telefoniche;
- servizi non sanitari;
- progetto obiettivo del personale;
- personale;
2) il riflesso delle indicazioni contenute nella delibera stessa
rispetto agli aumenti di ricavi con particolare attenzione a:
- aumento delle tariffe per le prestazioni a pagamento (medicina
del lavoro, sicurezza nei luoghi di lavoro, veterinaria, assistenza
alle manifestazioni sportive, elisoccorso, assistenza turistica) al
fine di garantire la copertura dei costi;
- determinazione delle tariffe per le prestazioni erogate presso
i centri traumatologici;
- avvio di iniziative sperimentali per l’utilizzo
di sponsorizzazioni;
- aumento dell’attività libero-professionale con
particolare riferimento a quelle di ricovero;
- aumento della percentuale relativa alle trattenute aziendali
per l’attività libero-professionale con particolare
riferimento a quella svolta presso gli studi privati;
- preventiva verifica di eventuali coperture assicurative
private dei soggetti non assistiti dal SSN che usufruiscono di
prestazioni ospedaliere e ambulatoriali.
3) di conoscere quali intendimenti
l’amministrazione regionale intende adottare per
determinare un preciso controllo della spesa nel 2002.
4) quali strumenti si intendono predisporre per il controllo
progressivo e consuntivo.
F.to: Lattanzi
Presidente
La parola al Consigliere Lattanzi.
Lattanzi (FI)
Ho dovuto riproporre questa interpellanza,
ampliandola e specificandola, perché nell’ultimo
Consiglio l’Assessore mi aveva esternato la sua
difficoltà di comprensione del quesito quindi, per non capire
"ciocche per brocche", abbiamo pensato che fosse utile, visto che
le risposte non c’erano state, andare a ridefinire
il quesito; ampliandola, dicevo, anche ad un’altra
parte della deliberazione di cui parliamo, la deliberazione n.
3849/2000, che sanciva tre aspetti che ricordo brevemente.
Il primo aspetto: la determinazione dei possibili risparmi sui
costi sostenuti l’anno precedente per il 2001 su
tutta una serie di voci molto lunga, quali i ricoveri ospedalieri,
i prodotti farmaceutici, il materiale per diagnostica strumentale e
di laboratorio, i presidi chirurgici, i materiali sanitari, i
carburanti e lubrificanti, la manutenzione ordinaria degli
immobili, la manutenzione ordinaria di attrezzature
tecnico-scientifiche, la manutenzione ordinaria delle attrezzature
tecnico-economali, i contratti libero-professionali per il
personale convenzionato, i trasporti sanitari, gli aggiornamenti
professionali, i risparmi sul materiale di cancelleria, le
consulenze, le spese telefoniche, i servizi non sanitari, il
progetto obiettivo del personale e il personale stesso.
Su tutte queste voci la delibera diceva in maniera molto precisa
che si doveva risparmiare e suggeriva tutta una serie di
indicazioni di risparmio. Così come dava indicazioni precise per
l’aumento dei ricavi a favore
dell’amministrazione sanitaria, con particolare
attenzione all’aumento delle tariffe per le
prestazioni a pagamento - e aprirei una parentesi giusto per
ricordare all’Assessore Agnesod che, quando parliamo
di aumento della fiscalità, lui nega che questa Regione applichi
l’aumento della fiscalità, mentre qui si davano
indicazioni molto precise all’Azienda sanitaria
locale di aumentare le tariffe per le prestazioni sanitarie a
pagamento - al fine di garantire la copertura dei costi; di
determinare delle tariffe per le prestazioni erogate presso i
centri traumatologici; di avviare iniziative sperimentali per
l’utilizzo di sponsorizzazioni; di aumentare
dell’attività libero-professionale con particolare
riferimento a quelle di ricovero; di aumentare la percentuale
relativa alle trattenute aziendali per l’attività
libero-professionale con particolare riferimento a quella svolta
presso gli studi privati; di fare la preventiva verifica di
eventuali coperture assicurative private dei soggetti non assistiti
per verificare se si poteva introitare o eliminare costi.
Noi abbiamo aggiunto altri due quesiti, anche alla luce del
dibattito che c’è stato - me ne scuso per i toni
coloriti, ma credo che oggi si possa affrontare con maggior
serenità questo argomento così importante -, per conoscere quali
sono gli intendimenti dell’Amministrazione regionale
in funzione di questi risultati che l’Assessore,
spero, questa volta citerà e quali sono gli strumenti che
l’Assessore intende predisporre per il controllo
progressivo e consuntivo degli aspetti finanziari di questa
Amministrazione perché nell’ultimo incontro avevamo
evidenziato l’assenza totale di dati ad una data, la
metà di febbraio, che ritenevamo più che utile per avere in termini
informatici il controllo di questi processi.
Si dà atto che, dalle ore 12,36, riassume la presidenza il
Presidente Louvin.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Cerco di rispondere nella complessità delle
domande che sono state poste precisando che se il Vicepresidente
Lattanzi non ha niente in contrario, rispetto alla prima domanda
fornirei a lui un tabulato con tutte le percentuali di aumento e di
ribasso dei costi del 2000 rispetto al 1999 evitando di dare
lettura a questo tabulato.
Sostanzialmente ci sono, voce per voce, tutte le percentuali che
possono?
(interruzione del Vicepresidente Lattanzi, fuori
microfono)
? come ritiene, io non ho problemi!
Voglio precisare che i dati che vengono forniti fotografano lo
stato dell’arte sulla base delle rilevazioni
contabili al 31 gennaio 2002 riferite al periodo 1° gennaio-31
gennaio 2001 e basate sul fatturato pervenuto ad oggi precisando
che in contabilità economica - questo è un dato conosciuto - le
rilevazioni possono avvenire sino alla data di chiusura del
consuntivo per cui alcune percentuali in più o in meno potranno
variare da qui alla chiusura del consuntivo, molto sinteticamente
do lettura delle percentuali - sui ricoveri ospedalieri interverrò
dopo -: sui prodotti farmaceutici, sulla ospedaliera
c’è stata una tenuta del 2001 rispetto al 2000
perché c'è un aumento dello 0,80 percento, mentre
c’è stato uno sfondamento conosciuto nelle farmacie
convenzionate del 31,41 percento e tornerò su questo argomento;
materiale per diagnostica strumentale e di laboratorio: meno 6,86
percento; presidi chirurgici e materiali sanitari: più 0,80
percento; carburanti e lubrificanti ad uso trasporto: meno 8,26
percento; manutenzione ordinaria di immobili: meno 9,58 percento;
manutenzione ordinaria attrezzature tecnico-economali e relativi
materiali: più 6,53 percento; contratti libero-professionali per
personale convenzionato: meno 11,12 percento; trasporti sanitari:
meno 10,49 percento; aggiornamento professionale: più 4,2 percento,
in linea con il budget stanziato nell'accordo di programma;
materiale di cancelleria: meno 1,53 percento; consulenze: meno 6,53
percento; spese telefoniche: meno 16,22 percento; i servizi
sanitari principali:
- lavanderia: più 1,44 percento, però il dato è del 1999-2001 e
non del 2000-2001;
- mensa: meno 0,53 percento;
- rifiuti: meno 6,71 percento nel 1999-2002;
- pulizie: più 0,88 percento.
Rispetto ai progetti obiettivi del personale, è stato rispettato
il collegamento dei fondi agli obiettivi aziendali e la percentuale
relativa al personale è più 3,92 percento. Per quanto concerne i
ricoveri ospedalieri, che è la prima domanda, faccio presente che
dal 1998 al 2000 siamo passati da 19.000 e qualche ricovero
ordinario a 17.132 con una variazione in meno del 1999 rispetto al
1998 del 6,28 percento e del 2000 rispetto al 1999 del 3,81
percento.
I days hospitals al contrario, in linea con quanto abbiamo
chiesto, sono passati da 4.597 nel 1998 a 5.583 nel 2000 con una
variazione in più - ripeto: in linea con quanto è stato chiesto
dalla Giunta regionale - del 14,71 percento nel 1999 riferito al
1998 e del 5,88 percento nel 2000 rispetto al 1999. Le giornate di
degenza, altro dato importante, dei ricoveri ordinari sono passati
da 158.000 nel 1998 a 149.000 nel 2000 per un abbattimento del 2,76
percento. Fornirò questi dati al Vicepresidente. Sostanzialmente è
un trend positivo su tutti gli indicatori che abbiamo dato, con
tutte le variabili che abbiamo indicato.
Rispetto ai prodotti farmaceutici, è in corso una trattativa con
l’Ordine del farmacisti in linea con quanto sta
avvenendo a livello nazionale rispetto alle proposte che sono state
fatte in merito, uno, alla cosiddetta "doppia via di distribuzione"
dei farmaci, dove "doppia via" significa sia diretta, da parte
dell’Ospedale - perché i farmaci ospedalieri costano
mediamente il 50 percento in meno rispetto a quelli sul mercato -,
sia tramite le farmacie.
Qui si sta raggiungendo un accordo con i farmacisti perché è
stato chiesto a loro di distribuire ai cittadini i farmaci
ospedalieri che verrebbero forniti direttamente dai grossisti con
un ricarico ovviamente a favore dei farmacisti, ma il costo del
ricarico permetterebbe comunque di risparmiare notevolmente sul
costo intero del farmaco.
La seconda strada è quella della distribuzione diretta dei
farmaci nelle microcomunità e nelle strutture residenziali
dell’USL e la terza strada è quella dell'erogazione
diretta dei farmaci per garantire la continuità assistenziale nella
fase post ricovero. Verrebbe fornito, e alcuni regioni hanno
iniziato a farlo, al cittadino che viene dimesso quanto è
necessario per la continuità delle cure nella fase post acuta,
salvo poi rientrare nella fase assistenziale territoriale
successivamente.
Rispetto ai ricavi, da un lato devo dire che è stata fatta una
grossa riflessione in questo periodo rispetto
all’aumento di alcune voci del sistema tariffario,
perché sono intervenute alcune novità che vado ad illustrare, ma
fondamentalmente - questo vale in via generale poi entrerò nello
specifico -, in occasione del passaggio all’euro per
il 2002, si è ritenuto preferibile attivare le procedure di
revisione delle tariffe direttamente gestite nel 2002 per poi
provvedere alla nuova tariffazione con dati e decorrenza non prima
del giugno 2002. Questa è un'indicazione generale che era stata
concordata fra Assessori perché la revisione delle tariffe in
generale, salvo poi entrare nello specifico, è molto complessa dal
punto di vista applicativo.
C’è un tariffario aziendale, sono in fase di
valutazione tre opportunità: adeguare le tariffe ai costi di
produzione secondo una logica aziendalistica in senso stretto;
aumentare le tariffe di un valore percentuale pari
all’aumento del costo di lavoro 1999-2001, che è
stimabile in un 15 percento; definire per le stesse prestazioni due
tariffe: una per i clienti cosiddetti "esterni" come ad esempio
aziende di produzione, che utilizzano i servizi
dell’USL in una logica di mercato e questo varrebbe
per la medicina del lavoro ed altre voci, ove pare congruo
applicare prezzi di mercato idonei a coprire i prezzi di
produzione; l’altra tariffa di tipo istituzionale,
rivolta al singolo cittadino, che usufruisce dei servizi pubblici,
alla quale applicare un mero aggiornamento percentuale dei limiti
sopradescritti. Sono ipotesi al vaglio.
Al termine di questa analisi che è stata fatta, si è ritenuto
preferibile, in linea con una scelta condivisa da molte istituzioni
pubbliche, di non modificare in aumento le tariffe in concomitanza
della entrata in vigore dell’euro. Ciò di cui sto
parlando esclude tutta la parte tariffaria che viene determinata
con decreto ministeriale, per esempio per tutta la parte della
sicurezza del lavoro le tariffe vengono stabilite dal decreto
ministeriale, sia quella che viene definita a livello di tariffario
regionale.
Preciso che stiamo parlando di prestazioni ambulatoriali, mentre
per la revisione del tariffario regionale delle prestazioni
ambulatoriali è stato costituito un gruppo di lavoro fra Regione e
USL con l’obiettivo di predisporre il nuovo
nomenclatore e nel contempo rispondere a problemi e a quesiti per
l’applicazione del tariffario in vigore. Con la
deliberazione della Giunta regionale n. 5026/2001 è stato approvato
il nuovo tariffario che ha integrato e modificato il tariffario
precedente sulla base delle segnalazioni fatte dai responsabili
dell'unità budgetaria.
L’adeguamento delle tariffe è stato fatto in
relazione all'introduzione dell’euro e alle
richieste pervenute dai servizi - fondamentalmente quelli di
Cardiologia e Ginecologia - considerando che, essendo minimo
l’aumento, l’impatto verso
l’utenza non avrebbe creato problemi. Non sono state
invece accolte le tariffe della medicina nucleare perché le
proposte erano troppo elevate e avrebbero avuto un impatto negativo
sulla popolazione, soprattutto in concomitanza della conversione
delle tariffe in euro. Qui poi interviene il problema della
mobilità interregionale, che è molto delicato, è una questione
ancora aperta e che rimarrà aperta per mesi fra le regioni.
Il gruppo di lavoro che è stato costituito sta impostando, per
quanto riguarda le tariffe, una proposta perché venga valutato il
mantenimento delle tariffe in vigore o eventualmente una modifica,
allineandosi a quanto è in corso a livello nazionale in riferimento
ai livelli essenziali di assistenza che, rispetto alle prestazioni
ambulatoriali, devono essere ancora definiti; si presume che questo
lavoro si concluda entro la fine del mese di marzo.
Rispetto alle manifestazioni sportive, è stato chiesto di fare
un raffronto con le realtà fuori Valle; abbiamo potuto constatare
che le nostre sono già congrue per non dire mediamente più alte. Si
è deciso pertanto di non aumentare le tariffe per le prestazioni
sportive perché, paradossalmente, in alcuni limitatissimi casi,
alcune società sportive hanno richiesto l’intervento
di ambulanze private provenienti da fuori Valle perché risultavano
meno onerose; a conti fatti poi abbiamo constatato che così non è
perché non calcolavano il costo del medico e
dell’anestesista, ma abbiamo fatto questo raffronto
e, anche dal punto di vista del costo aziendale, le tariffe
praticate rimborsano già il costo effettivo; per questo motivo,
ripeto, non sono state modificate.
Rispetto ai centri traumatologici, anche qui abbiamo avuto una
serie di incontri di intesa con l’Assessorato del
turismo e con le società di impianti a fune tendenti a valutare la
possibilità di includere nello skipass o giornaliero o settimanale
o annuale una quota parte a copertura delle spese sanitarie
assicurative. Questa trattativa non ha sortito alcun effetto?
(interruzione del Vicepresidente Lattanzi, fuori
microfono)
? una quota parte dello skipass da utilizzare per la copertura
dei costi dei centri traumatologici, un fondo? La cosa non ha avuto
seguito perché non sono ancora maturi i tempi per andare a definire
queste prestazioni, che rientrano ancora nelle prestazioni
ambulatoriali, le quali sono ancora regolamentate da decreti
ministeriali che danno la possibilità di definire solo dei ticket e
non delle tariffe, per cui la differenza è evidente, pertanto
abbiamo ritenuto, ed è una scelta politica della Giunta regionale,
di proporre i centri traumatologici come un "fiore
all’occhiello" di questa Amministrazione nei
confronti delle politiche del turismo, "fiore
all’occhiello" che è molto gradito da parte dei
cittadini e turisti soprattutto stranieri.
Rispetto all’avvio di iniziative sperimentali per
l’utilizzo di sponsorizzazioni, il tentativo è stato
fatto, ma si è rivelato, rispetto ad altre realtà, una delusione
perché sono state attivate iniziative di sponsorizzazioni che hanno
portato all’introito di un valore complessivo di 40
milioni e uscite evitate per altri 40 milioni, cioè in termini
generali 80 milioni di utile, però la gara di appalto, che
prevedeva un canone annuale minimo in favore
dell’USL di 300 milioni annui, non ha registrato
interesse da parte del mercato che a livello generale non ritiene
il mercato pubblicitario in Ospedale abbastanza maturo per
effettuarvi degli investimenti.
Nel 2002 si valuteranno diversi scenari che consentano effettivi
aumenti di entrate a seguito di analisi costi-benefici. I diritti
di concessione attualmente ottenuti da altre aziende sanitarie non
paiono così importanti da giustificare l’ingresso in
Ospedale del mezzo pubblicitario, pertanto dovrà essere posta molta
attenzione al reale beneficio economico per
l’azienda USL prima di addivenire alla stipula di
contratti di concessione di spazi pubblicitari in Ospedale. È una
materia interessante, ma ancora in Valle d’Aosta -
in altre realtà, invece, ha avuto più successo - poco
appetibile.
Rispetto all'attività libero-professionale,
l’aumento delle entrate è stato del 39,9 percento
nel 2001 rispetto al 2000, dato positivo, anche se su questa
materia stiamo trattando con i sindacati la definizione dei criteri
direttivi per l’esercizio
dell’attività libero-professionale intra moenia in
seguito a tutte le modifiche che sono intervenute,
l’ultima delle quali il contratto 2000-2001
pubblicato sulla gazzetta ufficiale solo
nell’autunno scorso. Le trattative non sono semplici
perché, se c’è un sostanziale accordo da parte delle
categorie mediche, si registra un blocco da parte del comparto che
vuole entrare in attività libero-professionale non avendo, a nostro
parere, ancora la possibilità concreta; si spera che la nuova
contrattazione nazionale dia la possibilità al comparto di entrare
nel sistema. Rispetto all'attività libero-professionale negli studi
privati, come è noto, la materia è in fase di evoluzione perché se
ora l’USL incassa l’1 percento della
prestazione libero-professionale fatta dal medico
nell’ambulatorio privato extra moenia probabilmente,
secondo le proposte del Ministro Sirchia, non incasserà neppure più
questa, per cui la materia è in "stand by", come dicono i miei
amici del "118".
Rispetto alla terza domanda, con la delibera di Giunta n.
5021/2002 sono state approvate le indicazioni per
l’azienda USL ai fini della predisposizione del
bilancio preventivo determinando l’ammontare delle
risorse finanziarie sia di parte corrente che in conto capitale. La
stessa delibera definisce altresì gli indirizzi e gli obiettivi di
attività che prevedono per la loro realizzazione azioni finalizzate
ad un contenimento e ad una razionalizzazione della spesa
sanitaria, garantendo comunque l’erogazione dei LEA
a tutti i cittadini, ad esempio: realizzazione di un processo di
budget sperimentale nel distretto III, monitoraggio
dell’attività dei medici convenzionati sul
territorio, razionalizzazione delle risorse destinate
all'assistenza farmaceutica, riduzione del tasso di
ospedalizzazione e avvio di processi di riordino e
razionalizzazione dell’attività ospedaliera; inoltre
una serie di indicazioni per il contenimento della spesa sanitaria
vengono introdotte con la legge n. 405/2001 rispetto alla spesa
farmaceutica di cui ho già parlato.
Ricordo che la Giunta ha approvato, nel corso del 2001, le
deliberazioni n. 2782 e n. 3688, che prevedono rispettivamente:
l’approvazione di indicazioni
all’azienda per il governo e il contenimento della
spesa farmaceutica - e sono le misure di cui ho parlato -,
l’approvazione di direttive
all’azienda per il monitoraggio
dell’attività dei medici di medicina generale e dei
pediatri di libera scelta rispetto ad alcuni grossi indicatori:
prescrizioni farmaceutiche, specialistiche, di laboratorio,
indagini strumentali e visite specialistiche, di ricovero, di
attività quali l’assistenza programmata,
l’assistenza domiciliare integrata ed altre
prestazioni aggiuntive; su questo stiamo trattando con la
Federazione dei medici di medicina generale.
Rispetto alla quarta domanda, nella delibera n. 3185/2001,
recante approvazione di disposizioni all’azienda USL
della Valle d’Aosta finalizzate al monitoraggio e al
controllo della spesa sanitaria regionale, diamo analiticamente
disposizioni all’USL per trasmettere la situazione
trimestrale per tenere sotto controllo il tutto e non doverci
confrontare su queste tematiche a fine anno. Generalmente si dice
che l’azienda deve presentare entro la data del 15
settembre un'analisi degli scostamenti - posso dare al
Vicepresidente copia della delibera -, dei costi registrati, i
costi per macro-aggregati di spesa e una relazione, poi entro il 31
ottobre la formulazione di richieste, eccetera, questo per dare
modo alla Giunta di avere un quadro certo nella fase di
predisposizione del bilancio.
Siamo preoccupati, ma fiduciosi perché stiamo mettendo in piedi
tutta una serie di politiche atte a risparmiare senza gravare sulle
tasche dei cittadini.
Non è intenzione della Giunta regionale per ora applicare nessun
ticket sulle prestazioni oppure operare sulla fiscalità generale,
non è avvenuto ed è stato ampiamente ribadito durante la
presentazione della legge finanziaria.
Président
La parole au Vice-président Lattanzi.
Lattanzi (FI)
Chiedo scusa ai colleghi, mi rendo conto
dell’ora, però avevo chiesto al Vicepresidente
Viérin di posticipare l'oggetto n. 17 al primo pomeriggio, mi è
stato detto che non era possibile per direttive del Presidente del
Consiglio, ma credo che a me spetti il diritto comunque di
replicare, quindi chiedo scusa ai colleghi se li tengo qui per
qualche tempo?
Président
? Vous avez la parole pour votre réplique, mais
il n'y a pas eu des directives en la matière.
Lattanzi (FI)
? Intanto una prima considerazione va fatta
rispetto al fatto che finalmente oggi i dati li abbiamo avuti,
quindi perlomeno non abbiamo dovuto discutere su cosa lei aveva
capito e su cosa io avevo chiesto, io avevo chiesto esattamente
questi dati e lei oggi è stato in grado di darmeli.
La domanda sorgerebbe spontanea: come mai l’altra
volta non era in grado di darmeli? Credo che a questo punto
possiamo chiudere con un discorso di incomprensione, ma mi pare che
l’interpellanza fosse chiara quindici giorni fa, era
altrettanto chiara oggi e mi compiaccio che oggi i dati li abbiamo
avuti. La seconda riflessione che è di tipo politico perché mi
riservo con la relazione che mi lascerà di andare ad analizzare per
comparti quali sono stati i benefici non solo percentuali, ma anche
sostanziali dei dati che ci ha esternato? Sentendo tanti "meno" in
tutte le voci di costo, sorgerebbe spontanea la domanda: come mai
il bilancio sfonda?
Bisogna ricordare che l'anno scorso lo sfondamento era dovuto
per due terzi a spese farmaceutiche perché il Governo di Centro
Sinistra, prima delle elezioni, aveva eliminato il ticket e perché
vi era stato un aumento dei contratti del personale quindi, a
seguito di decisioni di tipo ministeriale, mentre per un terzo
erano costi che si erano "allargati" a livello regionale.
A questo punto, con tutti questi "meno", viene da chiedersi:
dove aumentano questi costi? Probabilmente c’è una
voce di costi, non presente in questo elenco seppure dettagliato
che ho prelevato dalla delibera n. 3849, che aumenta, che fra
crescere i costi, i quali però non sono monitorati da questi atti
amministrativi. La seconda riflessione che è doveroso fare è che
abbiamo preso atto che, per quanto riguarda le indicazioni di
aumento dei ricavi, non si è potuto procedere ad un aumento degli
stessi, da una parte perché siamo in contrattazione,
dall’altra perché si aspettano le direttive
ministeriali o per altri motivi.
Posso concludere con una riflessione, naturalmente riservandomi
di andare ad analizzare i dati che l’Assessore ci ha
dato: se è vero che nel programma di questa maggioranza si era
detto che la sanità rappresentava una delle voci di costo
importante del bilancio regionale e che era una scelta politica
perché si voleva attuare e mantenere un alto livello di servizio,
continuo a ribadire che l’alto bilancio non
corrisponde all’alto livello.
Dovremmo fare un tematico sull'alta spesa perché è vero che la
nostra azienda sanitaria regionale è un'unica entità, che si
dovrebbe confrontare con singole altre entità di bacini uguali, e
che la nostra situazione costituisce una peculiarità perché, con
un'unica ASL, un unico Ospedale, un po' di centri ambulatoriali
sparsi sul territorio, dobbiamo servire una zona molto difficile
sotto l’aspetto del servizio sanitario, però è anche
vero che questo ragionamento ha un limite ovvero quando ci
confrontiamo con le valli di Susa o del Trentino, dove ci sono
delle aziende sanitarie locali che servono dai 120-150 mila
residenti e che costano 150-180 miliardi l’anno di
sanità.
È vero che molti dei servizi sono centralizzati nei capoluoghi
regionali, ma è anche vero che noi prima o poi un ragionamento su
queste questioni lo dobbiamo fare perché, se ci conviene
appoggiarci a Torino per certi importanti servizi, forse ci
conviene farlo per dare una qualità del servizio maggiore ad un
prezzo minore; se invece possiamo permetterci come Valdostani di
gestirlo in casa, ci conviene gestirlo in casa. Non possiamo però
continuare a sostenere un bilancio che, anche per scelta politica
condivisibile, quella di dare un buon servizio alla collettività
valdostana, costa quasi 500 miliardi, per cui il sovrapprezzo
rispetto alle altre USL è così alto che un "meno sei" o un "meno
dieci" è irrilevante sotto l’aspetto del risparmio
generale perché è un aspetto strutturale del sistema sanitario
regionale.
Ringrazio l’Assessore per la precisione dei dati
che finalmente oggi ha potuto fornirmi e mi riservo, lo ripeto, di
approfondirli. Voglio solo comunicare all’Assessore
che lo stesso deliberato dell’atto n. 3849, al IV°
comma, diceva che l’Azienda sanitaria locale avrebbe
provveduto, entro 60 giorni da quella data, ad adottare la presente
deliberazione e a trasmettere all’Assessorato della
sanità le proprie determinazioni indicando le percentuali di
contenimento di costi e di aumento di ricavi per ogni voce indicata
al precedente punto 1, cioè gli si chiedeva: "noi vi diciamo di
risparmiare, voi diteci di quanto è possibile farlo".
L’8 febbraio - per non arrivare qui e non poter
fare quello che in realtà non posso fare, cioè fare un confronto
fra quello che era preventivato e quello che oggi è, per cui il
"meno sei" non so se è bene o male rispetto a un qualcosa che non
so - ho chiesto all’USL e ho più volte sollecitato
attraverso la Segreteria della Presidenza del Consiglio il
documento di quella relazione. La informo, Assessore, che ad oggi
non abbiamo ancora ricevuto quella relazione, forse tutti i
miliardi spesi dovrebbero anche servire per darci dei documenti in
tempo reale cosicché i consiglieri avrebbero il materiale per poter
lavorare?
(interruzione dell’Assessore Vicquéry, fuori
microfono)
? se telefona lei, arriva oggi pomeriggio. Grazie.
Président
Sur cela je pense que nous pouvons suspendre nos
travaux.
La séance est levée.
