Classificazione
SANITÀ VETERINARIA E ZOOTECNIA
Sanità veterinaria



Oggetto del Consiglio n. 1973 del 7 giugno 2006 - Resoconto
OGGETTO N. 1973/XII - Realizzazione di una struttura mista per
revisione veicoli e disinfezione carri di bestiame in località
Croix Noire di Aosta. (Interrogazione)
Interrogazione
Premesso che:
·
alla fine degli anni '80 la Regione e il Ministero dei
Trasporti hanno sottoscritto un accordo per la realizzazione in
località Croix Noire ad Aosta di una struttura mista da adibire a
centro tecnico di revisione dei veicoli e a disinfezione dei carri
bestiame;
·
il 3 maggio 2004 è stato stipulato un contratto di
locazione tra le parti innanzi richiamate;
·
l'Assessore rispondendo nel luglio 2005 ad
un'interrogazione del gruppo CdL affermava: "Pour ce qui est du
centre de lavage et de désinfection des véhicules servant au
transport de bestiaux, l'Assessorat de l'agriculture et des
ressources naturelles et l'Assessorat du budget, des finances, de
la programmation et des participations régionales sont en train
d'étudier ce dossier et les différentes options possibles pour de
nouvelles utilisations".
i sottoscritti Consiglieri regionali
Interrogano
il Presidente della Regione e gli Assessori delegati per
conoscere:
1) i costi di realizzazione dell'opera e i successivi oneri
di manutenzione;
2) i motivi per i quali ad oggi non è ancora stata utilizzata
la predetta struttura;
3) i contenuti degli accordi intercorsi tra le due
Amministrazione, regionale e statale, dagli anni '80 ad
oggi;
4) entro quando verrà utilizzata la "struttura mista" e con
quali modalità e funzioni.
F.to: Frassy - Lattanzi
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Questo argomento era già stato oggetto di
alcune interrogazioni, credo che sia opportuno fare un
aggiornamento, quindi rispetto ai 4 quesiti avrei queste
risposte.
Sulla base dei dati forniti dai tecnici dell'Assessorato al
territorio, tratti dal verbale di consegna avvenuto il 9 marzo 2005
fra la Regione e il Ministero dei trasporti, il costo di
costruzione sostenuto dall'Amministrazione regionale per la
realizzazione del centro in oggetto e del parcheggio e delle aree
esterne annesse, ultimate in data 18 maggio 2001, corrisponde ad
euro 1.248.042,44 al netto di IVA. In data 3 maggio 2004 la Regione
aveva stipulato con il Dipartimento dei trasporti terrestri e dei
sistemi informativi e statistici un contratto di locazione relativo
ad una porzione dell'immobile di cui sopra, comprendente locali ad
uso uffici, magazzini, locali tecnici e corsie per collaudi per la
durata di 6 anni, a decorrere dall'8 dicembre 2004, data della
registrazione del decreto di approvazione del contratto da parte
degli organi di controllo, per destinarlo al Centro operativo per
collaudi e revisioni dell'Ufficio provinciale della motorizzazione.
Il canone di locazione è stato stabilito in euro 9.000,00 annui,
pagabili in rate semestrali posticipate fino ad oggi regolarmente
versate.
Il contratto prevede altresì alcuni ulteriori aspetti. I servizi
igienici con accesso esterno dovranno essere messi a disposizione
dell'organizzazione delle manifestazioni che si dovessero svolgere
nell'arena "Croix Noire" e stabilendo che gli eventuali danni
derivanti dall'utilizzo dei suddetti servizi igienici durante tali
manifestazioni saranno totalmente a carico della Regione, che sono
poste a carico dell'Amministrazione regionale le spese di
manutenzione straordinaria e gli oneri di gestione relativi ai
locali rimasti in proprio uso. Restano a carico del conduttore le
spese di manutenzione ordinaria dei locali oggetto del presente
contratto, gli oneri accessori previsti dall'articolo 9 della legge
n. 392/1978, e gli oneri necessari per la gestione delle aree
esterne di manovra. Sarà cura del conduttore impedire la sosta in
dette aree nei giorni previsti per i collaudi.
Infine, c'è una richiesta del 30 agosto 2005 del Ministero delle
infrastrutture e dei trasporti che ha comunicato l'interesse ad
assumere in locazione la parte restante dell'immobile non ancora
locata e che era stata inizialmente riservata all'Assessorato
agricoltura da adibire a disinfezione carri di bestiame e
comprendente 2 uffici con servizi annessi, uno stadera a ponte, due
locali tecnici, una corsia esterna di lavaggio e il corpo magazzini
annesso. A tal proposito si rende noto che l'Ufficio tecnico del
patrimonio immobiliare, sentito per le vie brevi l'Assessorato
all'agricoltura, con relazione in data 13 ottobre 2005 ha
provveduto a trasmettere all'Ufficio contratti immobiliari
l'istruttoria tecnica relativa alla locazione al ministero dei
nuovi locali. Una bozza del contratto relativo alla nuova locazione
è stata trasmessa il 16 ottobre 2005 agli uffici della
motorizzazione per il parere di congruità, di cui si resta ancora
in attesa. Tale restante parte dell'immobile potrà essere
utilizzata dalla motorizzazione non appena le procedure del
ministero in ordine all'approvazione del contratto saranno
esperite.
Presidente - La parola al Consigliere Frassy.
Frassy (CdL) - Prendiamo atto della cronologia che l'Assessore
ha, in maniera puntuale, riassunto; rileviamo che comunque dal 13
ottobre 2005 non è successo niente, perciò sarebbe opportuno che
gli uffici del patrimonio definissero con l'amministrazione statale
o la conclusione di quel canale di affitto o che altrimenti venisse
fatto ciò che già nel luglio 2005 l'Assessore, rispondendo, aveva
ipotizzato: individuare delle nuove utilizzazioni.
Prendiamo atto che l'affitto annuo viene pagato dal Ministero
dei trasporti, che la struttura di conseguenza per 6 anni è nella
disponibilità del Ministero dei trasporti salvo la parte del
lavaggio autocarri, sulla quale invitiamo l'Assessore a definire o
per una locazione o per un riutilizzo.
