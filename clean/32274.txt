Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 1057 del 24 febbraio 2010 - Resoconto
OGGETTO N. 1057/XIII - Interpellanza: "Individuazione di
misure a sostegno delle famiglie in gravi difficoltà".
Interpellanza
Venuti a conoscenza che sono 122 le famiglie che nel 2009 si
sono viste pignorare la casa per non essere riuscite a pagare le
rate del mutuo acceso per l'acquisto dell'abitazione, con un
aumento dell'11 percento in rapporto al 2008 e che le prospettive
per il 2010 non sono in controtendenza;
Evidenziato che queste famiglie si ritrovano attualmente in
una situazione di forte disagio, in quanto oltre al trauma di aver
perso la casa, si trovano di fronte ad un mercato dell'affitto con
prezzi non tanto diversi da quelli delle rate di un mutuo;
Considerato che è un obiettivo fondamentale garantire a tutte
le famiglie valdostane la dignità di vivere in una abitazione
decorosa, senza dover condividere situazioni di promiscuità o di
fatiscenza degli ambienti;
i sottoscritti Consiglieri regionali
Interpellano
la Giunta regionale per conoscere se intenda affrontare
questa emergenza, anche convocando un tavolo di concertazione ad
hoc con le associazioni dei consumatori, le rappresentanze
sindacali e l'ARER, individuando misure concrete a sostegno delle
famiglie che rischiano di perdere la casa o che l'hanno persa a
causa della recente crisi.
F.to: Carmela Fontana - Donzel
Président
- La parole à la Conseillère Carmela
Fontana.
Fontana (PD)
- Grazie, Presidente.
Con questa interpellanza volevamo evidenziare che sono 122 le
famiglie che nel 2009 si sono viste pignorare la casa per non
essere riuscite a pagare le rate del mutuo acceso per l'acquisto
dell'abitazione, con un aumento dell'11 percento in rapporto al
2008, e che le prospettive per il 2010 non sono in controtendenza.
Queste famiglie si ritrovano attualmente in una situazione di forte
disagio, in quanto, oltre al trauma di aver perso la casa, si
trovano di fronte ad un mercato dell'affitto con prezzi non tanto
diversi da quelli delle rate di un mutuo.
Considerato che è un obiettivo fondamentale garantire a tutte le
famiglie valdostane la dignità di vivere in un'abitazione decorosa,
senza dover condividere situazioni di promiscuità o di fatiscenza
degli ambienti, interpelliamo l'Assessore competente per conoscere
se intenda affrontare questa emergenza, anche convocando un tavolo
di concertazione ad hoc con le associazioni dei consumatori, le
rappresentanze sindacali e l'ARER, individuando misure concrete a
sostegno delle famiglie che rischiano di perdere la casa o che
l'hanno persa a causa della recente crisi. Grazie.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci, M. le Président.
La Giunta regionale, in merito a questo argomento, sta
affrontando con impegno, attenzione e risultati soddisfacenti la
situazione di crisi. In particolare, molto è stato fatto nel
settore casa per mitigarne il più possibile gli effetti; anche i
colleghi interpellanti lo sanno, abbiamo condiviso tante iniziative
al riguardo.
L'Assessorato si è impegnato in questo anno e mezzo a dimezzare
i tempi di erogazione dei contributi, a semplificare leggi e
regolamenti e a destinare maggiori risorse al settore. In questi 18
mesi abbiamo liquidato i contributi sugli affitti degli anni
2006-2007-2008 e tra pochi mesi soddisferemo le richieste di
sostegno, pervenute a dicembre 2009, richiede che risultino in
aumento di circa il 40 percento: questo è un dato significativo,
che dà ragione, non solo a noi come maggioranza, ma anche a
parecchi dell'opposizione che avevano sostenuto di dare una valenza
più importante al sostegno agli affitti.
Tra pochi mesi, dicevo prima, soddisferemo tali richieste con il
finanziamento stanziato sul 2009 che è pari a 3.020.000 euro e che
è in aumento di oltre il 30 percento rispetto agli anni passati, ma
questo non vuol dire che non potremo fare ulteriori integrazioni in
assestamento se necessario.
Nel 2009 è stato modificato anche il regolamento regionale per
le concessioni dei mutui prima casa, prevedendo un aumento degli
importi massimi di finanziamento concedibili, stabilendo tassi di
interesse fissi pari a uno, due, tre percento, ampliando l'accesso
delle fasce di reddito ISE-ISEE. Anche in questo caso i tempi di
attesa ad oggi sono stati già dimezzati per i cittadini.
Anche nell'emergenza abitativa, in stretta collaborazione con
gli enti locali competenti per territorio - in particolare con il
Comune di Aosta che è quello maggiormente coinvolto da tale
problematica -, sono stati risolti più del doppio dei casi della
media degli anni precedenti. Per avvalorare tale iniziativa sono
stati stanziati specifici fondi per consentire ai Comuni di
affrontare le emergenze del proprio territorio ed è stata già
predisposta una specifica proposta di deliberazione di Giunta, in
accordo con i servizi sociali, per migliorare le possibilità di
intervento, di accompagnamento e di controllo dei singoli casi,
ottimizzando l'uso delle risorse disponibili.
Tutto questo lavoro in perfetta sinergia con la Consulta della
casa e con il Consiglio permanente degli enti locali, proprio per
assicurare la massima partecipazione, come sosteneva la collega
Fontana, dei soggetti istituzionali e delle forze sociali
interessate alle scelte in materia di politica dell'abitazione.
In particolare, voglio ricordare che nella nuova Consulta della
casa, nominata con decreto del Presidente della Giunta regionale n.
45 del 9 febbraio 2009, riunitasi tre volte nel 2009 e già una
volta nel mese di gennaio di quest'anno, sono rappresentate non
solo le forze sociali citate dall'interpellante, ma anche altri
rappresentanti quali quello dell'UPI, delle imprese, delle
cooperative, degli enti locali, eccetera.
Per tali motivi intendiamo continuare con decisione lungo la
strada intrapresa, che ha già dato dei significativi risultati,
senza aggravare i procedimenti di ulteriori concertazioni che
duplicherebbero inutilmente il proficuo coinvolgimento già in
essere delle parti interessate. Quindi le parti che l'interpellante
chiede di interessare, sono già interessate nella Consulta della
casa, che vede la compartecipazione di altre parti definendo così
una più amplia conoscenza delle problematiche in essere.
Nulla vieta dunque - mi prendo questo impegno - di sottoporre
alla Consulta della casa anche i dati che la collega ha citato
nelle premesse, e analizzare questi per vedere se si può avere
qualche idea al riguardo.
Président
- La parole à la Conseillère Carmela
Fontana.
Fontana (PD)
- Ringrazio l'Assessore.
Mi fa piacere che il Comune di Aosta abbia raddoppiato i casi
d'emergenza; quello che mi farebbe piacere è che anche noi, come
Regione, facessimo la nostra parte, se è fattibile. Non mi riferivo
al fatto che non è stato fatto niente, assolutamente, anzi, è stato
fatto un gran lavoro, lo abbiamo anche votato; mi riferivo a queste
122 famiglie che hanno perso la casa contro i 109 del 2008.
Ho visto che alla fine si è preso l'impegno di poter vedere
questo punto specifico e mi fa piacere. La ringrazio.
