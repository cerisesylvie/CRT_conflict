Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 274 del 9 gennaio 2019 - Resoconto
OGGETTO N. 274/XV - Interrogazione a risposta immediata:
"Colloqui intercorsi tra Regione Valle d'Aosta e Stato in merito
all'aumento dei pedaggi autostradali".
Rollandin (Presidente) -
Punto n. 4.02 dell'ordine del
giorno. La parola al collega Gerandin.
Gerandin (MOUV')
- Avevamo concluso l'anno con qualche
speranza di evitare brutte sorprese di fine anno, anche perché
avevamo avuto una serie di dichiarazioni da parte del Presidente
Fosson e anche da parte del Ministro Toninelli sulla concreta
possibilità di evitare l'ennesimo rincaro per quello che riguardava
il discorso delle autostrade. Il risveglio poi è stato un risveglio
di tono leggermente diverso, nel senso che esclusivamente per
quello che riguarda le autostrade piemontesi e valdostane, i
rincari ci sono stati e, se vogliamo, una doppia brutta sorpresa,
perché nel resto d'Italia questo non è successo. Ora, al di là
delle responsabilità di ognuno, a noi interessava sapere un attimo
quali erano state le interlocuzioni, le rassicurazioni formali e
informali che erano intercorse tra Regione Valle d'Aosta e Stato in
merito a questa vicenda. Siamo in una situazione ormai
inaccettabile per quello che riguarda la Valle d'Aosta, io direi al
limite dell'offensivo: siamo al livello di esclusivo lucro, siamo
al livello di danno economico e di immagine per l'intera Valle
d'Aosta, tenuto conto che - ho fatto un rapido calcolo - il costo
per quello che riguarda Aosta e Courmayeur salirebbe a 11,60 ? e,
se uno malauguratamente avesse l'intenzione di percorrere l'intero
tratto autostradale di 88 chilometri per quello che riguarda la
tratta da Pont-Saint-Martin a Courmayeur, il costo sarebbe di 20,90
?. Ora, volevamo sapere quelli che erano stati gli atti ufficiali,
tenuto conto che ci sono dei ruoli istituzionali, che in politica
non possono essere certamente gestiti solo a livello di annuncio,
ma ci sono dei livelli istituzionali a cui bisogna fare
riferimento.
Presidente -
Per la risposta, la parola all'Assessore
Bertschy.
Bertschy
(UVP)
- Anche in collaborazione con il
Presidente, stiamo gestendo insieme anche al collega Testolin tutta
una serie di rapporti con le società e, rispetto al tema delle
autostrade, la prima cosa che abbiamo fatto è sentire i nostri
rappresentanti nei consigli di amministrazione in questi primi
giorni per capire se c'erano state delle interlocuzioni e ci è
stato detto che c'è stata difficoltà a lavorare insieme al Governo
per tutti i motivi che sappiamo. La segnalazione che noi abbiamo
fatto quindi è dovuta a una lettera dell'estate scorsa arrivata a
RAV, dove si diceva che comunque ogni aumento andava considerato
attraverso i rapporti con l'Amministrazione regionale, sentendo
anche l'aria nuova che tira al Governo nazionale, in particolare
quella del Ministro Toninelli, che più volte, soprattutto dopo i
fatti di Genova, ha rimarcato il fatto che sulle autostrade, in
particolare in quelle situazioni come le nostre, bisognerà
intervenire sul tema delle concessioni, che sappiamo essere
"l'oggetto regolatorio" che ha portato alla situazione disastrosa
attuale. Abbiamo pensato di inviare una nota al Ministro per
cercare di fargli capire quale situazione c'era nella nostra
regione. Sappiamo bene che in un tratto questo non è avvenuto
(SAV), non sono state richieste... mentre in un tratto è stato dato
compimento al piano che è in corso, la nota quindi non ha avuto
rispetto. Per quello che ci riguarda, abbiamo fatto le nostre
rimostranze in termini politici. Io ho avuto modo di incontrare
l'Onorevole Tripodi per il lavoro che sta facendo sul contratto di
programma su RFI e abbiamo chiesto di poter portare la parola del
Governo al Tavolo del Ministero per aprire quella che credo sia la
speranza di tutti: una trattativa definitiva per migliorare la
situazione dei nostri pedaggi.
Detto questo, quello che sta facendo questo Governo, oltre a
cominciare a lavorare con i propri rappresentanti nei consigli di
Amministrazione e con i Presidenti, è istituire un Tavolo e un
fronte comune per organizzare una protesta della comunità fatta in
maniera civile ma determinata. Lunedì prossimo incontreremo il CPL,
la
Chambre
, Confindustria, Adava, CNA, Confcommercio,
Confartigianato, le forze sindacali e le altre associazioni che
hanno dato tutte la disponibilità a fare un lavoro per sollecitare
la risoluzione in via definitiva della situazione della nostra
comunità per evitare di fare come in passato: qualche protesta per
qualche giorno e poi una dimenticanza del tema fino all'anno
successivo. È un Tavolo che ha ottenuto l'entusiasmo e l'adesione
da parte di tutti e da lunedì si comincerà a lavorare in questo
senso. Convocheremo, anzi inviteremo la Presidenza del Consiglio e
sarà la Presidenza del Consiglio a decidere poi in quale maniera
unire i rappresentanti del Consiglio a questo Tavolo.
Parallelamente continueremo la nostra trattativa ma anche la nostra
determinata azione politica nei confronti del Governo per segnalare
ma cercare di ottenere quello che tutti vogliamo: una valutazione
dei pedaggi in linea quanto meno con il resto dell'Italia.
Presidente -
Per la replica, la parola al collega
Gerandin.
Gerandin (MOUV')
- Grazie Assessore, l'ho ascoltata
attentamente e devo dire che, quando si tratta dei ruoli
istituzionali, probabilmente non basta una nota, probabilmente ci
vuole una presa di posizione anche forte nei ruoli istituzionali
che ognuno ha e soprattutto, rispetto a una nota, come lei l'ha
chiamata, Assessore, o quella che io chiamo una presa di posizione
forte dei ruoli istituzionali, si esige una risposta. Da quello che
ho capito, è stata probabilmente la classica letterina a Babbo
Natale posizionata sotto l'Albero, a cui nessuno si è preso neanche
la briga di rispondere e questo dispiace perché una posizione forte
da parte del Ministro è stata presa. Io vorrei capire come mai la
Valle d'Aosta e il Piemonte non fanno parte dell'Italia, perché da
altre parti prese di posizione bloccando l'aumento di tariffe
autostradali sono state fatte. Il Piemonte e la Valle d'Aosta
probabilmente sono già calcolati una repubblica a margine del
contesto italiano. Mi dispiace sinceramente, concludo solo dicendo
che prendo atto di questa protesta che sta mettendo in atto il
Governo con le varie associazioni e rappresentazioni, io direi -
per avere un po' più di peso proprio per quel ruolo istituzionale
che rivestono - che non sarebbe male coinvolgere anche il
Consiglio...
(interruzione di un Consigliere, fuori microfono)
... chiedo scusa ma allora non ho sentito.
