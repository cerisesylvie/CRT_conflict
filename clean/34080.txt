Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 2026 del 19 ottobre 2011 - Resoconto
OGGETTO N. 2026/XIII - Interpellanza: "Azioni intraprese
dalla Regione per la realizzazione del distaccamento dei vigili del
fuoco professionisti in comune di Donnas".
Interpellanza
Richiamata la precedente iniziativa presentata dal nostro
gruppo consiliare in merito alla realizzazione della sede del
Distaccamento dei Vigili del Fuoco professionisti in Bassa Valle
nel Comune di Donnas;
Ricordato che il 14 luglio 2003, con DGR n. 2734, si
procedeva all'acquisto di immobili nel Comune di Donnas da
destinarsi a sede del Distaccamento dei Vigili del fuoco
professionisti in bassa Valle;
Visto che il 16 febbraio 2004, con DGR n. 402, è stato
approvato l'appalto dei servizi di progettazione per la
realizzazione del distaccamento, appalto oggetto di un'estensione
d'incarico di progettazione da parte della Giunta regionale il 1°
febbraio 2008;
Preoccupati per i tempi lunghi;
i sottoscritti Consiglieri
Interpellano
il Presidente della Regione e gli Assessori competenti per
sapere:
1) quali sono le azioni messe in campo dal Governo regionale,
se l'ubicazione della sede ipotizzata è ancora attuale, oppure vi
siano diversi intendimenti in merito;
2) entro quanto tempo l'opera in questione verrà posta in
esecuzione ed entro quale termine sarà realizzata.
F.to: Chatrian - Louvin
Presidente
- La parola al Vicepresidente Chatrian.
Chatrian (ALPE)
- Grazie Presidente. Torniamo su un
dossier che il nostro gruppo aveva affrontato nel novembre 2008,
quando avevamo fatto il punto della situazione in quest'aula con il
Governo regionale. Stiamo parlando della costituzione del
distaccamento dei vigili del fuoco in bassa Valle...per quanto
riguarda una sede appropriata, una sede che da diverso tempo viene
richiesta, la realizzazione di un centro di distaccamento nella
bassa Valle. La risposta di qualche anno fa era stata
interlocutoria, nel senso che il Presidente della Regione rispose:
"l'important c'est avoir un siège pour la Vallée d'Aoste et pour
les sapeurs-pompiers"
, cosa che noi tuttora registriamo
positivamente. Ecco perché oggi abbiamo ripresentato questa
iniziativa: per conoscere lo stato dell'arte del dossier, delle
azioni messe in campo dal Governo regionale partendo da quella
delibera del febbraio 2008 che faceva il
résumé
della
storia, del procedimento messo in campo dall'Amministrazione
regionale. In quel caso si diceva che si sconsigliava dal punto di
vista funzionale di mantenere le attuali strutture e si consigliava
di procedere alla demolizione e alla realizzazione di un nuovo
fabbricato. Questa era la cronistoria finale del 2008 e sempre nel
novembre 2008 abbiamo chiesto al Presidente della Regione la
situazione, la volontà e i tempi. Questa nostra ulteriore
iniziativa va in quella direzione di conoscere la situazione del
dossier.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie Presidente. Premetto che
probabilmente il collega Chatrian non sarà molto soddisfatto della
risposta perché, a seguito degli approfondimenti di tipo
progettuale, e delle nuove normative vigenti in materia, le
determinazioni da un punto di vista tecnico sono, quasi certamente,
che quell'immobile non può essere destinato a questo tipo di
finalità. Condividiamo che è molto importante avere il presidio dei
vigili del fuoco in bassa Valle, gli uffici stanno esaminando
soluzioni alternative e attualmente c'è un contatto con il Comune
di Donnas per verificare l'utilizzo di tale immobile in modo
idoneo. La risposta che mi sento di dare, per certi versi, quasi
definitiva, è che probabilmente in quell'immobile non ci potrà
essere collocata questa struttura per difficoltà dal punto di vista
delle aree di manovra e per alcuni aspetti anche di tipo
strutturale. Voglio inoltre sottolineare che quell'immobile è stato
oggetto di un incendio che si è sviluppato a seguito della prima
iniziativa di acquisto. Sarò in grado di dare una risposta al
collega Chatrian fra qualche settimana, quando gli uffici avranno
esaminato di nuovo il dossier in maniera approfondita.
Presidente
- La parola al Vicepresidente Chatrian.
Chatrian (ALPE)
- Grazie Presidente. Nelle premesse
l'Assessore ha già messo le mani avanti, ma faccio qualche
considerazione di ordine generale. Condividiamo, l'ho già detto
nella premessa, la necessità di una sede idonea operativa nella
bassa Valle, quindi la necessità c'è. Cosa possiamo mettere sul
tavolo? Anzitutto che il Governo regionale si impegni al più presto
a trovare delle ubicazioni alternative a questo punto. Se lei oggi
mette nero su bianco che tecnicamente non si può ristrutturare o
edificare una nuova centrale operativa in quel luogo, nello stesso
tempo chiediamo con enfasi che il Governo regionale si metta quanto
prima a trovare un intendimento in merito a un'ubicazione consona
vista la necessità e vista l'urgenza. A questo punto però non
possiamo più parlare di urgenza: tre anni fa il Presidente della
Regione ci disse che nel 2009 il progetto esecutivo sarebbe stato
pronto, oggi registriamo un tornare indietro per dirci:
"tecnicamente non si può fare, quindi abbandoniamo quella strada".
Questo noi registriamo in questo momento, però incalziamo
dall'altra parte, Assessore - non so se posso parlare direttamente
a lei come Assessore al bilancio...forse a tutto il Governo
regionale -, affinché, vista la necessità - forse meglio tardi che
mai -, si mettano in campo subito delle azioni pianificatrici in
modo da dare delle risposte puntuali, che non saranno più puntuali,
perché i tempi sono sempre molto lunghi; probabilmente anche qui
forse registrare prima questa impossibilità non sarebbe stato
neanche male. Da una parte, quindi, utilizzate eventualmente per
altre cose questo bene di proprietà regionale al più presto;
dall'altra, mettete in campo un'azione più veloce - anche se di
velocità è difficile parlare in questo contesto - per dare una
risposta finalmente ad un presidio in bassa Valle. Grazie.
