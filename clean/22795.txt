Classificazione
INFORMAZIONE
Sistema informativo



Oggetto del Consiglio n. 2232 del 26 ottobre 2006 - Resoconto
OGGETTO N. 2232/XII - Approvazione della risoluzione:
"Solida­rietà ai giornalisti italiani per il rinnovo del contratto
di lavoro e per l'autonomia dell'informazione".
Risoluzione
Considerato che i giornalisti italiani sono stati nuovamente
chiamati a quattro giornate di sciopero generale per rivendicare
l'apertura di un tavolo di trattative con la Federazione degli
Editori per il rinnovo del contratto di lavoro, la riforma della
previdenza Inpgi e i provvedimenti a favore dei colleghi precari e
disoccupati;
Tenuto conto che le motivazioni di queste ulteriori due
giornate di astensione dal lavoro vanno ricercate nel rifiuto, da
parte della FIEG, di riaprire il negoziato con la Federazione
Nazionale della Stampa Italiana, come sollecitato anche dal
Ministro del Lavoro Cesare Damiano, a fronte invece della volontà
più volte manifestata dalla FNSI di raggiungere intese accettabili
in tempi rapidi;
Sottolineato che la mobilitazione dei giornalisti italiani
solleva un problema di civiltà e di autonomia dell'informazione che
riguarda l'intero Paese e non può lasciare indifferenti le
Istituzioni e il Parlamento;
Il Consiglio regionale della Valle d'Aosta
Esprime
piena solidarietà ai giornalisti impegnati in una dura
mobilitazione per il rispetto dei diritti fondamentali del lavoro e
a tutela di una piena libertà e indipendenza dell'informazione
italiana;
Sollecita
i Parlamentari della Valle d'Aosta e la Giunta regionale a
farsi promotori di azioni a tutti i livelli per richiedere la
riapertura di un tavolo di confronto con la Federazione degli
Editori per il rinnovo del contratto di lavoro e la definizione di
tutte le altre questioni sollevate dalla Federazione della Stampa
Italiana.
F.to: Sandri - Ferraris - Fiou - Fontana Carmela
Presidente
- La parola al Consigliere Sandri.
Sandri (GV-DS-PSE)
- Per proporre questa risoluzione, che
è di solidarietà rispetto ai giornalisti sia della carta stampata,
sia delle emittenti radiofoniche e televisive, che sono impegnate
in una dura battaglia contro la "FIEG" e tutta la "FNSI", che è
scesa in campo per cercare di contenere la volontà degli editori di
andare a un drastico ridimensionamento del monte salari - si parla
di circa il 30% -, di adire a tutte le forme di precariato e
soprattutto di mettere in discussione la stabilità della cassa
pensioni dei giornalisti. Credo che, per un'indipendenza di questa
attività fondamentale per una democrazia, il sostegno ai
giornalisti sia un fatto importante per la nostra Comunità e per il
nostro Consiglio.
Presidente
- È aperta la discussione.
La parola all'Assessore al territorio, ambiente e opere
pubbliche, Cerise.
Cerise (UV)
- Solo per esprimere da parte del Governo
regionale un assenso sulla risoluzione, speriamo che questo
contribuisca ad avere un'informazione più qualificata.
Presidente
- La parola al Consigliere Salzone.
Salzone (FA)
- Solo per confermare che personalmente
aderisco all'iniziativa del collega Sandri, volta a dare una
risposta positiva alla stampa e al giornalismo in generale.
Presidente
- Se non vi sono altri che chiedono la parola,
dichiaro chiusa la discussione generale.
Pongo in votazione la risoluzione in oggetto:
Consiglieri presenti, votanti e favorevoli: 23
Il Consiglio approva all'unanimità.
