Classificazione
EDILIZIA
Edilizia pubblica



Oggetto del Consiglio n. 2646 del 13 luglio 2023 - Resoconto
OGGETTO N. 2646/XVI - Interrogazione: "Notizie in merito alla
predisposizione della nuova legge regionale sull'edilizia
residenziale pubblica".
Marguerettaz (Presidente) -
Punto n. 38. Colleghi,
semplicemente per un problema posturale, non per mancanza di
rispetto, l'assessore Marzi risponderà da seduto. La parola al
collega Marzi.
Marzi (SA) -
Venerdì 23 giugno si è tenuta la seconda
riunione del tavolo di lavoro per la revisione della legge n.
3/2013 che dovrà avere come obiettivo quello di ragionare di
housing
sociale in un'ottica multidimensionale che raccordi
maggiormente le politiche di accesso alla casa con gli interventi
di sostegno del reddito e di inclusione sociale che sono volti alle
persone e alle famiglie in stato di disagio.
Il lavoro di analisi e preparazione che stiamo compiendo seguirà
un'analisi di contesto più esteso, come tra l'altro da impegno
assunto lo scorso 21 aprile 2023 nell'ambito della mozione
approvata dal Consiglio che, anche sulla base di uno studio che
verrà affidato ad un soggetto terzo adeguato, dovrà rappresentare
qualitativamente e quantitativamente l'ampio tema del disagio
abitativo.
Per affidare lo studio, tenuto conto che l'impegno è stato
assunto lo scorso 21 aprile 2023 nell'ambito della mozione
approvata appunto in Consiglio, è stato necessario reperire i fondi
nei capitoli di bilancio delle politiche sociali e, quindi, poter
avviare le procedure per l'affidamento dell'incarico si stanno
richiedendo i preventivi a diversi soggetti qualificati.
Il rapporto dello studio sarà chiaramente portato all'attenzione
della competente Commissione consiliare.
Partendo da una mappatura dell'esistente e da una rilevazione
dei bisogni emersi sul territorio, anche tramite gli enti coinvolti
del Comune di Aosta e del CELVA (Consorzio degli Enti Locali della
Valle d'Aosta) fino all'ARER (Azienda Regionale Edilizia
Residenziale) e all'Assessorato alle opere pubbliche e territorio
del collega Sapinet, si coniugheranno i temi in approfondimento nei
lavori del tavolo con l'obiettivo di effettuare una programmazione
partecipata sul tema dell'housing.
Tra i vari temi oggetto di attenzione citiamo i seguenti: il
sostegno alla locazione, la morosità incolpevole, le casistiche che
possono determinare la fattispecie di decadenza dell'abitazione, la
crescente necessità di abitazioni da porre in disponibilità e il
favorire l'accesso al mercato privato,
Tra tutti i soggetti del tavolo è condivisa la consapevolezza
che gli effetti determinati dall'emergenza sanitaria e dalla crisi
globale in atto da tempo, aggravata dal conflitto in corso, hanno
oramai assunto carattere permanente; un tema, questo, tra l'altro
trattato in maniera pluriforme nell'ambito del disagio sociale e
quindi anche del disagio socio-abitativo.
Altra riflessione condivisa è che il concetto dell'aiuto
-
tra l'altro questo era oggetto dell'iniziativa richiamata
nel Consiglio di aprile
-
deve essere esteso anche a chi,
grazie ad un supporto economico, può effettivamente accedere al
mercato privato.
Questo permetterebbe alle persone o ai nuclei di poter
migliorare la propria condizione e, nel contempo, contribuire in
via generale ad alleggerire la situazione emergenziale anche
perché, collega Baccega, lei mi insegna che una persona che si
trova in difficoltà, se poi di fatto non riesce ad accedere al
mercato privato, prima o poi cercherà di accedere al mercato della
casa da un punto di vista pubblico.
La necessità è quindi quella di trattare il tema dell'abitare in
un senso più ampio.
Dai lavori del tavolo, infatti, stanno emergendo spunti di
riflessione sia in un'ottica di prevenzione della morosità che
sulle esperienze di altri territori rispetto alla validità degli
strumenti, quali le agenzie sociali per la casa, che offrono
sostegno nella ricerca di alloggio a canone accessibile nel mercato
privato.
Sempre nell'ottica della mozione approvata, che vede in soggetti
terzi opportunità di contributi esterni da utilizzare, il gruppo
interistituzionale promosso dal Dipartimento politiche sociali
nell'ambito del Piano di zona sul tema dell'housing dedicato alla
povertà, insieme al
report
che verrà prodotto al termine dei
lavori del tavolo istituzionale, sarà tenuto in considerazione
anche nell'ambito dei lavori di revisione della legge regionale n.
3/2013, in piena collaborazione con il Consiglio per il tramite
della Commissione consiliare permanente.
La nuova legge 3 dovrà accompagnare infatti il percorso di
trasformazione dell'ARER da azienda prettamente di gestione del
patrimonio immobiliare della casa ad ente promotore di politiche di
sostegno e di integrazione sociale che dovranno essere orientate a
prevenire le situazioni di morosità e ad individuare e
diversificare soluzioni abitative commisurate agli attuali futuri
bisogni e condizioni delle persone e delle famiglie in stato di
disagio e necessità.
Presidente -
Per la replica, la parola al collega
Baccega.
Baccega (FI) -
Assessore, la sua lettura veloce ci mette
talvolta in difficoltà, però cerchiamo di stare sul pezzo.
Quindi c'è un tavolo istituzionale che è stato messo in campo,
bisogna fare l'analisi di contesto, lo studio, bisogna richiedere i
preventivi, coniugare i diversi soggetti del tavolo. Finalmente si
torna a parlare di
housing
sociale: questo era uno degli
elementi che
-
come gruppo lo avevamo più volte sottolineato
-
veniva a mancare nel percorso che si era individuato: si
va a ragionare sul concetto dell'aiuto, sul tema dell'abitare.
Questo è chiaro: non si trovano più alloggi da affittare nel
mercato privato, ormai il problema è veramente drammatico da quel
punto di vista, però noi nell'arco degli ultimi anni abbiamo più
volte sollecitato il Governo a modificare, a migliorare e a rendere
attuale ai nostri tempi
-
ai tempi che viviamo e alle
condizioni economiche delle famiglie, soprattutto quelle più in
difficoltà nel post Covid, in piena guerra in Ucraina
-
la
legge 3 sull'edilizia residenziale che era del 13 febbraio 2013;
legge che ora è superata, perché sono superati gli eventi, ci sono
tutta una serie di percorsi che sono stati avviati.
All'epoca funzionava, nel senso che nel settore dell'edilizia
residenziale si sono date risposte piuttosto importanti e
significative nei diversi ambiti di intervento, risposte che hanno
dato concretezza in termini di emergenza abitativa, in termini di
bandi per l'assegnazione di alloggi ERP (Edilizia Residenziale
Pubblica), e questo fino a quando non è diventato bando unico
regionale, perché ho la sensazione che il bando unico regionale
abbia creato più problemi, piuttosto che risolto problemi.
Mutui a tasso agevolato, prima casa e ristrutturazione: lì c'è
stato un lancio piuttosto significativo ed una risposta importante
per le famiglie valdostane.
I famosi piani di vendita degli alloggi, ci sono ancora nella
legge 3, saranno aboliti? Continueranno ad esserci? É una
valutazione da fare.
Oggi parliamo di 1.653 alloggi di edilizia residenziale pubblica
(perché l'edilizia residenziale pubblica ha maggiormente problemi
rispetto alla legge 3, lo abbiamo sottolineato negli anni), 20
alloggi di edilizia convenzionata, 1.379 box auto, alcuni dei quali
sono ancora vuoti perché in effetti le famiglie non riescono a
pagare i 50 euro del box auto, 45 altre unità commerciali e
artigianali.
Quindi questo percorso di riqualificazione che si è intrapreso
al Quartiere Cogne certamente dà delle risposte, in alcuni casi le
risposte le dà soltanto in ambito esterno, bisogna rafforzare
quello che è l'investimento per ristrutturare gli alloggi
all'interno, bisogna dare delle adeguate risposte alle
famiglie.
Ogni anno l'ARER propone l'aggiornamento delle graduatorie,
degli alloggi da assegnare, e ce ne sono pochi, anche tenuto conto
che si è andati nella direzione appunto di questo bando unico
regionale.
Quello che mi preme sottolineare è che c'è un'emergenza
abitativa che va rivista, c'è il tema della morosità incolpevole -
lo abbiamo detto più volte - che va rivisto, ma lo ha sottolineato
anche lei e ci fa piacere.
Ci sono da rivedere le norme per l'assegnazione degli alloggi,
ci sono da rivedere le tipologie di alloggi da assegnare in termini
di superfici, di stanze disponibili.
Basta fare monolocali come quelli della ex Casa Gagliardi:
addirittura l'idea lì potrebbe essere quella di trasformarli tutti
in bilocali, perché sono dei loculi quelli, non sono delle
strutture che si possono abitare.
Quindi valutiamolo questo in futuro, che si possa fare una
modifica, una mobilità coatta per intervenire in quell'edificio e
fare tutti bilocali, anche per persone sole: le persone sole che
hanno i bagni di quel livello non possono più vivere.
Quindi io credo che ci sia bisogno di darsi da fare: noi non
abbiamo sentito dei tempi, sarebbe opportuno che per fine anno
questa legge fosse pronta e ci fosse un dibattito consiliare che
possa andare in quella direzione.
L'unico rammarico, lo ribadisco, è che in questo gruppo di
lavoro non c'è una persona dell'opposizione. Non è una bella cosa,
perché voi sapete benissimo che l'opposizione ha dato suggestioni
importanti al tema dell'ERP in Valle d'Aosta in questi anni.
