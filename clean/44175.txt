Classificazione
ASSISTENZA SOCIALE



Oggetto del Consiglio n. 1237 del 9 febbraio 2022 - Resoconto
OGGETTO N. 1237/XVI - Interrogazione: "Notizie in merito
all'avvio di uno studio sulla povertà in Valle d'Aosta".
Bertin (Presidente) -
Possiamo riprendere. Punto n. 12.
Risponde l'assessore Barmasse.
Barmasse (UV) -
Nell'interrogazione si chiede: "se sia
stato avviato lo studio sulla povertà in Valle d'Aosta" e "quali
siano i dati richiesti da tale studio". Con riferimento
all'interrogazione in questione, ricordo che l'ordine del giorno
approvato all'unanimità dal Consiglio regionale nel corso della
seduta di bilancio dello scorso 15 dicembre 2021 prevede l'impegno
del Governo regionale ad affidare uno studio sulla povertà in Valle
d'Aosta con il fine di presentare i risultati alla Commissione
consiliare competente entro il 30 giugno 2022. Informo che ad oggi
sono in corso delle interlocuzioni con rappresentanti del mondo
accademico al fine di addivenire all'affidamento e alla
strutturazione di tale studio, in modo da poter rispettare il
termine del 30 giugno previsto per la consegna dello studio alla
Commissione competente.
Presidente -
Per la replica, ha chiesto la parola il
consigliere Carrel.
Carrel (PA) -
Questa nostra interrogazione è legata, come
ha ben ricordato, all'ordine del giorno approvato all'unanimità da
questo Consiglio, è legata anche alle notizie che tutti leggiamo
sul caro bollette e sulle difficoltà che comunque le famiglie
valdostane hanno e avranno nei prossimi mesi a far fronte anche a
questa situazione, quindi crediamo che il termine del 30 giugno è
assolutamente perentorio ed è bene ciò che ci ha detto, cioè che ci
stiamo muovendo in quella direzione per mantenere l'impegno.
Con il collega Rollandin e come gruppo abbiamo già proposto
diverse iniziative consiliari e diverse proposte per far fronte al
carovita che si sta sicuramente riversando sulle famiglie anche
valdostane. Crediamo sia uno dei temi fondamentali su cui dobbiamo
lavorare o forse dovevamo già lavorare a monte per evitare di
rincorrere.
La povertà è uno degli aspetti che dobbiamo assolutamente
analizzare e su cui abbiamo fatto quest'interrogazione proprio per
ricordarle l'impegno e per sollecitare le strutture ad agire nei
tempi perché credo che questo sia realmente fondamentale. Sugli
altri temi sicuramente avremo modo di ritornare sia come gruppo che
credo come Consiglio nei prossimi mesi.
