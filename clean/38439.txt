Classificazione
ASSISTENZA SOCIALE
Assistenza socio-sanitaria



Oggetto del Consiglio n. 1967 del 5 aprile 2016 - Resoconto
OGGETTO N. 1967/XIV - Interrogazione: "Modalità di gestione
del Centro diurno del Rifugio J.B. Festaz di Aosta".
Viérin M. (Presidente) -
Punto n. 19 dell'ordine del
giorno. La parola all'Assessore Fosson.
Fosson (UV) -
Grazie Presidente.
Come lei ha detto nelle premesse, il Centro diurno presso la
Casa di riposo Festaz è gestito dal Comune; fa parte della casa di
riposo, però è in una situazione logistica leggermente separata, e
contigua. L'Amministrazione è chiaramente al corrente delle
negoziazioni in atto tra il Comune di Aosta e l'azienda, anche se
non ha titolo ad intervenire nel merito di un rapporto tra le due
entità.
"Quanti sono gli utenti che utilizzavano il centro diurno e
quanti in totale quelli che usufruiscono dei centri diurni del
Comune di Aosta": il Centro diurno del Festaz ha 24 posti. La
frequenza può essere di tutta la giornata o di mezza giornata,
anche a giorni alterni. Nel mese di marzo 2016 gli utenti ammessi
frequentanti sono 36, gli utenti del sabato erano 10 al mattino e 9
al pomeriggio; di essi, un utente è stato inserito il sabato in
altro centro diurno comunale. Alcuni poi hanno modificato la
frequenza settimanale, mentre per altri se ne è fatta carico la
famiglia.
Esistono altri centri diurni comunali in Aosta? Certo, il Centro
diurno annesso alla microcomunità Casa famiglia, il Centro diurno
annesso alla Comunità alloggio di via Capitano Chamonin, il Centro
diurno annesso alla microcomunità di via Saint-Martin-de-Corléans e
il Centro diurno di via Guido Rey annesso alla microcomunità, per
un totale di 49 posti con 67 ammessi frequentanti nel mese di
marzo. Come ha visto, gli altri centri diurni sono proprio inseriti
in microcomunità gestite dal Comune anche con esternalizzazioni,
però gestiti direttamente dal Comune.
"Se corrisponde al vero che unicamente il servizio diurno J.B.
Festaz sarà oggetto dal 1 aprile di razionalizzazione": è vero, e
questo, per quanto riguarda la gestione del centro diurno, è stato
esaminato proprio perché c'è una diminuzione di richieste di
ospiti; chiaramente anche il Comune ha dovuto fare delle revisioni
con delle valutazioni economiche. Per cui, con l'affidamento della
gestione per il periodo dal 1 gennaio 2015 al 31 dicembre 2016,
valutate le presenze di occupazione di posti letto per il servizio
notturno per il quale la richiesta è andata man mano diminuendo, è
stata prevista la riduzione dei posti letto per il centro notturno
da 6 a 4 con lo spostamento di detti posti letto al piano terra
della casa di riposo, previa acquisizione delle relative
autorizzazioni. Inoltre l'Amministrazione comunale ha optato per la
migrazione dello stesso con il gestore, prevedendo una chiusura del
servizio nella giornata del sabato a decorrere proprio dal 1
aprile, concordando con le famiglie o lo spostamento in altri
centri diurni o, laddove possibile, la permanenza in famiglia con
altri aiuti.
Il provvedimento comunale che approva le ultime modifiche
gestionali è stato adottato il 29 marzo 2016, e a breve seguiranno
le comunicazioni di competenza, fermo restando che con tutti gli
utenti e i loro familiari l'Amministrazione comunale ha già
provveduto a concordare soluzioni. Noi abbiamo chiesto al
Presidente del Festaz, che sta valutando cosa fare di questi spazi
non più utilizzati dal Comune il sabato e la domenica. Comunque
questo cambiamento di rapporti tra il Comune di Aosta e la Casa di
riposo del Festaz sarà oggetto chiaramente di valutazioni.
Grazie.
Presidente -
La parola alla collega Certan.
Certan (ALPE) -
Grazie Assessore per la risposta molto
puntuale.
Devo dire che l'informazione che avevamo avuto riguardo al fatto
che tale decisione da parte del Comune di Aosta è stata presa un
po' in fretta e furia era vera, perché se il provvedimento comunale
è stato fatto il 29 marzo - come lei ci conferma - per una
decisione che andava già in decorrenza il 1° aprile, ci pare che
sia stata fatta abbastanza un'improvvisata, come peraltro per molte
altre cose che vediamo in questo periodo. Capiamo che sia stato
anche frutto di un'analisi per razionalizzare delle risorse, in
virtù del fatto che era il centro con meno utenti, però ci sembra
veramente che la programmazione di un servizio così importante
quale quello di un centro diurno, soprattutto per le famiglie che
hanno comunque dei lavoratori e delle persone da seguire, non possa
essere frutto di improvvisazione, di
tronçonnements
. È vero
che siamo in primavera e che si potano le piante, a noi sembra che
il Comune di Aosta e l'Amministrazione regionale in questo periodo
stiano provvedendo alle potature di servizi essenziali.
Per l'ennesima volta la parola "concordare" non ci trova
d'accordo. Ci dite sempre che è stato tutto concordato con i
sindacati, con le famiglie, ma a noi non risulta proprio che le
famiglie abbiano concordato con il Comune di Aosta questo tipo di
soluzione, tant'è che lei ci ha detto che una sola persona è stata
reinserita negli altri centri, mentre tutte le altre sono state poi
prese in carico dalle famiglie. Non siamo contrari alla
razionalizzazione quando il servizio non è così essenziale, ma è
vero anche che in questo momento non è così facile reinserire in
altri contesti le persone anziane, perché non sono pacchi postali,
sono persone che hanno tutto un percorso, una storia che va
rispettata e che dovrebbe essere tenuta più in considerazione.
Infine lei ci ha parlato di convenzioni, di inserimenti in altri
centri (mi pare siano 4). Questi 67 utenti ammessi nel mese di
marzo - ma credo che più o meno i numeri corrispondano anche per
gli altri mesi - non sono comunque pochi, e questi inserimenti,
queste convenzioni che poi il Comune di Aosta fa con una
cooperativa esterna al Comune combinazione non sono toccati. Credo
che la cooperativa che gestisce questi servizi sia la Leone Rosso -
poi lei me lo potrà confermare - sarebbe interessante capire quale
tipo di programmazione futura, a lungo termine, ci sia.
Assessore, lei dice che non abbiamo titolo, ma credo che
un'Amministrazione regionale, che nomina il Presidente di questa
struttura e che comunque credo non si sia mai tirata indietro nel
dare risorse per gestire questo servizio, ne abbia titolo. Mi
scusi, ma un Assessore alla sanità, un Governo regionale ha titolo
ad entrare in merito a questo. E mi pare che la struttura del J.B.
Festaz, sulla quale comunque si erano investite anche delle
aspettative, non vada considerata adesso in secondo piano perché fa
più comodo mantenere in piedi altri servizi. Ci sembra un vecchio
film, quello degli asili nido nel comune di Aosta: si è iniziato a
dire che ci sono poche iscrizioni in quell'asilo nido comunale, che
ce ne sono sempre meno in quell'altro e intanto si lavorava per far
iscrivere i bambini in altri asili nido, e poi si è detto che non
ci sono più iscritti e che pertanto si chiudeva quell'asilo nido e,
combinazione, sono rimasti in piedi solo quelli gestiti da una
cooperativa a caso!
