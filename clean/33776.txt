Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 1845 del 8 giugno 2011 - Resoconto
OGGETTO N. 1845/XIII - Interpellanza: "Modalità di
finanziamento del progetto il Centro per le famiglie denominato 'Il
Cortile'".
Interpellanza
Evidenziato che nell'anno 2001 è stato attivato in Aosta il
Centro per le famiglie denominato "Il Cortile", sulla base del
progetto presentato dal Comune di Aosta (capofila), dall'Azienda
USL della Valle d'Aosta e dall'Assessorato regionale alla sanità,
salute e politiche sociali ai sensi del piano regionale di
attuazione della legge 28 agosto 1997, n. 285 (disposizioni per la
promozione di diritti e di opportunità per l'infanzia e
l'adolescenza) approvato con deliberazione della Giunta regionale
n. 2386 in data 2 luglio 2001;
Ricordato che il Centro per le famiglie "Il Cortile" è un
luogo di accoglienza e di aggregazione per le famiglie, uno spazio
dove costruire legami, relazioni, socializzazione all'ascolto, al
confronto e al sostegno nel difficile ruolo di genitore;
Considerato che, dalla attività costante di monitoraggio è
emersa una valutazione positiva, in questi anni il Centro è stato
finanziato dal Comune di Aosta con il concorso economico della
Regione, prima con fondi regionali per le politiche sociali e,
successivamente, per gli anni 2008/2010, con fondi nazionali per le
politiche per la famiglia;
Fatto presente che il Comune di Aosta non ha ancora, al
momento, ricevuto il finanziamento previsto per l'anno 2010 e che,
con deliberazione della Giunta regionale n. 634 in data 18 marzo
2011, è stata approvata la collaborazione con il Comune capoluogo,
con la costituzione di un apposito gruppo di lavoro con il compito,
tra gli altri, di elaborare sistemi innovativi e sperimentali di
organizzazione e qualità dei servizi in materia di famiglia, con
particolare attenzione al Centro per le famiglie e che la scadenza
prevista per la presentazione di una specifica proposta è stata
fissata per il 31 marzo 2012;
Considerato che la legge regionale 44/1998 (Iniziative a
favore della famiglia) prevede la realizzazione di azioni di
supporto alle funzioni genitoriali;
il sottoscritto Consigliere regionale
Interpella
l'Assessore regionale competente per conoscere:
1) quando verrà approvata la concessione del finanziamento al
Comune di Aosta per la gestione del servizio denominato "Il
Cortile" per l'anno 2010;
2) in attesa della documentazione che verrà prodotta dal
gruppo di lavoro all'uopo nominato con deliberazione della Giunta
regionale n. 634/2011, come si pensa di finanziare il Centro per le
famiglie per la attività dell'anno in corso;
3) se, alla luce dell'esperienza sinora realizzata e tenendo
conto dei processi di trasformazione che hanno investito la
famiglia, guardando gli interventi in una ottica di programmazione,
può essere individuata la legge regionale 44/1998 quale contenitore
per interventi di sostegno alle competenze genitoriali e promozione
di rapporti interfamiliari e intergenerazionali e finanziare così
l'attività del Centro per le famiglie denominato "Il Cortile" ed
altri eventuali Centri o sportelli che potrebbero, in futuro,
essere aperti in altre zone della Valle d'Aosta.
F.to: Rigo
Président
- La parole au Conseiller Secrétaire Rigo.
Rigo (PD)
- Grazie Presidente. Prima di presentare
brevemente questa iniziativa, che peraltro è sufficientemente
chiara nella formulazione e anche nella proposta di prospettiva,
permettetemi una considerazione.
Oggi il Partito Democratico al Comune di Aosta non è forza di
maggioranza, ma non ci rallegriamo se un servizio offerto ai
cittadini della città - piccolo o grande per mille ragioni - è
costretto a non programmare il suo futuro o, ancor peggio, a dover
chiudere i battenti. Anche se siamo all'opposizione non amiamo
demagogicamente lavorare contro, perché significherebbe lavorare
contro i cittadini; preferiamo discutere ed impegnarci su come
migliorare i servizi esistenti e, anzi, aprirne di nuovi.
Ecco il senso della nostra interpellanza: siamo preoccupati per
il futuro del centro per la famiglia "Il Cortile", della sua
possibilità di lavorare programmando le azioni e le iniziative
perché il futuro è incerto, incerto nella programmazione e perché
incerti sono i finanziamenti. La famiglia, nello scorso ottobre,
per una settimana, è stata al centro di una riflessione fra diversi
attori istituzionali e non; se la famiglia - è stato ribadito in
quell'occasione - è un soggetto sociale e di cittadinanza attiva,
il servizio "Il Cortile", in quella logica, è una proposta
convincente? La promozione dell'associazionismo familiare che la
Regione si pone come obiettivo, anche nell'ottica del sostegno che
una sana politica di sussidiarietà orizzontale può dare in termini
di efficacia ed economicità agli interventi ed ai servizi alla
persona e alla famiglia, trova o potrebbe trovare ne "Il Cortile"
un valido e attivo alleato? La necessità di politiche familiari
miranti allo sviluppo di una relazione buona fra generi e
generazioni all'interno della famiglia mi porta a chiedere se "Il
Cortile" non possa essere strumento o, meglio, occasione per
ridefinire e rivalutare quella dimensione relazionale fondamentale
che costituisce l'ossatura del benessere familiare? Se la
sussidiarietà orizzontale deve essere una modalità operativa da
attuare, il coinvolgimento dell'associazionismo familiare - e, in
questa logica, "Il Cortile" - non dovrebbe diventare una costante
operativa ed essere sostenuto e valorizzato da attente politiche
promozionali?
Alcune domande che hanno bisogno di una risposta chiara,
concreta e convincente anche attraverso una proposta di revisione
della sua
mission
operativa, anche in seguito al lavoro del
gruppo a cui fanno riferimento le premesse di questa interpellanza
e, di conseguenza, della sua organizzazione. Risposte non a noi e
non per noi, ma per quanti hanno creduto, lavorato e lavorano nel
centro per la famiglia e per tutte le cose che sono state scritte
in questi anni sulla famiglia, al centro dell'attenzione della
politica. Se la risposta è affermativa, come credo, il domani deve
essere però certo; da qui nasce la proposta di individuare una
cornice legislativa entro la quale definire le azioni ed i relativi
finanziamenti regionali. Nessun settore, nessun servizio grande o
piccolo può vivere alla giornata. I risultati positivi, le ricadute
sul benessere delle persone dipendono dagli obiettivi e dalle
risorse umane e finanziarie, altrimenti è difficile lavorare e
produrre risultati concreti.
Le domande poste sono chiare e precise, quindi con attenzione
ascoltiamo le risposte dell'Assessore Lanièce.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
Per quanto riguarda la prima domanda:
"quando verrà approvata
la concessione del finanziamento..."
, l'ufficio competente in
materia sta predisponendo gli atti necessari a rafforzare, a
livello regionale, la copertura normativa rappresentata dalla legge
n. 285/1997, al fine di procedere in tempi brevi all'erogazione del
finanziamento al Comune di Aosta per la gestione del servizio
denominato "Il Cortile" per l'anno 2010, che avverrà comunque non
prima della presentazione del rendiconto delle spese relative alla
gestione del centro per le famiglie per l'anno in questione.
Seconda domanda:
"in attesa della documentazione che verrà
prodotta dal gruppo di lavoro all'uopo..."
; la norma regionale
indicata permetterà all'Amministrazione regionale di procedere
all'erogazione del finanziamento non solo per il 2010, ma anche per
gli anni a venire.
Per quanto riguarda la terza domanda, il discorso della norma
che permette di radicare questo servizio e questo finanziamento,
l'attuale legge regionale n. 44/1998, recante "Iniziative a favore
della famiglia", fornisce indicazioni in merito ad interventi di
sostegno alle competenze genitoriali quali: interventi a sostegno
della famiglia (articolo 3), della procreazione e dell'espressione
della sessualità (articolo 4), del percorso nascita (articolo 5),
della prima infanzia (articolo 6), della preadolescenza e
adolescenza (articolo 7) e dell'educazione e della cura dei bambini
e, infine, interventi a sostegno dell'autorganizzazione
familiare.
In base a quanto sopra, la legge regionale è già "contenitore
per interventi di sostegno e le competenze genitoriali della
promozione di rapporti interfamiliari e intergenerazionali". In
merito alla possibilità di individuarla, anche quale "contenitore
per finanziare l'attività del centro per la famiglia denominato "Il
Cortile" ed altri eventuali centri o sportelli che potrebbero, in
futuro, essere aperti in altre zone della Valle d'Aosta, si sta
valutando attentamente se inserire tali concessioni di
finanziamento all'interno della legge summenzionata oppure in altri
contesti normativi. L'obiettivo è individuare l'iter più rapido e
rilanciare, anche sotto il profilo formale, la valenza regionale
del servizio in capo al Comune di Aosta, che è già impegnato ad
allargare lo spettro dei suoi interventi e delle iniziative
pubbliche fuori dall'area urbana.
Il centro "Il Cortile" non chiuderà quindi sicuramente i
battenti, anzi; già un paio di anni fa, quando c'era ancora
l'amministrazione precedente, abbiamo avuto occasione di fare un
paio di sopralluoghi per vedere come funzionava la struttura...ed è
anche questo l'oggetto della delibera che è stata richiamata, dove
c'è questa volontà con il Comune di Aosta di portare avanti
un'azione sinergica su tutta una serie di servizi compreso "Il
Cortile", che è quella di cercare e di far avere una valenza
regionale a questa attività, di mettere possibilmente a
disposizione l'esperienza maturata in questi anni, che considero
positiva, come anche è positivo il servizio, cercando quindi di
metterlo a disposizione non solo nel Comune di Aosta, ma di tutte
le famiglie valdostane e degli ambiti che si riterranno.
Sicuramente è una struttura che abbiamo intenzione di radicare,
sottolineando certamente anche tutta l'attività positiva che è
stata fatta nel passato. Ultimamente si sta cercando di sollecitare
di più l'attuale modalità di gestione per cercare di cominciare
questo rilancio, che deve avvenire tenendo conto della realtà
regionale. Grazie.
Président
- La parole au Conseiller Secrétaire Rigo.
Rigo (PD)
- Grazie Presidente.
Prendiamo atto delle informazioni date dall'Assessore. Ci
rallegriamo che è stata ribadita, anche in questa occasione, la
positività dell'attività del servizio del centro per la famiglia,
con l'ipotesi di farlo diventare un servizio a valenza regionale e
la possibilità, come già avviene per altri servizi, di pensare a
sportelli decentrati. Ci rassicura la risposta al primo e secondo
punto per quanto riguarda il finanziamento dell'anno scorso e
dell'anno in corso, ma ci soddisfa ancora di più la risposta
positiva al punto tre dell'interpellanza. Abbiamo individuato la
legge regionale alla famiglia - la n. 44 - come cornice
legislativa, ma possono essere anche altre le norme per regolare i
finanziamenti regionali.
L'Assessore sa bene che per programmare l'attività di un
servizio, che ha una valenza regionale e la cui
mission
va
al di là dell'anno solare, diventa importante avere la certezza dei
relativi finanziamenti e questa può venire solo da una norma; credo
che anche gli uffici possano testimoniare sulla necessità di avere
un riferimento legislativo per programmare le iniziative future di
questo come di altri servizi. Grazie.
