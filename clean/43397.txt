Classificazione
TRASPORTI E VIABILITÀ
Viabilità



Oggetto del Consiglio n. 783 del 8 luglio 2021 - Resoconto
OGGETTO N. 783/XVI - Interpellanza: "Riapertura della strada
dismessa in prossimità della galleria Pierre Taillée in Comune di
Avise".
Bertin (Presidente) -
Passiamo al punto n. 31. Per
l'illustrazione, il consigliere Brunod.
Brunod (LEGA VDA) -
Preso atto delle informazioni
riportate sull'articolo della Vallée Notizie del 3 aprile 2021:
"Riaprire la strada all'esterno della galleria di Runaz: appello
alla Regione del Comune di Avise e di Fiab", rilevato che in tale
data una delegazione valdostana della Fiab, Federazione Italiana
Ambiente Bicicletta, si è incontrata proprio a Runaz con il Sindaco
di Avise per sottoporgli la questione, il problema della viabilità
per ciclisti non è solo un vezzo degli appassionati ma anche
un'opportunità di sviluppo in ambito turistico.
Evidenziato che a oggi la viabilità si svolge all'interno di una
galleria che risulta estremamente pericolosa per coloro che la
percorrono in bicicletta e preso atto che fin dallo scorso anno, su
sollecito della Fiab, gli amministratori locali e l'Anas avevano
posizionato una segnaletica di avviso della possibile presenza di
ciclisti in galleria;
evidenziato però che tale provvedimento risulta insufficiente a
garantire la sicurezza dei ciclisti e per il transito di una
ciclovia che si snodi lungo tutto l'asse della Dora Baltea.
Ritenuto che intervenire con la realizzazione di un passaggio
sulla Pierre Taillée, oltre a risolvere il problema legato alla
sicurezza dei ciclisti, andrebbe anche a riqualificare e
valorizzare tutto il complesso archeologico di Pierre Taillée dove
vi sono importanti strutture di epoca romana;
preso atto che il cicloturismo nelle sue varie specialità è un
settore in forte crescita a livello di numeri sia in campo
nazionale che internazionale e che rappresenta una grande
potenzialità dal punto di vista dell'offerta turistica per la
nostra regione;
rilevato che dal medesimo articolo della Vallée Notizie
l'Amministrazione comunale di Avise e la "Fiab Aosta à vélo"
chiamano in causa la Regione come unico ente in grado di trovare
una soluzione.
Inoltre volevo fare anche un cenno, per quanto riguarda il
documento di economia e finanza 2021-2023, al punto 1.12 "Trasporti
e mobilità sostenibile", dove all'interno delle linee di fondo
della politica del settore si possono individuare i seguenti punti:
ridurre il bisogno di mobilità, favorendo l'utilizzo di scelte
personali più sostenibili; uso di bicicletta; carpooling;
carsharing;, l'erogazione di contributi per l'acquisto di mezzi a
propulsione elettrica ecosostenibile; approntare e attuare il piano
regionale della mobilità ciclistica proseguendo nella realizzazione
della ciclovia baltea di Fondovalle da Courmayeur a
Pont-Saint-Martin, collegata con la rete ciclabile nazionale;
azioni di incentivazione all'uso della bicicletta e azioni di
promozione per una migliore conoscenza della rete già esistente di
percorsi ciclabili.
Questi sono dei punti molto importanti e molto strategici ma che
devono avere seguito nella sostanza, nella pratica.
Inoltre, su un articolo datato 3 aprile, erano riportate delle
dichiarazioni dell'ex Assessore alla mobilità sostenibile,
l'assessora Minelli, che sottolineava le criticità esistenti
soprattutto a Leverogne e Montjovet, faceva riferimento
all'apertura della strada romana a livello ciclo-pedonale tra Bard
e Donnas e, sempre l'Assessora, riteneva ai tempi molto importante
il cicloturismo per la ripartenza e per promuovere il turismo in
Valle d'Aosta. Ha dichiarato l'Assessora: "La ciclabilità di
fondovalle rappresenta quindi il primo gradino di un progetto più
ampio che coinvolge tutta la regione".
Questo primo gradino ovviamente deve ancora partire e - come
ribadito più volte su vari punti - la ciclabilità di fondovalle
deve essere il punto di partenza per poi collegare tutto il resto
della grande rete ciclabile della nostra regione.
Come ho già sollevato nella precedente interpellanza sulla
problematica del collegamento tra Bard e Donnas, qui siamo a un
altro collegamento strategico che ci preoccupa molto perché
comunque passa il tempo, si parla ovunque che vogliamo puntare
tanto sul turismo, sul cicloturismo in tutte le sue varie forme,
ovviamente tutti sappiamo che, oltre agli sportivi, ci sarebbe
tanta gente che magari anche con la famiglia vorrebbe scendere da
Courmayeur verso Aosta o viceversa, magari anche con un carrellino,
con attaccati dei bambini, e transitare all'interno di una galleria
non è il massimo.
Dopo queste premesse, con questa interpellanza si chiede
all'Assessore competente se abbia intenzione di risolvere la
problematica citata nelle premesse attraverso la riapertura della
strada dismessa in prossimità della galleria di Pierre Taillée a
Runaz di Avise sulla SS 26 e, in caso di risposta affermativa al
primo quesito, quali siano le modalità e le tempistiche previste
per intervenire e risolvere definitivamente la problematica.
Presidente -
Risponde il Presidente della Regione.
Lavevaz (UV) -
Oggettivamente sono diversi, come
giustamente ricordato dal proponente dell'interpellanza, i punti
critici per la viabilità ciclopedonale - ciclistica, direi, più che
altro - lungo in particolare la Statale 26. Quello di Pierre
Taillée a Runaz è uno di quei punti, dei punti un poco critici
perché, oggettivamente, all'interno di un passaggio stretto e
delicato e che quindi necessita di una risoluzione.
Come giustamente ha detto, la Regione viene spesso chiamata in
causa dai comuni interessati da queste problematiche, un po' perché
la complessità magari è tale per cui il comune da solo non riesce a
far fronte a queste problematiche, sia per il livello di
complessità tecnica sia per questioni ovviamente di costi, quindi
questo rientra sicuramente in uno di quei casi.
Però nel caso specifico, nel tratto in oggetto, a Runaz, la
Struttura edilizia patrimonio immobiliare infrastrutture sportive,
su input della struttura regionale competente in mobilità
sostenibile, ha affidato un incarico per uno studio di fattibilità
che comprende tutto il tratto tra Sarre e Avise, questo proprio per
cercare di trovare le soluzioni tecniche migliori per mettere in
sicurezza il tratto di Statale 26 dal punto di vista in particolare
della viabilità ciclistica.
Quindi dall'esito di questo studio di fattibilità avremo le
indicazioni puntuali a livello tecnico, finalizzate a trovare una
soluzione per la riapertura anche eventualmente del tratto di
strada dismessa in questione, che potrebbe sembrare a prima vista
una cosa semplice - nel senso che non c'è bisogno di uno studio di
fattibilità per fare quella variante - ma in realtà lo studio di
fattibilità fa una valutazione complessiva, lì il problema
nell'immediato è la caduta massi e la messa in sicurezza, perché è
stata chiusa ovviamente anche per quello, al di là del fatto che è
una strada stretta, però al momento ci sono dei rischi sulla caduta
massi che vanno in qualche modo mitigati, che dovranno essere
mitigati nel caso in cui questo studio di fattibilità valutasse che
è quella la viabilità comunque da perseguire, come probabilmente
sarà.
Quindi si interverrà in maniera un poco più organica su tutto il
tratto, ma spero che si potrà intervenire nel senso da lei
suggerito.
Presidente -
Per la replica, consigliere Brunod.
Brunod (LEGA VDA) -
Sono contento che ci sia attenzione e
impegno, ovviamente non dipende da lei perché questo è un problema
che c'era già precedentemente, non è che si può risolvere in pochi
mesi.
Come già detto l'altra volta, dovremo aspettare ancora tempo,
però sono comunque contento che ci sia l'attenzione per cercare di
risolvere queste grandi criticità su un tratto basilare, che è, e
proprio come definito negli articoli, il primo gradino per
valorizzare il settore cicloturistico della Valle d'Aosta,
collegarlo con tutte le ramificazioni, i percorsi delle nostre
meravigliose vallate, ma, soprattutto, oltre al lato sportivo c'è
proprio la questione di mettere in sicurezza il transito per gli
amanti e gli appassionati di cicloturismo, per tutte le famiglie
che, seguendo questa moda della mobilità elettrica, hanno voglia di
muoversi con tutta serenità e tranquillità, cosa che a oggi non
possono fare, quindi noi ci auguriamo che al più presto arrivino
gli studi e si proceda con la fase delle opere.
