Classificazione
ASSETTO DEL TERRITORIO
Difesa ed uso del suolo - Sistemazione idrogeologica
TRASPORTI E VIABILITÀ
Viabilità


Resoconto integrale del dibattito dell'aula
Oggetto del Consiglio n. 1364 del 7 giugno 2000 - Resoconto
OGGETTO N. 1364/XI Fenomeni di dissesto idrogeologico
verificatisi lungo la strada regionale n. 24 di Rhêmes in occasione
di interventi di protezione stradale. (Interpellanza)
Interpellanza Premesso:
- che sono in corso d’opera alcuni lavori di
sistemazione della strada regionale n° 24 di Rhêmes-Notre-Dame in
località Tâche (Introd);
- che il fenomeno di dissesto idrogeologico si sarebbe
verificato contestualmente e successivamente alla realizzazione di
una pista forestale in località Bois de Parriod, a causa della
rottura di alcune sorgenti idriche a monte della strada regionale
n° 24;
- che i lavori di sistemazione sono stati aggiudicati nel 1999
all’impresa Edil Costruzioni di Genova;
- che tali lavori stanno comportando un notevole intervento di
disboscamento e di scavo lungo la strada, con evidente
preoccupazione degli abitanti del villaggio e dei proprietari dei
terreni interessati dalle opere;
i sottoscritti Consiglieri regionali
Interpellano
la Giunta regionale per sapere:
1) quale nesso logico sussiste tra i lavori di costruzione delle
opere di protezione stradale e il movimento franoso di località
Bois de Parriod;
2) per quale ragione siano stati disposti tali lavori prima di
canalizzare adeguatamente l’acqua che scorre a valle
lungo il versante boscato;
3) se non ritiene indispensabile e urgente riconsiderare
completamente la tipologia e le modalità
dell’intervento di sistemazione, in quanto, così
concepito, risulta tecnicamente superfluo e inutilmente
costoso.
F.to: Tibaldi - Frassy - Lattanzi
Président
La parole au Conseiller Tibaldi.
Tibaldi (FI)
Come l'Assessore ben sa, su un tratto della
strada regionale n. 24, che si reca a Rhêmes, sono in corso una
serie di lavori di una certa importanza, che risultano da un
insieme di delibere che risalgono al 1995. Lavori che stanno
comportando un intervento stradale di una certa entità, in
particolare un disboscamento altrettanto ampio.
La località interessata si trova nei pressi di due villaggi;
quello più prossimo è il villaggio di Tâche in Comune di
Introd.
Questo fenomeno di dissesto idrogeologico si è verificato in
seguito sì a delle copiose precipitazioni che sono cadute ad inizio
1995, ma - dopo un sopralluogo che è stato fatto dal sottoscritto
sulla zona in cui si stanno effettuando i lavori - in seguito anche
alla costruzione di una pista forestale a monte della strada
regionale interessata dai lavori. La pista forestale si trova in
località di Bois de Parriod, che sarebbe a monte del villaggio di
Tâche, dalla cui zona sarebbe sgorgata un'enorme quantità di acqua
che ha creato questo fenomeno di fragilità del versante, una
situazione idrogeologica nei confronti della quale era doveroso
intervenire.
Nel 1999 sono stati aggiudicati i lavori di sistemazione
stradale a un'impresa di Genova, e questi lavori stanno comportando
un intervento di notevole rilievo. Perché allora si propone questa
interpellanza?
Questa interpellanza viene proposta perché non si riesce a
capire quale sia il nesso logico esistente fra i lavori che sono
stati progettati e che sono in corso d'opera, riguardanti il
versante stradale, e non si sia intervenuti a monte per cercare di
evitare la caduta dell'acqua che sgorga da queste sorgenti, che
sarebbero state portate alla luce in seguito ai lavori di
costruzione di una pista forestale a monte e parallela al tratto
stradale 24.
Vorremmo sapere per quale ragione sono stati disposti tali
lavori prima di canalizzare adeguatamente l’acqua di
sorgente che scorre a valle lungo il versante boscato di Bois de
Parriod, e se a fronte di questa iniziativa non sia indispensabile
e urgente riconsiderare completamente la tipologia e le modalità
dell’intervento che ripeto è necessario, ma che,
così concepito, risulta tecnicamente superfluo e inutilmente
costoso, in quanto si interviene a valle di una situazione, quando
invece a monte il problema continua a sussistere. E come ben
sappiamo l'acqua, per un principio di gravità, scende in basso.
Questa è la ragione per cui oggi presentiamo questa
interpellanza, e sulla quale sarebbe interessante, oltre alle
delibere che abbiamo raccolto nei giorni scorsi a documentazione e
a istruzione di questa iniziativa, conoscere il punto di vista
della Giunta, visto che i lavori comportano una certa spesa e che
l'intervento sta preoccupando parte degli abitanti della località
Tâche, i quali non riescono a comprendere le ragioni per le quali
sia stata iniziata un'opera di questo tipo, quando il problema
continua a sussistere a monte della strada regionale 24.
Attendo la risposta e poi mi riservo una eventuale replica.
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Il fenomeno franoso citato nell'interpellanza
si è sviluppato con evidenti effetti nel corso dell'aprile 1994 a
seguito, come è stato ricordato, di un periodo piovoso. Esso ha
interessato un settore di pendio già coinvolto negli anni
precedenti da uno schianto di alberi per azione del vento, che
aveva determinato diffusi danni al suolo nella zona con profonde
lacerazioni, causando di conseguenza un indebolimento delle
caratteristiche geotecniche della parte più superficiale del
terreno.
L'azione di ruscellamento superficiale delle acque piovane
infiltratesi lungo le lacerazioni presenti lubrificando il piano di
contatto roccia-terreno, ha rappresentato la causa innescante del
fenomeno, determinando il verificarsi di scivolamenti di terreno,
rotolio di blocchi e colate di terra.
La causa quindi non è da farsi risalire alla costruzione della
pista forestale; questo peraltro è stato determinato anche da una
perizia svolta per conto del Tribunale di Aosta nell'ambito di un
procedimento che era stato aperto sulla base di un esposto;
procedimento che peraltro è stato archiviato. Gli effetti di tale
dissesto si sono ripercossi sul sottostante bosco, sulla pista di
servizio dell'ENEL e sulla sottostante strada regionale.
Il fenomeno si presenta tuttora in attività con accelerazione
durante il periodo di disgelo, in concomitanza di eventi
pluviometrici particolarmente intensi.
Risultando improponibili interventi di consolidamento nella zona
di distacco per motivi legati alla superficie e ai volumi di
terreno potenzialmente mobilizzabile e alle dinamiche gravitative
proprie di tali fenomeni, ad eccezione di quegli interventi volti a
limitare e a ridurre i fattori innescanti, che sono stati
immediatamente messi in opera - mi riferisco ai drenaggi e alla
raccolta delle acque -, era necessario procedere con un intervento
che limitasse gli effetti negativi ed i conseguenti rischi sulle
strutture ed infrastrutture presenti a valle.
Non è esatto dire che non è stata rimossa la causa scatenante,
nel senso che sin da subito il Servizio Bacini montani ha operato
per regimare le acque a monte della zona di distacco.
Durante le fasi parossistiche dei fenomeni, la strada regionale
è stata interessata da crolli e rotolii che erano giunti a ridosso
della sede viabile e da colate di terra e fango, che avevano invaso
totalmente la strada nel tratto a monte dell'abitato di Tâche.
Visto che l'effetto di filtro del bosco a monte della strada
regionale mostrava una progressiva riduzione della sua funzione,
era necessario mettere in opera una struttura che contenesse i
fenomeni franosi, prevedendo in tal senso un vallo in terra
associato a barriere paramassi.
Attualmente sono in corso questi lavori, che nel dettaglio
consistono: nel posizionamento di due filari di barriere paramassi
aventi la funzione di proteggere la strada regionale dalla caduta
di massi (intervento che è stato completato); nella realizzazione
di un vallo in terra armata a bordo della strada regionale con
funzione di protezione sia dalla caduta dei massi che di
contenimento delle colate di fango; nella realizzazione di opere di
raccolta, canalizzazione e tubazione a monte e a valle
dell'intervento, al fine di convogliare e smaltire le acque. Non è
esatto quindi dire che l'intervento non preveda questo tipo di
provvedimento.
I lavori che ho descritto sono realizzati per circa il 40
percento e fino ad ora non hanno comportato alcun problema
particolare.
Il disboscamento dell'area necessaria è praticamente completato
ed è risultato limitato all'abbattimento di piante di piccolo
fusto, le altre erano state sradicate dal vento precedentemente
alla frana.
Il nesso logico tra i lavori di costruzione delle opere di
protezione stradale e il movimento franoso è evidente, in quanto
gli effetti di tale movimento franoso, quali la caduta dei massi e
le colate di fango, hanno già interessato la sede della strada
regionale, che è stata già chiusa al traffico per questo motivo.
Effetti che minacciano di presentarsi ogniqualvolta avvengano
intensi fenomeni di precipitazioni, mettendo a serio pericolo
l'incolumità degli utenti la strada stessa.
Inoltre, nell'ambito dei lavori sopra descritti, è prevista
anche la sistemazione dei canali di raccolta delle acque piovane
del Bois de Parriod e il loro successivo smaltimento a valle. Tali
opere, unitamente alla realizzazione del vallo in terra armata,
rappresentano la misura necessaria per regolarizzare il deflusso
delle acque superficiali.
Non rileviamo quindi motivazioni che possano richiedere
modifiche nella tipologia e nella consistenza dell'intervento, così
come progettato e appaltato. Esso è pienamente giustificato dal
nostro punto di vista, in relazione alle dinamiche gravitative
ancora in atto, e tiene conto anche della compatibilità ambientale
di un'area posta all'interno e al margine del Parco nazionale del
Gran Paradiso.
In conclusione, non mi è dato conoscere la fonte che ha valutato
la validità tecnica dell'intervento, giudicandolo così come
realizzato tecnicamente superfluo e inutilmente costoso. Sono
evidentemente disponibile, qualora il Consigliere lo ritenga, a far
illustrare il progetto nella Commissione competente dal tecnico
progettista e dai tecnici del Servizio dell'Assessorato.
Président
La parole au Conseiller Tibaldi.
Tibaldi (FI)
Vede, Assessore, io non ho a disposizione
tutti gli uffici, i funzionari e i tecnici di cui invece lei
dispone e di conseguenza può fornire delle risposte che perlomeno
sono formalmente anche gradevoli da sentire, perché ricche di
terminologie specifiche e puntuali.
Mi sono limitato, e mi assumo la responsabilità della
definizione "tecnicamente superfluo e inutilmente costoso" in
quanto è una mia valutazione, forse un po' presuntuosa, ma mi sono
limitato - come dicevo - a recarmi sul luogo per fare un
sopralluogo, sollecitato da alcuni abitanti della zona, mi sono
fatto anche una piacevole passeggiata lungo il bosco, Bois de
Parriod, e quindi non mi sono solo limitato a commissionare agli
uffici un parere o un punto di vista, una risposta
all'interpellanza.
Lei, Assessore, dice che questa iniziativa edile era necessaria
in quanto le copiose precipitazioni del 1994 hanno costretto
l'intervento e su questo punto possiamo anche essere d'accordo. Ho
appreso oggi che c'era stato un esposto presso la Magistratura, il
cui esito è stata l'archiviazione: ciò non era nella mia
conoscenza, tuttavia ho potuto verificare come anche quella pista
forestale a monte abbia comportato lavori e interventi non
indifferenti.
Le persone dalle quali sono stato sollecitato hanno unanimemente
riconosciuto che l'intervento a monte, che consisteva nella
realizzazione di questa pista forestale, ha creato un certo
squilibrio idrogeologico sul versante, un versante che per sua
natura è già fragile; di conseguenza sì le precipitazioni sono una
causa, ma c'è anche un'altra causa, che è l'intervento
dell'uomo.
E non è la prima volta, non è l'unico intervento dell'uomo
quello che riguarda la pista forestale che sto citando, ma c'è
stato anche un intervento in passato che riguarda invece la
costruzione di una conduttura d'acqua che da Rhêmes va verso il
bacino di Introd.
Dicevo che la valutazione tecnica è squisitamente personale, ma
si fonda anche su un sopralluogo che è stato fatto lì di persona. E
perché è stata fatta questa valutazione? Perché ci sembra
irrazionale - ci perdoni il termine - intervenire a valle con opere
di scavo di notevole entità, con opere di disboscamento di
altrettanta entità, quando a monte l'acqua continua a sgorgare!
E mi sento di dissentire, anche perché l'ho constatato con i
miei occhi recentemente, sulla sua affermazione che le opere di
regimazione dell'acqua siano state effettuate secondo norma. La
invito a recarsi sul posto e vedrà se lungo il versante non ci sono
delle percolazioni che arrivano fino ove si stanno realizzando i
lavori!
Come altrettanto superflua - e anche qui la invito a recarsi sul
posto - è quella barriera metallica che viene prevista per
proteggere la strada dalla caduta massi. A parte il fatto che il
versante è tutto boscato, quindi i massi sono fermati prima dalle
piante che non da quella retina metallica che è posta sulla sommità
del muro di contenimento al bordo della strada, le opere non sono
ancora completate e sono ben lungi dall'essere completate.
Quindi la risposta non mi sembra assolutamente congruente con lo
stato di avanzamento dei lavori, e non mi sembra affatto razionale
un intervento di questo tipo, perché comunque è costoso e comunque
inutile mancando un intervento a monte.
Accolgo piuttosto volentieri l'invito dell'Assessore o a fare un
sopralluogo, o perlomeno a verificare nella commissione competente
lo stato dell'arte in quel luogo. L'entità finanziaria
dell'intervento non è finora così elevata, siamo sui 500-600
milioni inclusa la progettazione, però l'opera ha un suo impatto
ambientale. E visto che si tratta comunque di soldi pubblici, deve
essere fatta secondo una logica e una ragione che qui assolutamente
non sembrano sussistere.
