Classificazione
ASSISTENZA SOCIALE
Politiche giovanili
Associazionismo - volontariato
ATTIVITÀ CULTURALI



Oggetto del Consiglio n. 1608 del 9 febbraio 2011 - Resoconto
OGGETTO N. 1608/XIII - Interrogazione: "Risultanze della
manifestazione "Saint-Vincent Symposia 2010"".
Interrogazione
Ricordato che negli ultimi sette anni l'Amministrazione
regionale ha organizzato, in collaborazione con il Centro Europeo
di Bioetica e Qualità della vita-ONLUS, i Saint-Vincent
Symposia;
Ricordato inoltre che l'impegno finanziario della Regione per
l'organizzazione di questi appuntamenti annuali di dialogo e
confronto tra studenti e adulti su tematiche emergenti relative al
mondo adolescenziale è sempre stato rilevante;
Considerato che la Cittadella dei Giovani di Aosta è un
progetto "nato un po' in fretta", da cui "ci si aspettava una
maggiore incisività nella promozione delle iniziative" e con un
problema da risolvere in tempi brevi "Manca da parte dei gestori lo
stimolo a far crescere le iniziative presentate dai ragazzi"
(parole dell'Assessore alle Politiche giovanili del Comune di Aosta
- La Stampa del 14 gennaio 2011);
Preso atto della mozione, relativa alla attuale gestione
della Cittadella dei Giovani, approvata all'unanimità dal Consiglio
comunale di Aosta il 26 gennaio 2011;
Visto che nel programma relativo ai lavori del "Saint-Vincent
Symposia 2010 - i nostri spazi, i luoghi che vorrei" "un fuoco
particolare sarà riservato alla Cittadella dei Giovani, a quasi un
anno dalla sua apertura, rilevando il gradimento di questa realtà
sia fisica che aggregativa, suggerendone un ruolo pertinente e
promuovendo eventuali azioni di miglioramento del servizio e delle
proposte culturali, aggregativi e ricreative lanciate in questi
mesi di apertura" (DGR n. 2799 del 15 ottobre 2010);
i sottoscritti Consiglieri regionali
Interrogano
il Governo regionale per conoscere:
1) quali sono state in questi anni le ricadute, gli apporti,
le sollecitazioni, i suggerimenti scaturiti dai lavori di questi
appuntamenti annuali;
2) la relazione finale e le indicazioni operative dedicate
alla Cittadella dei Giovani scaturite dal Symposia 2010.
F.to: Rigo - Carmela Fontana
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
"Quali sono state in questi anni le ricadute, gli apporti, le
sollecitazioni, i suggerimenti scaturiti dai lavori di questi
appuntamenti annuali"
: i Saint-Vincent Symposia trovano
immediato riscontro positivo nel coinvolgimento dei giovani
studenti delle numerose scuole valdostane secondarie di primo e
secondo grado partecipanti all'iniziativa. Gli adolescenti e i
giovani, circa 350-400 ogni anno, di volta in volta coinvolti nella
partecipazione e nella realizzazione degli eventi, si trovano, anno
dopo anno, ad affrontare tematiche a loro vicine con una modalità
interattiva di impronta laboratoriale e non frontale. Gli esperti
sono invitati a fornire occasioni di espressione del pensiero
creativo, oltre che di analisi e relazione intersoggettiva, e i
temi scelti sono stati sempre molto aderenti ai bisogni cardine del
modo adolescenziale.
Per citare solo le ultime edizioni, a partire dal 2007 si è
affrontato il tema: "Adolescenti: mondi, stili di vita e valori",
dove il confronto si è svolto sull'uso e l'abuso dell'alcol (fra le
varie realizzazioni compiute durante l'incontro va ricordato un
video realizzato da una classe di una scuola media superiore
particolarmente efficace sul tema dell'alcol e delle conseguenze
sull'uso-abuso). Nel 2008 il titolo dell'iniziativa è stato:
"Adolescenti: il mio corpo, il nostro mondo". L'occasione ha
portato gli adolescenti a pensare alla corporeità della sua
dimensione espressiva, relazionale, ma anche nella sua sacralità
nel rapporto con l'amicizia-amore, con l'ambiente che lo circonda,
con i propri limiti, con l'alimentazione, con il desiderio di
trascendere il corpo inseguendo stati di alterazione di coscienza.
Con "Identità, tempo, relazioni" - Symposia 2009 - i giovani hanno
riflettuto sul tema del tempo dal punto di vista esistenziale ed
esponenziale attraverso l'ottica privilegiata della mediazione
corporea, della dimensione simbolico-espressiva, in particolare
l'ottica fenomenologica ha privilegiato tematiche quali la
metamorfosi, la stasi, la regressione, il ricordo, la memoria. È
importante sottolineare che il coinvolgimento dei giovani non si
consuma esclusivamente nelle giornate in cui sono realizzati i
Saint-Vincent Symposia; infatti, nei mesi precedenti i giovani sono
coinvolti in momenti di riflessione e confronto con alcuni
insegnanti in relazione al tema proposto di quell'anno, attraverso
l'adozione di strumenti di indagine e di ricerca attiva proposti a
studenti, insegnanti e dirigenti scolastici dai ricercatori della
facoltà di Scienze della formazione dell'università di Aosta. A
titolo esemplificativo, in occasione dell'ultimo Symposia 2010: "I
nostri spazi, i luoghi che vorrei", adolescenti e giovani si sono
confrontati sul tema dello spazio rispondendo ad un questionario
realizzato nelle scuole. Oltre al sempre attuale bisogno di
possedere spazi informali nei quali poter mettere alla prova la
capacità di compiere scelte libere, è emerso che i giovani sono
molto attenti alla dimensione estetica ed ecocompatibile dei luoghi
in cui vivono, dando dimostrazione di un senso civico moderno e
attento al destino del pianeta. I Saint-Vincent Symposia
rappresentano quindi un'occasione originale, apprezzata anche dai
numerosi ospiti esperti che hanno preso parte attiva
all'iniziativa: professori universitari, medici, psicologi,
giornalisti sportivi, eccetera, in un confronto attivo mediato da
attività espressive simboleggiate e metaforiche sulla
rappresentazione che i giovani hanno del loro mondo.
Per quanto riguarda l'ultimo Symposia, è stato in parte dedicato
a far fare il punto con l'aiuto dei giovani sul progetto
Cittadella. La presentazione pubblica ad una platea di giovani
provenienti da tutta la Valle ha permesso di descrivere in
dettaglio gli spazi disponibili e di proporre una sintesi
dell'attività finora svolta nel luogo recuperato dal Comune di
Aosta, anche a giovani che - non residenti nel capoluogo regionale
- non hanno mai frequentato quel luogo a loro dedicato, o solo
sporadicamente, per partecipare ad eventi speciali come concerti ed
animazione. Si è registrata infatti una percentuale piuttosto alta:
circa il 35 percento di ragazzi non era a conoscenza dell'esistenza
della Cittadella o ne aveva sentito parlare solo molto vagamente. I
giovani sono allora stati interrogati sul futuro della Cittadella e
invitati a contribuire a realizzarla. Il nodo principale è stato
individuato nelle modalità di informazione e comunicazione: si
conoscono poco le attività proposte. La riflessione ha comunque
sortito un'immediata ricaduta operativa: essendo le scuole il
principale collettore di giovani, si è deciso di individuare, in
accordo con la dirigente e il corpo docenti per ciascuna
istituzione scolastica, una serie di rappresentanti incaricati di
diffondere in tempo utile ai coetanei l'informazione sulle
principali attività svolte all'interno della Cittadella. Le
osservazioni, i suggerimenti e le sollecitazioni sulle preferenze
espresse da parte dei giovani partecipanti all'atelier Cittadella
che vorrei - rispetto alla tipologia delle attività svolte
all'interno della Cittadella - si sono rivelati utili per la
programmazione futura.
Lo sforzo che si sta compiendo per fidelizzare la frequentazione
del sito in modo da non avere solo visitatori occasionali, ma un
consistente gruppo di assidui costellando la settimana di
appuntamenti brevi e accattivanti, nasce quindi da questo confronto
pubblico. L'auspicio è che altre possibilità siano offerte alla
Cittadella e che altre i gestori stessi ne producano per avvicinare
la sua utenza principale in tutta la regione, in modo da non
suffragare l'idea diffusa che si tratti di un anonimo contenitore
polivalente, ma di un compatto aggregato di energie nuove e di
creatività.
Credo che uno degli obiettivi dell'interrogazione sia anche
quello di fare il punto sull'attività della Cittadella, che a
distanza di un anno dalla sua inaugurazione sta portando avanti
tutta una serie di iniziative. Non è facile, soprattutto nel mondo
dei giovani, creare appuntamenti costanti durante la settimana e
durante i mesi che rappresentino un punto di riferimento fisso, ma
io credo che siamo sulla buona strada. Credo che questo nuovo anno
2011 dia la possibilità ai gestori di portare avanti ulteriormente
le iniziative che vanno nell'ottica di creare una quotidianità a
livello di Cittadella affinché questa rappresenti un importante
punto di riferimento. Grazie.
Président
- La parole au Conseiller Rigo.
Rigo (PD)
- Grazie Presidente. Vede, Assessore, ho
lavorato per lei nella scorsa settimana...la relazione preparata
dagli Uffici è stata molto bella ed è stata bella anche la ricerca
dell'uso appropriato delle parole; però lei sa bene quanto lo so io
- anzi, lei più di me - che la ricaduta nella vita quotidiana dei
convegni non si misura proporzionalmente al numero degli spettatori
e del coinvolgimento iniziale degli addetti ai lavori.
L'interrogazione quindi aveva due obiettivi che lei ha
richiamato al termine della lettura della relazione. Il primo,
quello di capire quali sono stati in questi anni gli stimoli, le
ricadute, gli apporti scaturiti dagli appuntamenti annuali dei
Saint-Vincent Symposia, non solo il numero dei partecipanti. I
risultati di questi incontri, ripetuti negli anni, costati impegno
e soldi all'Amministrazione regionale, non sono stati - almeno a
mia conoscenza - materia di dibattito, di confronto, al di fuori
degli addetti ai lavori e di quella settimana dedicata al simposio.
Incontri incentrati sempre su tematiche relative al mondo
adolescenziale.
Vedete, la stagione degli adolescenti appare sempre meno beata,
il loro senso di "vuoto" e il loro "malessere" è stato l'argomento
anche del messaggio (di fine anno) del Presidente della Repubblica.
Una questione che riecheggia oltre i confini valdostani,
addirittura oltre i confini italiani; anzi, proprio la rilevanza a
livello internazionale diventa reale motivo di interesse e di
inquietudine. Anche la Valle d'Aosta è parte, e non può che essere
così, di questo processo sociale ed allora non possiamo permetterci
di non sfruttare appieno tutte quelle occasioni di confronto e di
approfondimento che si svolgono nella nostra regione. Ecco perché
abbiamo voluto suscitare l'attenzione sui Saint-Vincent
Symposia.
È possibile ricavare comuni denominatori da quegli appuntamenti
e far sì che i materiali, la documentazione, i risultati siano
effettivamente materia di confronto e di operatività fra chi fa
cultura, politica, informazione, educazione, amministrazione in
Valle d'Aosta? Per quanto conosco, così non è stato, al di là della
relazione richiamata dall'Assessore. Il futuro dei giovani è il
futuro di questa comunità e quindi riguarda tutti, anche i vecchi,
anche quelli che hanno uno straccio di pensione, che sono arrivati
o stanno arrivando alla pensione. Ecco il motivo del nostro
richiamo: i convegni, in particolare quelli dedicati a questo
mondo, devono servire e non devono essere solo fini a sé stessi, ma
servono se riescono ad essere propositivi per l'azione del domani,
l'azione della politica, della cultura, dell'Amministrazione, non
solo degli addetti ai lavori.
Il secondo obiettivo, collegato con il primo era quello di far
diventare patrimonio comune - cosa che ora non è - il "fuoco
particolare" dedicato alla Cittadella di Aosta nel Symposia 2010.
Certo, avremo informato i 300 ragazzi presenti al
convegno...importantissimo...ma nel mese di gennaio in tanti hanno
parlato della Cittadella, nata un po' in fretta, come ha detto
l'Assessore comunale Andrea Parron nella sua famosa
intervista...interessante intervista. Né lui, però, né il dibattito
svoltosi in Consiglio comunale del capoluogo a fine gennaio, tanto
meno il documento in seguito approvato, la famosa "mozione", hanno
messo in evidenza o hanno solo richiamato i risultati emersi dal
"fuoco particolare" del Symposia...hanno solo richiamato quel
momento. Questo per me significa perlomeno che pochi conoscono o
che nessuno ha colto le indicazioni o le suggestioni scaturite da
quell'appuntamento. Ed allora, forse, vale la pena di ripensare
alla direzione di marcia quando organizziamo convegni, in
particolare su queste tematiche che sono al centro, oggi, delle
trasformazioni sociali del nuovo millennio. Spostare un po'
l'attenzione dalla parte mediatica dell'appuntamento alla capacità
di mettere in circolo le risultanze scaturite dall'evento.
Io lo dico con il cuore, Assessore: abbiamo bisogno che questi
convegni non siano solo confezionati per gli addetti ai lavori, ma
le conclusioni di quei convegni, le sollecitazioni, le indicazioni
devono essere parte anche del dibattito più generale, in
particolare del dibattito politico e culturale.
