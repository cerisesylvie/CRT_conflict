Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 1793 del 4 maggio 2011 - Resoconto
OGGETTO N. 1793/XIII - Interpellanza: "Interventi a sostegno
dello sviluppo della filiera della carne in favore degli
allevatori".
Interpellanza
Preso atto che il prezzo di vendita dei bovini, ma anche
degli ovini e dei caprini, da macello ha raggiunto livelli
estremamente bassi, incompatibili con una accettabile remunerazione
del duro lavoro svolto per il loro allevamento;
Tenuto conto che a tale dato negativo si associa anche un non
brillante dato relativo al latte, parzialmente attenuato dal
meritevole ruolo svolto dalle cooperative per la produzione di
formaggi e altri latticini;
Considerato che il mercato è fortemente condizionato dagli
intermediari e dai grandi centri di macellazione del Piemonte e che
nella nostra regione non esiste una filiera della carne, come
invece è presente nel settore caseario;
Ricordato che la difesa della tipicità e dell'origine è
un'arma importante a tutela dei prezzi e quindi del reddito delle
famiglie di allevatori;
la sottoscritta Consigliera regionale
Interpella
la Giunta regionale per conoscere se intenda:
1) valutare interventi di sostegno alla nascita, allo
sviluppo e all'ammodernamento della macellazione nella nostra
regione, al fine di sviluppare la filiera della carne in favore
degli allevatori;
2) intraprendere tutte le iniziative utili perché la carne
valdostana possa fregiarsi di un marchio di tipicità e origine che
ne valorizzi le indubbie qualità, corrispondenti ad un ambiente di
vita dell'animale particolarmente favorevole.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
La crisi economica finanziaria che ha colpito il nostro Paese e
la nostra Regione mostra caratteristiche particolari, molto
differenti da precedenti crisi che abbiamo dovuto affrontare. Uno
degli aspetti particolari che la caratterizzano è quello
dell'aumento dei costi delle materie prime, cui si associa una
diminuzione dei prezzi dei prodotti agricoli relativamente al
pagamento degli agricoltori e dei coltivatori. Parallelamente si
assiste ad un aumento dei prezzi al dettaglio, che dimostra come
nella distribuzione e, più in generale, lungo la filiera vi siano
elementi eccessivi di profitto che nuocciono sia ai produttori che
ai consumatori.
La Valle d'Aosta purtroppo non è immune da questi fenomeni e,
negli ultimi mesi, la situazione si è particolarmente aggravata
specialmente nel settore dell'allevamento; il prezzo di vendita dei
bovini - ma anche degli ovini e dei caprini - da macello ha
raggiunto livelli estremamente bassi, incompatibili con
un'accettabile remunerazione del duro lavoro svolto dai nostri
allevatori. Tenuto conto che a tale dato negativo si associa anche
un non brillante dato relativo al latte, solo parzialmente
attenuato dal meritevole ruolo svolto dalle cooperative per la
produzione di formaggi e altri latticini, si può facilmente capire
come i redditi da allevamento del bestiame si stiano contraendo
rapidamente, mettendo in grave difficoltà numerosi nuclei familiari
valdostani. Il settore è complesso e non è certo facile trovare
delle soluzioni.
Con questa interpellanza ho voluto anzitutto richiamare
l'attenzione per questo settore, che è essenziale per la nostra
economia, in quanto anche punto di riferimento per la tutela
dell'ambiente montano e di garanzia contro il suo dissesto
idrogeologico. Mi permetto solo qualche piccolo suggerimento,
prendendo spunto dall'esperienza del vicino Piemonte: non è
possibile intraprendere un percorso che tuteli, con un marchio di
tipicità e di origine, la carne prodotta in Valle d'Aosta, scelta
già fatta per altri prodotti come il vino ed i formaggi, che ha
portato importanti risultati per i nostri agricoltori? Nella stessa
direzione mi chiedo se non sia possibile valutare interventi di
sostegno alla nascita, allo sviluppo e all'ammodernamento della
macellazione, specie consortile, in modo da consentire un maggior
controllo sulla filiera da parte degli allevatori, che così
potrebbero avere un maggior ritorno economico, e quindi anche a
difesa dei nostri prodotti e della nostra montagna. Grazie.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Il comparto produttivo della carne bovina in particolare è in
crisi a causa della stagnazione economica, come ricordato dalla
collega interpellante, della globalizzazione dei mercati e della
standardizzazione dei consumi imposta, a volte, dalla grande
distribuzione organizzata. Un primo provvisorio bilancio del
settore del bestiame e delle carne per il 2010 e per i primi mesi
del 2011 evidenzia, a livello nazionale, una situazione di costante
debolezza dei mercati all'origine con una flessione attorno all'1
percento. I costi di alimentazione, sempre a livello nazionale, nel
2010 sono aumentati per il comparto ovicaprino fra il 2,5 e il 5,4
percento, mentre per il comparto bovino sono aumentati fra il 7 e
l'8 percento (dati SMEA). Dall'altra parte assistiamo alla
diminuzione del consumo di carne: per quella bovina, ad esempio,
dai dati nazionali forniti dall'Osservatorio latte-carne di Cremona
le variazioni relative all'acquisto di carne in termini
quantitativi dal 2008 al 2009 diminuiscono del 2,3 percento e, in
termini di valore economico, dell'1,5 percento.
Si rileva che la Regione aveva avviato un programma di
valorizzazione della carne della razza bovina valdostana con la
concessione di contributi e di incentivi per gli animali allevati
nell'ambito di un preciso disciplinare di produzione adottato
dall'AREV (Associazione Regionale degli Allevatori Valdostani), ma
non è più stato possibile mantenere tale intervento a seguito delle
modificazioni agli orientamenti comunitari in materia di aiuti di
Stato in agricoltura. Contemporaneamente, sempre l'AREV ha definito
un apposito disciplinare di etichettatura, cosa che è stata citata
fra gli obiettivi dell'interpellanza, delle carni bovine di razza
valdostana, approvato dal Ministero delle Politiche agricole, che
ha permesso di commercializzare un buon numero di animali. Ci sarà
una tabella che potrò fornire, ma come dati essenziali direi che -
insieme al logo relativo, evidentemente - questo è stato approvato
dal Ministero, per citare dei macrodati: dal 2005 (anno in cui sono
stati macellati complessivamente con questo programma 2.479 capi
intesi come vitelli da 0 a 8 mesi, vitelloni da 9 a 24 mesi, bovini
adulti oltre 24 mesi) al 2010 si è saliti a 2.464, quindi circa
1.000 unità in più, con una crescita per le diverse tipologie di
età.
Per il settore della carne, la bovina in particolare, si è
lavorato quindi sulla professionalizzazione nella fase di
allevamento con opportune assistenze tecniche agli allevamenti, ma
rimane ancora da lavorare per quanto riguarda la parte commerciale.
Vi è il convincimento che l'allevamento da carne ed il suo prodotto
potranno trovare spazio solo valorizzando aspetti importanti come
la tracciabilità, il legame con il territorio, la tutela del
benessere animale (cosa che è stata fatta nell'ambito di questo
programma). D'altro canto dobbiamo fare i conti con la realtà
regionale che ha i seguenti elementi di debolezza: la razza bovina
valdostana è una razza a duplice attitudine, latte e carne, con
accrescimenti buoni, ma che non può rivaleggiare con quelle
specializzate (lei citava il Piemonte, dove dei programmi specifici
sono stati fatti anche sui bovini che hanno attitudine prettamente
legata all'utilizzo della carne); non si producono alimenti
classicamente utilizzati per l'ingrasso quali i cereali (e questo è
un altro punto di debolezza); la disponibilità di animali da
macellare solo in alcuni periodi dell'anno in relazione al sistema
di allevamento collegato all'alpeggio, rende difficile garantire la
continuità delle forniture, cosa che nei grandi allevamenti legati
alla produzione di carne questo non c'è, perché la distribuzione
degli animali pronti alla macellazione è costante durante l'anno e
può assecondare anche i periodi di maggiore richiesta; il numero
limitato di animali macellati, soprattutto per quanto riguarda gli
ovicaprini, che ammontano a 1.226 capi nel 2010 e, per la
maggioranza, risultano essere di animali adulti.
In conclusione, gli interventi di sostegno non sono possibili
per le regole della concorrenza derivante dalla normativa europea;
in secondo luogo si ritiene fondamentale, nonostante l'oggettiva
difficoltà di creare una filiera efficiente per le criticità della
situazione territoriale zootecnica della Valle d'Aosta - quelle che
citavo prima -, che la valorizzazione passi attraverso la
tracciabilità dei prodotti, il rafforzamento del legame con il
territorio, la tutela ed il benessere animale, come già detto.
Si dà atto che, dalle ore 17,20, riassume la presidenza il
Presidente Alberto Cerise.
Président
- La parole à la Conseillère Carmela
Fontana.
Fontana (PD)
- Grazie Presidente. Ringrazio l'Assessore
per le risposte che mi ha fornito.
Immaginavo che questa materia fosse molto complessa, anche
perché sapevo che questo problema era già stato affrontato, ma sono
venute fuori delle grosse...mi sembrava un'idea molto interessante,
visto il successo che hanno avuto i vini ed i formaggi...pensavo
che sarebbe stata una buona occasione, sia per aiutare gli
allevatori, sia per i loro redditi, proprio per questi momenti
di... Comunque chiedo all'Assessore di prendersi l'impegno di tutto
quello che si può fare: se si potesse andare in questa direzione,
sarebbe una bella soddisfazione per la Valle d'Aosta. Grazie.
