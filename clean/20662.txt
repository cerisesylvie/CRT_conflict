Classificazione
INDUSTRIA
LAVORO



Oggetto del Consiglio n. 696 del 23 giugno 2004 - Resoconto
OGGETTO N. 696/XII - Iniziative per la salvaguardia dei livelli
occupazionali a seguito del fallimento della Piemonte Costruzioni.
(Interrogazione)
Interrogazione
Venuti a conoscenza della dichiarazione di fallimento della
"Piemonte Costruzioni", una delle più grandi aziende edili del
nord-ovest;
Tenuto conto delle conseguenti ricadute occupazionali ed
economiche che il fallimento potrà comportare, soprattutto in Bassa
Valle;
I sottoscritti Consiglieri regionali
Interrogano
La Giunta regionale per conoscere:
1) quali iniziative, di concerto con le organizzazioni
sindacali , sono state o possono essere intraprese al fine di
salvaguardare i posti di lavoro dei dipendenti della "Piemonte
Costruzioni";
2) le valutazioni in merito alle conseguenti ripercussioni
economiche sull'indotto collegato con l'azienda, indicando le
eventuali azioni che possono essere intraprese a tale
sostegno.
F.to: Lanièce - Stacchetti - Comé - Viérin Marco
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Credo che questo argomento sarà successivamente
oggetto di un approfondimento in sede di discussione della mozione;
in ogni caso darò in questa occasione alcune risposte per quello
che ci è dato conoscere in tale fase. Il fallimento dell'azienda
edile "Piemonte Costruzioni" è stato pronunciato dal Tribunale di
Aosta il 4 u.s. e sappiamo che induce gravi preoccupazioni tanto
dal punto economico, finanziario ed occupazionale, che per le
situazioni di disagio e in qualche caso di pericolo che potrebbero
verificarsi in alcuni cantieri non più presidiati.
L'Amministrazione regionale ha fin da subito manifestato alla
procedura fallimentare la propria disponibilità ad assumere, pur
con tutti i limiti delle proprie competenze, un ruolo attivo nella
ricerca di possibili soluzioni di questa vicenda. Lo ha fatto prima
con contatti verbali attraverso il sottoscritto, ma anche i
colleghi Marguerettaz e Ferraris, poi, a seguito di questi
contatti, ha inviato ai soggetti titolati per gestire il problema -
cioè il curatore fallimentare, il presidente del tribunale, il
giudice delegato - una nota per richiedere tutti gli elementi
necessari alle valutazioni più opportune.
L'impresa "Piemonte Costruzioni" è titolare di numerose commesse
di lavori assunte sia in appalto, sia in subappalto con gli enti
pubblici della Regione, nonché con i consorzi di miglioramento
fondiario, come si desume da una ricerca condotta nei giorni scorsi
presso l'Osservatorio regionale dei lavori pubblici. Credo sia
interessante riassumere questo quadro: i lavori assunti
direttamente in appalto sono circa 40, di cui 10 in corso; 17
conclusi, ma non collaudati e 13 lavori assunti dai consorzi di
miglioramento fondiario; i lavori assunti parzialmente in
subappalto sono 29, di cui 19 in corso e 10 conclusi, ma non
collaudati. Con l'Amministrazione l'impresa ha in corso solo 3
lavori assunti direttamente in appalto.
L'importo dei diversi contratti di appalto e subappalto in
questa fase è un dato poco significativo, in quanto ciò che
finanziariamente rileva è il valore economico della quota parte dei
lavori ancora da eseguire, fermo restando le valutazioni in ordine
alle condizioni alle quali i singoli contratti sono stati assunti.
Per le stesse ragioni a sua volta il cosiddetto "portafoglio
dell'impresa", che ricomprende tutti i lavori eseguiti o in corso
di esecuzione al di fuori del territorio regionale o a favore di
privati, è un dato di per sé aleatorio fino a quando non sarà
operata un'approfondita ricognizione e analisi di questi... e, di
conseguenza, sia tenuto riservato dal curatore fallimentare.
Quanto alla sorte dei contratti di appalto pubblici, richiamo
qui la normativa vigente, che prevede lo scioglimento in
conseguenza del fallimento, a meno che il curatore fallimentare,
con l'autorizzazione del giudice delegato, non dichiari di voler
subentrare nel rapporto, dandone comunicazione nel termine di 20
giorni dalla dichiarazione di fallimento; ricordo che questo
termine scade domani. Ad oggi la procedura fallimentare si è
limitata a comunicare ufficialmente l'intervenuto fallimento,
allegando la relativa sentenza, né peraltro abbiamo avuto riscontro
alla nota che abbiamo inviato.
Quanto ai cantieri nei quali tale impresa opera e investe dei
subappaltatori o cottimisti, non può essere sottaciuta la
situazione di parziale stallo che è determinata dalle cautele
adottate dalla procedura fallimentare, che almeno temporaneamente
impedisce l'impiego dei materiali giacenti di proprietà del
subappaltatore o lo spostamento dei mezzi d'opera; anche qui
abbiamo preso visione oggi, perché è stato assentito l'intervento
di rimozione dei cantieri che sono pericolosi.
In questa situazione è chiaro che lo spazio di manovra
dell'Amministrazione è modesto; al momento l'unica via di uscita
possibile appare l'affitto o la cessione del ramo di azienda in
capo ad un soggetto privato. Infatti la procedura, stante la
complessità della situazione aziendale, non ritiene possibile un
esercizio provvisorio in via diretta e reputa nell'immediato
praticabile solo l'affitto del ramo aziendale, "in primis"
l'affitto degli impianti di produzione del conglomerato bitumoso o
del calcestruzzo. Dal punto di vista operativo, il curatore ha
disposto unicamente la messa in sicurezza dei cantieri in senso
stretto, posa di reti e recinzioni, rimozione di mezzi o di
materiali, senza alcuna attività d'opera. È noto che il curatore
fallimentare ha pubblicato un avviso tendente a raccogliere le
manifestazioni di interesse, a trattare l'affitto o l'acquisto del
ramo di azienda, in esito al quale sono pervenuti poco meno di una
ventina di adesioni, che sono al vaglio del curatore. Domani con
l'Assessore Ferraris avremo un incontro con i sindacati, sarà una
giornata cruciale anche in relazione alla vicenda dell'attività di
impresa. Questo è il quadro della situazione, dalla quale si evince
come vi sia molta attenzione per la vicenda, ma i condizionamenti
derivanti da una situazione di fallimento, che "liquefa"
un'attività imprenditoriale preesistente, non consentono di fare di
più.
Président - La parole au Conseiller Lanièce.
Lanièce (SA) - Prendiamo atto della risposta dell'Assessore. In
effetti la situazione non è delle più rosee, anzi proprio per
questo abbiamo presentato questa iniziativa: per avere maggiori
informazioni e per sollecitare l'azione del Governo nell'ambito
delle sue possibilità. Oggi, fra l'altro, discuteremo una mozione
"dell'Arcobaleno" che va in questa direzione, e quindi penso che
questo sia positivo, perché si tratta non solo di dimostrare la
solidarietà del Consiglio regionale nei confronti dei lavoratori,
ma anche di cercare di impegnare, nell'ambito delle proprie
possibilità, il Governo a fare qualcosa, per dare soluzione a
questa vicenda che ha colpito 190 operai con le rispettive
famiglie, oltre al valore economico di questa grande impresa edile
e in modo particolare per le ripercussioni che avrà per tutto
l'indotto collegato con questa azienda.
Dalla risposta che ci ha dato l'Assessore si evidenziano alcuni
aspetti importanti, che purtroppo si verificheranno domani, giorno
in cui scade la possibilità del curatore di scegliere se subentrare
in questi contratti pubblici o farli andare allo scioglimento come
previsto dalla legge e, soprattutto, giorno di incontro con i
sindacati. Ne approfitto per chiedere di portare nella commissione
le risultanze di questi incontri, in modo da comunicare ai
consiglieri quanto accaduto. Per quanto riguarda il resto, abbiamo
sollecitato la massima attenzione per quanto riguarda questo
problema, alla luce non solo delle ricadute occupazionali ed
economiche, ma perché l'azienda ha molti cantieri aperti nella
nostra regione e volevamo capire come era possibile agire per
mettere in sicurezza i cantieri più pericolosi e per subentrare
agli appalti in essere.
L'Assessore ci ha elencato i numerosi cantieri aperti sia per
quanto riguarda l'Amministrazione regionale, sia per quanto
concerne i consorzi di miglioramento fondiario. Sono numerosi, e
quindi occorre prestare molta attenzione, come mi sembra vi sia la
disponibilità da parte dell'Assessore. Possiamo pertanto solo
invitare il Governo a prestare molta attenzione e, in occasione
della discussione della mozione, ritengo opportuno che l'intero
Consiglio possa approvarla, per dimostrare la solidarietà ai
lavoratori e per fare qualcosa per salvaguardare gli occupati e
l'indotto cresciuto intorno a questa grande azienda edile. A quanto
risulta, solo 160 di questi 190 lavoratori possono usufruire della
cassa integrazione straordinaria, mentre per 30 lavoratori non vi è
questa possibilità, e quindi occorre porsi il problema per questi
lavoratori che non possono utilizzare il meccanismo della cassa
integrazione; anche qui è importante un interessamento di concerto
con i sindacati e con gli enti preposti per far sì di trovare una
soluzione anche per questi 30 lavoratori, tenendo anche presente
che il 17 giugno vi è stata un'asta per l'affitto dell'azienda nel
corso della quale sono state presentate 20 domande. Ci auguriamo
che fra queste 20 aziende che hanno presentato domanda ve ne sia
qualcuna che voglia subentrare nell'attività dell'azienda in modo
da anche assorbire i lavoratori della "Piemonte Costruzioni".
