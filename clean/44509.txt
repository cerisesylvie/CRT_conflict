Classificazione
ASSISTENZA SOCIALE
Politiche giovanili
ISTRUZIONE PUBBLICA



Oggetto del Consiglio n. 1493 del 11 maggio 2022 - Resoconto
OGGETTO N. 1493/XVI - Interpellanza: "Gratuità dell'utilizzo
di spazi della Cittadella dei Giovani per le attività delle
istituzioni scolastiche regionali".
Bertin (Presidente)
- Punto n. 27. Illustra
l'interpellanza il consigliere Manfrin.
Manfrin (LEGA VDA) -
Torniamo a un tema che, come
l'Assessore saprà, mi è particolarmente caro ma questa volta è un
tema che cerchiamo di porre al positivo.
Quest'interpellanza s'incentra appunto sulla fruibilità da parte
delle nostre istituzioni scolastiche delle strutture che sono nelle
disponibilità della Cittadella.
Credo che sia necessario fare due premesse per spiegare lo scopo
di quest'interpellanza. La prima premessa è che, come sappiamo, le
nostre strutture scolastiche spesso soffrono della carenza di spazi
ampi, come potrebbero essere quelli del teatro, che la Cittadella
ha fra le sue strutture in utilizzo, e che quindi siamo sempre
famelicamente alla ricerca di spazi di questo tipo per le attività
culturali, per le presentazioni, per le riunioni e per le varie
attività che si presentano e che vengono predisposte durante l'anno
scolastico. La mancanza di queste strutture è evidente, non
soltanto nella cerchia di Aosta ma anche fuori: è chiaro che le
strutture scolastiche hanno assolutamente necessità di avere spazi
per le proprie attività.
Dall'altra parte, noi abbiamo una struttura che - come sappiamo,
come ho ribadito più volte, come ormai conosciamo a memoria, ma
repetita iuvant -
drena alle risorse, tra Comune, Regione e
CELVA, circa mezzo milione, 550 mila euro l'anno, e quindi vive
sostanzialmente grazie a questo tipo di risorse.
A fronte di questo, guardando il regolamento e ascoltando alcune
segnalazioni che sono giunte, prendo il regolamento che è presente
sul sito e viene detto: "L'utilizzo gratuito degli spazi da parte
delle istituzioni pubbliche finanziatrici, con l'applicazione dei
soli costi collegati all'utilizzo di attrezzature e servizi di
assistenza tecnica è così definito: Comune di Aosta massimo dieci
eventi all'anno, Assessorato regionale istruzione, Università,
politiche giovanili, affari europei e partecipate massimo sette
eventi, Assessorato regionale beni culturali, turismo, sport e
commercio massimo sei eventi e per il tramite del Celva massimo un
evento. Ogni evento ha la durata massima di quattro ore".
Quindi ci troviamo ad avere un tetto di eventi che è sicuramente
molto basso se cumuliamo le strutture presenti sul territorio
regionale e quelli presenti sul Comune di Aosta, considerando anche
la durata massima.
La stessa previsione, lo stesso regolamento, prevede nelle sue
tabelle che il costo per utilizzare il teatro per esempio sia di 60
euro l'ora, 150 euro per quattro ore e 300 ore per otto ore e
oltre.
La cosa importante da ricordare è che per quanto riguarda
l'utilizzo del teatro, viene scritto 156 posti, utilizzabili solo
in presenza del tecnico, per il tecnico c'è un posto a parte, e c'è
nella tabella servizi "Servizi assistenza tecnica 20 euro l'ora, 80
euro quattro ore, 200 euro otto ore e oltre".
Ora comprenderà che questo costo non è un costo da poco, quindi
chi vuole utilizzare questo tipo di strutture deve sicuramente far
ricorso a ingenti risorse economiche, e, come altrettanto Assessore
lei saprà, le nostre strutture scolastiche purtroppo non godono
sicuramente di una florida situazione economica tale per cui
possano permettersi l'affitto di numerose ore di spazi e
quant'altro.
Da qui sovviene l'interpellanza e cerco di prevenire una sorta
di risposta che io preconizzandola provo ad abbozzare che è quella
del "Con il nuovo incasellamento delle Istituzioni scolastiche,
potrebbero rientrare nella tabella delle gratuità", perché il
regolamento prevede tutta una serie di soggetti che possano
usufruire delle gratuità nei quali però non sono ricomprese le
istituzioni scolastiche, perché qui nei vari soggetti ci sono delle
scontistiche del 20% quando sono molte, facendo una tessera di un
certo tipo, però non sono ricomprese - come dicevo prima - le
scuole.
Mi auguro che sia così, Assessore, e mi auguro che, come sempre,
lei possa circostanziare nella sua risposta anche la possibilità da
parte delle scuole di chiedere gratuitamente questo tipo di spazi
alla Cittadella dei Giovani, ma le segnalo in prima persona che
fino a questo momento le scuole hanno dovuto richiedere a pagamento
gli spazi e ritengo che chiedere a pagamento gli spazi quando sono
già essi generosamente e profumatamente pagati dalla pubblica
amministrazione, sia un controsenso.
È giusto che queste strutture vengano gestite, è giusto che vi
siano gli spazi per tutti, è giusto altrettanto che le strutture
che fanno capo al nostro sistema d'istruzione, possano usufruirne e
disporne, ovviamente compatibilmente con le tempistiche e con gli
spazi che sono propri della Cittadella.
Presidente -
Per la risposta, l'assessore Caveri.
Caveri (AV-VdA Unie) -
Le premetto che l'istanza, così
come è presentata, mi pare ragionevole, vorrei però ricostruire
brevemente la situazione attuale per vedere poi che cosa si possa
fare.
Oggi esiste un regolamento che ha avuto il proprio parere
favorevole nel dicembre del 2020 e che riguarda l'intesa fra il
gestore della Cittadella e gli altri soggetti, quindi Regione e
Comune di Aosta.
Questo documento è, in realtà, un documento che non viene
approvato dalla Regione, esprime solo un proprio parere, ma avviene
con deliberazione della Giunta comunale di Aosta che ha approvato
questo regolamento alla fine del dicembre del 2020.
In questo regolamento l'articolo 2, laddove si legge
"Destinatari e modalità di accesso al servizio" è specificato che
per l'accesso ai servizi è necessario avere una tessera nominativa
che dà diritto a particolari agevolazioni e che può essere
rilasciata a varie categorie di destinatari: gruppi, associazioni e
simili.
Nel frattempo, cioè prima di risolvere definitivamente la
questione, in base al Decreto Bersani del 2007, le istituzioni
scolastiche sono state equiparate alle Onlus e alle organizzazioni
senza scopo di lucro e quindi possono acquistare la tessera
nominativa annuale per un importo di 60 euro, e questo dà diritto
intanto a uno sconto del 20% rispetto all'importo previsto per
l'utilizzo del teatro e degli altri spazi comuni all'interno della
Cittadella.
Ad oggi, in base a quanto è stato verificato dai miei uffici,
non sono pervenute richieste di informazioni da parte di
istituzioni scolastiche in merito all'utilizzazione degli spazi
come sedi di propri eventi o di proprie iniziative, e questo
naturalmente può essere proprio perché si tratta di una scelta
onerosa.
Inoltre, sempre i miei uffici, hanno sentito il gestore della
Cittadella che ha sottolineato come prima delle restrizioni dovute
alla pandemia alcune istituzioni scolastiche, soprattutto quelle di
primo grado, avevano comunque realizzato delle attività e degli
spettacoli sostenendo per intero il prezzo dovuto al
tariffario.
D'altra parte, come detto, si può ottenere questo sconto del
20%, ma mi sembra che non sia, rispetto anche alla domanda posta,
risolutivo. Sicuramente all'interno del gruppo interistituzionale
si può discutere di quest'argomento, tenuto conto che - come dicevo
- il regolamento è stato approvato da tale organo, quindi dovremmo
verificare con il Comune di Aosta se e come proporre maggiori
agevolazioni a favore delle istituzioni scolastiche, e questo
potrebbe essere adottato - naturalmente d'intesa con il gestore che
comunque ha vinto un appalto che aveva delle proprie
caratteristiche - e toccherebbe poi al Comune di Aosta di prenderne
atto con propria deliberazione.
In occasione della prossima riunione del gruppo
interistituzionale farò presente questa situazione.
Devo dire che esiste un'altra possibile strada che mi è stata
indicata, ma ovviamente si tratta di una situazione che va invece
risolta nel solco di quello che lei ha proposto. Nell'articolo 8
del protocollo d'intesa c'è un articolo, un dettato, che dice:
"Eventuali ulteriori e diverse necessità potranno essere veicolate
direttamente dai singoli enti cofinanziatori e gestori che sulla
base della programmazione delle attività potranno valutare di
accogliere la richiesta di utilizzo gratuito. Conseguentemente si
valuterà se in applicazione in questo articolo sarà possibile fare
utilizzare gratuitamente alle istituzioni scolastiche in alcuni
casi gli spazi di Cittadella".
Si tratta naturalmente di cercare di raccogliere le esigenze,
purtroppo come lei ha detto non tutte le strutture scolastiche
hanno auditorium o piccoli teatri, ma credo che effettivamente la
soluzione debba essere risolta immaginando anche che il tasso di
occupazione delle sale in orario scolastico non sia straordinario,
perché la maggior parte delle manifestazioni "Grand Public" si
svolgono al pomeriggio e alla sera e quindi immagino che le
istituzioni scolastiche fruirebbero principalmente di queste
strutture in orario scolastico.
L'impegno è di porre questa questione nel prossimo gruppo
interistituzionale.
Presidente -
Per la replica, il consigliere Manfrin.
Manfrin (LEGA VDA) -
Grazie, Assessore, per la comunità
d'intenti che lei ha inteso esprimere, effettivamente come io avevo
promesso è chiaro che la possibilità di avere una scontistica non
risolve il problema, e l'ha riconosciuto anche lei stesso, ed è
altrettanto vero - e la ringrazio per aver fornito questo dato -
che poi nemmeno le istituzioni scolastiche ne sono a conoscenza o
sono a conoscenza del fatto che si possano avere eventualmente,
anche su richiesta, degli eventi con gratuità e quindi non ne
facciano richiesta e magari vadano a pagarli direttamente.
La ringrazio particolarmente per aver citato il protocollo
d'intesa e il relativo articolo 8, che era esattamente il punto su
cui volevo chiaramente incentrare il discorso, perché
effettivamente quell'articolo una possibilità la fornisce, quindi
la possibilità di manovrare in favore delle istituzioni scolastiche
quell'articolo evidentemente lo prevede.
Il punto è questo: da una parte lei ha perfettamente ragione
quando dice che probabilmente l'utilizzo che può essere fatto di
quella struttura sicuramente s'incentra nell'orario scolastico,
quindi delle ore scolastiche tout court, ma c'è anche da dire oltre
a questo che ci sono anche tutta una serie di eventi, per esempio
la scuola organizza dei saggi piuttosto che degli eventi di fine
anno piuttosto che delle assemblee, che possono svolgersi invece in
orario magari se si vogliono far partecipare i genitori diciamo non
d'ufficio, chiamiamolo così, che però obiettivamente io mi sentirei
di riconoscere, perché se abbiamo una struttura pubblica,
finanziata con soldi pubblici che deve dare un servizio
primariamente ai giovani, è chiaro che questa rappresenta
sicuramente una priorità, essere al servizio delle istituzioni
scolastiche, è sicuramente essere al servizio dei giovani.
Io mi auguro davvero, Assessore, che sulla base di quanto
abbiamo discusso, oltre alle varie tematiche che abbiamo accumulato
in quest'aula sull'utilizzo della Cittadella, questo possa essere
davvero uno dei punti che vengono messi sul tavolo del Comitato
interistituzionale e che trovi anche l'accoglimento da parte del
Comune di Aosta che comunque mette una parte inferiore - va giusto
ricordato - rispetto alla Regione, rispetto al finanziamento annuo,
quindi credo che sia assolutamente importante arrivare a un
risultato che possa garantire a tutte le istituzioni di avere una
sede stabile per le riunioni, per degli incontri che vedono una
grande partecipazione e che quindi possano effettivamente sollevare
quasi il terrore di trovare un luogo che possa confarsi a questo
tipo di riunioni per tutti i dirigenti e per tutti quei professori
che a volte davvero si organizzano in maniera rocambolesca, sia per
trovare i soldi, sia invece per trovare degli spazi che il più
delle volte risultano non idonei.
