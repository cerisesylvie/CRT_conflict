Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2485 del 22 novembre 2016 - Resoconto
OGGETTO N. 2485/XIV - Disegno di legge: "Disposizioni in
merito alla proroga dell'efficacia di graduatorie di procedure
selettive pubbliche".
Rosset (Presidente) -
Punto n. 21 dell'ordine del giorno.
Ha chiesto la parola il Vicepresidente Farcoz; ne ha facoltà.
Farcoz (UV) -
Il presente disegno di legge dispone la
proroga fino al 31 dicembre 2017 dell'efficacia e della validità
delle graduatorie di procedure selettive pubbliche bandite dagli
enti di cui all'articolo 1, comma 1, della legge regionale n.
22/2010, in corso di validità alla data di entrata in vigore del
presente disegno di legge, cui attingere sia per le assunzioni a
tempo determinato che per quelle a tempo indeterminato, al fine di
contribuire al contenimento della spesa pubblica. La possibilità di
attingere dalle graduatorie in vigore per la stipulazione di
contratti a tempo determinato è soggetta al rispetto del limite
massimo dei trentasei mesi di durata massima complessiva dei
medesimi contratti. Infatti, in base all'articolo 19 del decreto
legislativo del 15 giugno 2015, n. 81 (Disciplina organica dei
contratti di lavoro e revisione della normativa in tema di
mansioni), applicabile anche alla pubblica amministrazione, la
stipulazione di un contratto a termine per lo svolgimento di
mansioni di pari livello e categoria tra datore di lavoro e
lavoratore è consentito per un periodo non superiore ai trentasei
mesi. A tal proposito, il Dipartimento della funzione pubblica
della Presidenza del Consiglio dei Ministri ha chiarito che
solamente il superamento di un nuovo concorso pubblico a tempo
determinato da parte del soggetto già titolare di un rapporto di
lavoro a termine consente di azzerare la durata del contratto
precedente ai fini del computo del limite massimo dei trentasei
mesi.
L'esplicitazione del divieto di stipulazione di nuovi contratti
in caso di raggiungimento del limite dei trentasei mesi si rende
anche necessaria in relazione all'evoluzione giurisprudenziale in
materia di conseguenze risarcitorie in caso di violazione di
disposizioni imperative riguardanti l'assunzione di lavoratori a
tempo determinato. In particolare, la giurisprudenza, di recente,
ha ritenuto che, in caso di abuso del ricorso al contratto di
lavoro a tempo determinato da parte di una pubblica
amministrazione, il dipendente ha diritto, fermo restando il
divieto di trasformazione del contratto da tempo determinato a
tempo indeterminato posto dall'articolo 36, comma 5, del decreto
legislativo n. 165/2001 (Norme generali sull'ordinamento del lavoro
alle dipendenze delle pubbliche amministrazioni), al risarcimento
del danno previsto dalla medesima disposizione, con esonero
dall'onere di provare in concreto il danno subito. L'esplicita
previsione dei casi in cui si è fatto divieto di attingere dalle
graduatorie in caso di pregressi rapporti di lavoro a termine è
volta quindi ad evitare situazioni che possono creare contenziosi
pregiudizievoli per le Amministrazioni interessate.
Il presente disegno di legge si compone di due articoli.
L'articolo 1 è suddiviso in quattro commi: il comma 1 prevede che
l'efficacia delle graduatorie di procedure selettive pubbliche
bandite dagli enti di cui all'articolo 1, comma 1, della legge
regionale n. 22/2010, in corso di validità alla data di entrata in
vigore del presente disegno di legge, è prorogata sino al 31
dicembre 2017; il comma 2 stabilisce che le graduatorie la cui
efficacia sia prorogata ai sensi del comma 1, non possono essere
utilizzate per nuove assunzioni a tempo determinato di chi, pur
utilmente collocato nella medesima graduatoria, abbia
precedentemente stipulato con lo stesso ente contratti di lavoro a
tempo determinato mediante utilizzo della medesima graduatoria per
la stessa categoria e/o posizione per una durata complessiva, anche
non continuativa, pari o superiore ai trentasei mesi. Inoltre, le
predette graduatorie non possono essere utilizzate per le
assunzioni a tempo determinato di chi, pur utilmente collocato
nella medesima graduatoria, abbia precedentemente stipulato con lo
stesso ente contratti di lavoro a tempo determinato mediante
utilizzo della medesima graduatoria per la stessa categoria e/o
posizione per una durata complessiva, anche non continuativa, tale
da determinare, per effetto della nuova assunzione, il superamento
del periodo di trentasei mesi, anche non continuativi. Il comma 3
prevede che i contratti di lavoro a tempo determinato in essere
alla data di entrata in vigore del presente disegno di legge
stipulati per effetto dell'utile collocazione nelle graduatorie di
procedure selettive pubbliche bandite dagli enti di cui
all'articolo 1, comma 1, della legge regionale n. 22/2010 con
soggetti che, alla data dell'entrata in vigore del medesimo,
abbiano operato alle dipendenze dello stesso ente per un periodo
pari o superiore a trentasei mesi, anche non continuativi, sulla
base di contratti di lavoro a tempo determinato stipulati mediante
utilizzo della medesima graduatoria per la stessa categoria e/o
posizione, non possono essere in ogni caso ulteriormente prorogati
per effetto della proroga dell'efficacia delle graduatorie, ai
sensi del comma 1, e cessano improrogabilmente al 31 dicembre 2016.
Il comma 4, infine, stabilisce che i contratti di lavoro a tempo
determinato in essere con soggetti che, alla data dell'entrata in
vigore del presente disegno di legge, abbiano operato presso lo
stesso ente per la stessa categoria e/o posizione nella medesima
graduatoria per un periodo inferiore ai trentasei mesi, anche non
continuativi, possono essere prorogati per il solo periodo tale da
determinare il raggiungimento dei trentasei mesi complessivi.
L'articolo 2 reca infine la dichiarazione d'urgenza.
Presidente -
Ha chiesto la parola il Consigliere
Chatrian; ne ha facoltà.
Chatrian (ALPE) -
Per annunciare il voto positivo del
nostro gruppo su questo disegno di legge, in quanto va a prorogare
l'efficacia delle graduatorie di procedure selettive pubbliche.
Pensiamo sia utile in questo momento allargare il fronte, di
conseguenza noi voteremo il disegno di legge n. 95.
Presidente -
Ha chiesto la parola il Consigliere
Cognetta; ne ha facoltà.
Cognetta (M5S) -
Per annunciare, per quanto mi riguarda,
un voto di astensione su questo provvedimento. La motivazione è
molto semplice: io avrei preferito - se così si può dire - che non
si ponesse un limite ai trentasei mesi, in quanto ci sono molte
persone che, ahimè, lavorano già da anni e quindi a questo punto
saranno sicuramente fuori dagli uffici. Questa proroga si poteva
prendere in considerazione, l'ho visto anche con gli uffici, magari
era una scelta più difficile, però si è preferito andare in questa
direzione. Ritengo che questo da un lato metterà qualcuno nella
possibilità di entrare al lavoro, ma dall'altro qualcuno ne resterà
fuori, quindi non me la sento di votare a favore e preferisco un
voto di astensione.
Presidente -
Ha chiesto la parola il Presidente della
Regione; ne ha facoltà.
Rollandin (UV) -
Je remercie le rapporteur et la
II
e
Commission pour le travail fait sur ce projet de
loi, que nous estimons important pour la double raison que les
collègues, et surtout le collègue Chatrian, ont déjà
explicitée.
Mi dispiace che il collega Cognetta venga a dire cose che
assolutamente non corrispondono alla normativa già esplicitata con
la relazione, ossia che si possa andare oltre i trentasei mesi,
perché è esattamente l'opposto della normativa vigente. Anzi, è
stato spiegato che chi fa questa operazione è responsabile e deve
pagare a questi soggetti i mesi che hanno lavorato in più. Questo è
scritto in una norma specifica, chiara, non l'abbiamo fatto per far
entrare qualcun altro, l'abbiamo fatto per evitare i casi di
condanna come quelli che ci sono stati in questi mesi: chi ha
superato i trentasei mesi è condannato a pagarli con tutte le
conseguenze del caso; è scritto, non è un'opzione. Le chiederei di
rettificare questo, perché non è così.
L'altra questione non credo abbia bisogno di spiegazioni:
abbiamo prorogato di un anno, e credo che su questo ci fosse
l'unanimità, perché obiettivamente andava nella logica di evitare
di bandire un altro concorso, dato che c'era ancora una graduatoria
aperta. Mi sembrava un'economia importante, tanto più che c'è
l'accordo generale. Non ci sono possibilità di equivoco, perché la
norma è chiarissima su questo punto. Purtroppo i casi di condanna
dei tribunali, nel momento in cui le persone interessate fanno
ricorso, sono multipli; questo lascia abbastanza perplesse le
amministrazioni interessate e le mette in difficoltà.
Presidente -
Ha chiesto la parola il Consigliere
Cognetta; ne ha facoltà.
Cognetta (M5S) -
Non mi sembra di aver detto che in
questo modo l'Amministrazione favorisce qualcuno a scapito di
qualcun altro, ho semplicemente detto che in questo modo entrerà
chi fino ad oggi magari era in graduatoria, ma non riusciva ad
entrare perché c'era un certo numero di posti ed erano già occupati
da certe persone; queste persone che hanno fatto trentasei mesi o
anche più usciranno dall'Amministrazione ed entreranno nelle
successive. Punto numero uno.
Punto numero due. La norma può dire ciò che preferisce, e
probabilmente è anche ciò che dice lei, ma io non me la sento di
votarla, non la ritengo corretta. Potrebbe anche essere la norma
migliore del mondo, ma se sono qui per esprimere un voto, su questa
norma che dopo trentasei mesi obbliga le persone ad uscire, io dico
che non mi va bene. Avrei preferito di gran lunga che ci fossero
dei percorsi di stabilizzazione, però sappiamo che c'è un limite
nelle assunzioni; avrei preferito che tutte queste cose non fossero
state fatte, che una persona che ha fatto un concorso sapesse che
fine fa. Purtroppo non è così e allora ho deciso di astenermi.
Giusta o sbagliata che sia la mia posizione, Presidente, giuste o
sbagliate che siano le leggi, io ho il diritto, fino a prova
contraria, di esprimere le mie opinioni e di votare di conseguenza.
Io non mi sento di votare a favore, quindi preferisco astenermi. Se
fossi completamente contrario non mi preoccuperei, ho votato tante
volte da solo in modo contrario. Ripeto: ci sono cose che mi vanno
bene e altre che non mi vanno bene, ma credo che passerà lo
stesso.
Presidente -
Ha chiesto la parola il Consigliere
Gerandin; ne ha facoltà.
Gerandin (GM) -
Per annunciare il mio voto favorevole,
anche perché lo ritengo un atto quanto mai opportuno e necessario.
Considerato che attualmente abbiamo ancora tanti idonei non
vincitori di concorso, il mio non può che essere un voto
favorevole, pur essendo dispiaciuto per il discorso dei trentasei
mesi, ma quello purtroppo non dipende assolutamente
dall'interpretazione della volontà politica. Dispiace sicuramente
per questo e mi unisco a quello che diceva prima. Sono però
convinto che non ci fosse altra strada, anche perché non possiamo
andare di fronte a contenziosi che già adesso obbligano le
amministrazioni a pagare costi perfino salati. Il mio voto è
pertanto favorevole, perché lo ritengo un atto quanto mai opportuno
e necessario.
Presidente -
Ha chiesto la parola il Consigliere Fabbri;
ne ha facoltà.
Fabbri (UVP) -
Per annunciare, come gruppo dell'Union
Valdôtaine Progressiste, il nostro voto favorevole ad un
provvedimento che è assolutamente di buonsenso. Non voglio ripetere
quanto già detto dai miei colleghi, ma il risparmio per
l'amministrazione pubblica nell'indire un nuovo concorso, la
possibilità di rimanere in graduatoria fino ai trentasei mesi per
chi ne ha diritto, l'evitare contenziosi con le Amministrazioni ci
sembra che non possa essere che un provvedimento di assoluto
buonsenso e che quindi possa essere votato favorevolmente.
Presidente -
Se non ci sono altre richieste di
intervento, possiamo mettere in votazione l'articolo 1. Dichiaro
aperta la votazione. La votazione è chiusa.
Presenti: 31
Votanti           
: 30
Favorevoli: 30
Astenuti: 1 (Cognetta)
Il Consiglio approva.
Articolo 2: stesso risultato.
Mettiamo in votazione il disegno di legge nel suo complesso.
Dichiaro aperta la votazione. La votazione è chiusa.
Presenti: 32
Votanti           
: 31
Favorevoli: 31
Astenuti: 1 (Cognetta)
Il Consiglio approva.
