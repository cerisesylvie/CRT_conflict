Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2158 del 9 luglio 1986 - Resoconto
OGGETTO N. 2158/VIII - INIZIATIVE PER L'INSTALLAZIONE DI
NUOVE PISTE DI SCI E RELATIVI IMPIANTI. (Interpellanza).
PRESIDENTE
: Do lettura dell'interpellanza in oggetto
presentata dal Consigliere Viberti:
INTERPELLANZA
APPRESO
che il Comune di Charvensod avrebbe allo
studio la possibilità di realizzare un impianto di innevamento
artificiale per una pista di fondo al Pont-Suaz;
CONSIDERATO
che è all'esame del Consiglio regionale un
disegno di legge relativo agli impianti di innevamento artificiale,
si
INTERPELLA
la Giunta regionale per conoscere quali siano i suoi
intendimenti in merito al
coordinamento di iniziative nel
campo della installazione di nuove piste di sci e relativi impianti
non solo in relazione al Comune di Charvensod che parrebbe tra
l'altro intenzionato a crearsi anche un "domaine skiable" per lo
sci di discesa.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
L'interpellanza è stata determinata dalla
partecipazione di un mio conoscente ad una festa organizzata
dall'Assessore Borbey, con "mangiamento" di porchetta e di
altre...
(Voce fuori microfono): "Amenità".
VIBERTI
: No, non amenità, perché pare che non si sia
divertito molto; però, in compenso, sembra che abbia mangiato
bene.
In quell'occasione, parlando con alcune persone, è venuto a
conoscenza del fatto che il Comune di Charvensod avrebbe già
realizzato o avrebbe l'intenzione di realizzare lo studio di un
impianto di innevamento artificiale di una pista di fondo al Pont
Suaz e lo studio di un comprensorio sciistico in alternativa al
comprensorio di Pila.
Poiché l'Assessore, per oggi, è già stato sufficientemente
strapazzato da altri Colleghi e poiché è giusto, cristianamente,
saper lasciare o "mollare l'osso" quando è il momento, e non avendo
io notizie più precise, mi limito semplicemente a ripetere quanto è
venuto a mia conoscenza in modo amichevole ed informale.
Si prevederebbe una serie di impianti di risalita e, quindi
delle piste di discesa, da utilizzare nelle ore notturne.
Assessore, accetti con le dovute cautele quello che dico, perché
questo ho sentito e questo ripeto. In alternativa alle piste che
chiudono ad una certa ora il Comune di Charvensod penserebbe di
poter drenare sciatori, addirittura, illuminando le piste.
In questo mondo si può fare di tutto, però, mi auguro che
l'Assessore, che è stato a suo tempo amministratore di Charvensod
ed è ancora residente, sia in grado di intervenire affinché cose di
questo genere, se mai sono state pensate, non vedano mai la luce.
Pare evidente a me, ma credo anche a qualsiasi persona dotata di
buon senso, che organizzare un comprensorio sciistico di discesa,
in alternativa a Pila, nel Comune di Charvensod sia una cosa del
tutto originale dal punto di vista del coordinamento degli impianti
e dell'utilizzo della realtà territoriale della nostra Regione.
Forse un'iniziativa del genere potrebbe anche avere un senso
altrove.
Mi lascia, inoltre, perplesso l'idea di poter innevare
artificialmente una pista al Pont Suaz. Sappiamo che a ben altre
quote ci sono grossi problemi per far funzionare i cannoni da neve,
figuriamoci al Pont Suaz che, praticamente, si trova alla stessa
quota della città di Aosta.
Non sono certo di queste cose e, prima di tutto, vorrei dei
chiarimenti dall'Assessore che è più competente e poi,
eventualmente, in fase di replica, trarrei delle considerazioni
conclusive rispetto a quanto dirà l'Assessore che, senz'altro,
anche per il solo fatto di vivere nel Comune di Charvensod,
dovrebbe saperne qualcosa di più.
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
Quando noi eravamo ragazzi si sciava al
Pont Suaz e alla Punta Fontainebleau, ma allora c'era neve. Due
anni fa, per iniziativa di due giovani maestri di sci, uno di
Charvensod e l'altro di Pollein, sono state organizzate due o tre
gare di fondo, su neve naturale, nei prati della cascina di
proprietà dei Canonici di S. Orso che erano illuminati dal palo che
illumina tutto l'incrocio del Pont Suaz e quell'iniziativa ha avuto
un discreto successo.
Per rispondere alle domande del Consigliere Viberti, posso dire
che ci sono due lettere, una del Comune di Charvensod e l'altra del
Comune di Pollein, che chiedono all'Assessorato competente se non
ritenga che ci sia la possibilità di un aiuto finanziario della
Regione per innevare artificialmente una par te di territorio in
questione per consentire la pratica dello sci da fondo, sia sul
terreno di Pollein, sulla destra della strada che da Aosta va verso
Pollein dove c'è il campo dei giochi tradizionali ed il campo
sportivo, e sia sul terreno del Comune di Charvensod, sui terreni
della Cascina dei Canonici di S. Orso che si trova alla sinistra
dell'inizio della strada per Pila.
Noi abbiamo risposto dicendo che, tutta la problematica
dell'innevamento artificiale era ancora da approfondire e che nel
frattempo sarebbe stato utile, per i Comuni interessati,
intraprendere almeno una ricerca per conoscere le temperature della
zona durante la stagione invernale, al fine di rendere possibile
un'analisi delle condizioni obiettive per un eventuale futuro
impianto di innevamento artificiale.
Fino ad oggi abbiamo agli atti una richiesta da parte dei due
Comuni e una risposta da parte dell'Assessorato, inviata 4 o 5 mesi
fa, quando la Regione non aveva ancora assunto decisioni inerenti
l'innevamento artificiale, e che suggeriva ai Comuni, sempre che
avessero intenzione di approfondire questa problematica, di
rilevare le temperature almeno per due stagioni invernali.
Chi abita nella zona dell'envers, come il sottoscritto ed i
Consiglieri Martin e Millet, conosce bene le temperature che vi si
registrano e posso tranquillamente dire che a novembre nella zona
di Pont Suaz c'è una temperatura che è, mediamente, di 3 gradi
inferiore a quella del Capoluogo, forse per la presenza della Dora
Baltea nelle vicinanze.
Per quanto, invece, concerne i "domaines skiables" del Comune di
Charvensod, posso dire che c'è uno studio di massima sulla
possibilità di sviluppo del "domaine skiable" di Charvensod,
predisposto dall'ing. Canestrini e dal dott. Boyard, e
commissionato dalla Giunta regionale 5 o 6 anni fa, quando c'era il
Presidente Andrione, su richiesta della Cooperativa di
Développement touristique di Charvensod.
Il sottoscritto si era incontrato due o tre volte con i
rappresentanti della Cooperativa citata e, circa 7 mesi fa, anche
l'intera Giunta regionale ha avuto un incontro con la stessa
Cooperativa alla quale abbiamo detto che tutta la problematica dei
"domaines skiables" rientrava nel discorso più generale dello
studio affidato a Ceccarelli, Sechi e Barre. La Giunta ha
manifestato inoltre delle grosse perplessità per la natura stessa
del territorio del Comune di Charvensod che avrebbe comportato la
creazione di comprensori sciistici slegati dal centro di Pila e ciò
sarebbe stato piuttosto problematico. C'è da aggiungere poi che dai
1400 metri di Peroulaz sino all'alpeggio di Chamolé di sono
moltissimi boschi il cui abbattimento potrebbe creare problemi
molto seri all'ambiente naturale.
PRESIDENTE
: Ha chiesto la parola il Consigliere Viberti;
ne ha facoltà.
VIBERTI (N.S.):
Ringrazio l'Assessore che mi ha informato
dell'esistenza di uno studio di massima e lo pregherei di farmelo
avere per essere più documentato sulla proposta che era stata
fatta.
Mi fa piacere che anche in questo caso la sensibilità della
Giunta nella tutela del territorio è stata notevole, specie se
consideriamo che l'Assessore Borbey abita a Charvensod.
Probabilmente egli ha preferito che i boschi vicini alla sua casa
vengano preservati dal la distruzione. Se si comportasse così anche
per i boschi presenti di altre zone, sarebbe ringraziato allo
stesso modo da chi si trova all'opposizione. Purtroppo sappiamo che
altrove l'intervento dell'Assessore Borbey va in tutt'altra
direzione.
A parte la battuta, sarei, comunque, interessato a conoscere
questo studio che mi pare non abbia nulla a che vedere con la pista
di fondo. Mi è sembrato di capire, infatti, che la pista di fondo
sia un'iniziativa di tutt'altro genere.
Credo di potermi dichiarare soddisfatto della risposta ricevuta
perché mi sono stati dati tutti i chiarimenti richiesti. Mi riservo
di rivolgere, eventualmente, in una prossima seduta delle domande
più specifiche quando avrò letto lo studio predisposto dall'ing.
Canestrini e dal dott. Bavard.
PRESIDENTE
: I punti 28/3 e 28/4 sono rinviati alla
discussione del Consiglio di settembre.
