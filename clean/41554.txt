Classificazione
AMMINISTRAZIONE REGIONALE
Amministrazione della giustizia



Oggetto del Consiglio n. 657 del 22 maggio 2019 - Resoconto
OGGETTO N. 657/XV - Approvazione di mozione: "Conferimento di
incarico alla Struttura regionale di Audit interno per verificare
se sia stato leso il principio di leale collaborazione nei
confronti delle Autorità giudiziarie".
Farcoz (Président)
- Point 8 à l'ordre du jour, pour
l'illustration, la parole au collègue Aggravi.
Aggravi (LEGA VDA)
- Io penso che non riuscirò a portare
l'entusiasmo che chiede la collega Pulz, ma vorrei sottolineare con
attenzione la tematica che riguarda questa mozione. Questa mozione
scaturiva dagli eventi avvenuti il 15 marzo scorso in relazione a
quelle che all'epoca appunto vengono descritte come nuove indagini
relative alla crisi della Casino de la Vallée; in particolare cito
le questioni legate alle cosiddette "lettere di patronage" e in
particolare notizie di stampa che ponevano l'attenzione
sull'operato di alcuni organi. Soprattutto in alcuni ambiti
dell'Amministrazione regionale, sembrava - da queste notizie di
stampa - che l'interlocuzione con l'Autorità giudiziaria si fosse
svolta non secondo i principi di leale collaborazione nei confronti
di quest'ultima.
L'obiettivo della mozione era appunto, come se fosse un
meccanismo di autotutela o comunque di reazione interna, di dare
mandato all'Amministrazione regionale di verificare tramite le
proprie strutture se i processi relativi a questi fatti si fossero
svolti in maniera ottimale o comunque di verificare che questa
problematica, o meglio, questa paventata preoccupazione sulla
mancanza di leale collaborazione in realtà non ci fosse e tutto si
fosse svolto in maniera corretta.
In alcune risposte il Presidente aveva confermato che c'era, in
particolare da parte dell'Avvocatura regionale, un lavoro in
itinere.
All'interno della mozione andavamo, noi firmatari, a citare in
particolare un'altra struttura, l'Audit interno. Ricordo che
l'Audit interno è una struttura che tra le sue competenze ha
quella, appunto, di verifica indipendente, esame e valutazione dei
processi dell'Amministrazione regionale e, in particolare,
l'analisi dei processi e dei relativi rischi, nonché dei controlli
ed eventualmente identificare e valutare quelle aree che, a seguito
dei controlli condotti, siano eventualmente a maggiore rischio e
quindi fornire delle implementazioni per risolvere o comunque per
mitigare questi rischi.
È ovvio che nell' impegnativa all'epoca ci si era concentrati
sul dare mandato alla struttura di Audit interno - in
collaborazione con l'Avvocatura che giustamente già stava operando
- al fine di procedere con delle verifiche interne per appurare se
tutti i processi si fossero svolti in maniera corretta - e quindi
ci fosse la leale collaborazione - e per fugare ogni dubbio e ogni
elemento che, soprattutto da notizie di stampa, era emerso.
Giustamente da un'interlocuzione che porto a conoscenza del
Consiglio che c'è stata proprio con la Presidenza - penso che il
Presidente potrà confermarla - anche in aggiornamento a quanto
fatto nel frattempo, in particolare dall'Avvocatura regionale, si è
lavorato di comune accordo a una nuova impegnativa più concentrata
sulla tipologia di attività svolta e soprattutto sui flussi
informativi verso l'autorità di vigilanza.
Io ne approfitto, poi sicuramente il Presidente potrà
confermarlo, e illustro la proposta di emendamento del primo punto
dell'impegnativa: "Impegna il Governo regionale a dare mandato alla
struttura di Audit" - ovviamente in collaborazione con l'Avvocatura
regionale che già ha operato per suo conto e per le sue funzioni
perché, ripeto, l'obiettivo dell'Audit è un obiettivo interno e
quindi di valutazione dei processi interni non d'interlocuzione con
l'Autorità di vigilanza, perché questo è ovviamente un onere
dell'Avvocatura - "di procedere con gli opportuni accertamenti con
riferimento alle richieste documentali rivolte dalla Procura della
Repubblica alla Regione con riguardo a procedimenti penali in
oggetto al fine di verificare se dette richieste siano state evase
in modo completo ed esaustivo" - per andare a fugare qualsiasi
dubbio ovviamente che citavo in precedenza e visto che comunque è
una prerogativa che riguarda processi interni - " e di darne
informazione alla Commissione consiliare a seguito delle
indagini".
Pongo quindi questa mozione, già integrata con questa modifica,
alla discussione e, soprattutto, alla valutazione del Governo.
Président
- Nous sommes en discussion générale. Chi
desidera intervenire anche a fronte dell'emendamento proposto? La
parola al presidente Fosson.
Fosson (GM)
- Solo per ribadire che l'esigenza del
Governo e di tutta la maggioranza è di fornire, di fronte a questi
episodi, la massima trasparenza amministrativa, e tutto quello che
può agire su questo è benvenuto.
Siamo stati anche noi stupiti da notizie di stampa, forse un po'
aumentate, riguardo all'ispezione del 15 di luglio, in cui si
citavano reiterate richieste nell'ambito di altri procedimenti,
anche perché quando l'autorità giudiziaria si è presentata quella
mattina, noi abbiamo messo a disposizione tutto, e questa è la
nostra posizione; è poi emerso che forse ci si riferiva non proprio
alle indagini degli ultimi mesi, ma a richieste non evase in modo
corretto, anche forse per difetti amministrativi, concernenti
precedenti punti.
Ringrazio il proponente perché ha voluto discutere, dialogare su
questo, in quest'ottica che ci accomuna, come abbiamo detto. La
nostra preoccupazione era semplice: non creare due strutture che
lavorassero in competizione o in alternativa, come succedeva
sempre; anche perché da una parte noi abbiamo apprezzato, e l'ho
già citata più volte, la lettera a firma del Presidente precedente
Spelgatti in data 5 dicembre: "È attribuita all'Avvocatura
regionale la competenza in ordine ai rapporti con l'Autorità
giudiziaria non collegati a procedimenti affidabili alle cure di un
difensore". Fu fatta chiarezza in modo significativo nel senso che
i rapporti con l'Autorità giudiziaria sono tenuti dall'Avvocatura
regionale. Anzi, la lettera era molto più precisa, a tutti i
coordinatori si diceva: "Per tutte queste cose fate riferimento
all'Avvocatura"; e l'Avvocatura, come ha citato lei, si è già
mossa, noi speriamo di arrivare a una relazione sull'attività che
l'Avvocatura ha fatto con la Procura. Altra cosa è l'Audit che -
lei ha espresso bene - ha un compito interno per verificare i
difetti amministrativi che si realizzano all'interno della
Amministrazione, quindi non con dei rapporti con la Procura.
Chiarito questo, l'Audit lei lo sa, è una struttura in cui noi
crediamo, che bisognerà forse anche utilizzare di più in tante
altre sezioni; noi l'abbiamo - mi permetta - potenziata, abbiamo
fatto un regolamento dell'Audit che non c'era prima, comunque in
quell'ottica, ad esempio, abbiamo già promosso delle indagini su
concorsi...
Propongo di accettare questa mozione. Quando si lavora insieme
per la trasparenza con gli ambiti ben precisi, io penso che si
ottengano dei risultati e questo dell'Audit per delle procedure
interne è sicuramente un servizio moderno, utile, e sul riferire in
Commissione dei risultati ottenuti non c'è alcun problema.
Rini (Presidente)
- Altri che chiedono la parola? La
parola al collega Bianchi.
Bianchi (UV)
- Sicuramente questa mozione evidenzia tutta
una serie di cose accadute ed è estremamente importante, come
avevamo già detto in passato, verificare se c'è stata inadempienza
all'interno dell'Amministrazione regionale, e, se c'è stata, da
parte di chi.
Volevo sottolineare anche un altro aspetto, sempre inerente alla
casa da gioco, che in ogni caso, a mio avviso, ritengo che abbia
estremamente bisogno di essere evidenziato: fare tutta una serie di
valutazioni all'interno dell'Amministrazione regionale per
verificare se ci siano state delle inadempienze; mi riferisco,
appunto, al mancato versamento da parte dell'AU Rolando di un
milione e 210.000 euro, relativo al mancato versamento delle tasse.
Invito la Giunta a fare degli approfondimenti per verificare se ci
siano state delle inadempienze anche da parte di dipendenti
regionali. Sarebbe estremamente importante che anche questo venisse
valutato e verificato.
Presidente
- La parola al collega Aggravi.
Aggravi (LEGA VDA)
- Volevo ringraziare il presidente
Fosson per aver specificato e soprattutto accettato questa modifica
che va a confermare giustamente quello che già avevo cercato di
sottolineare nell'impegnativa con gli altri firmatari, ovvero il
fatto che l'Audit interno si occupi giustamente dei processi
amministrativi interni e che i rapporti con l'autorità di vigilanza
invece siano giustamente onere dell'Avvocatura regionale, anche
perché dal punto di vista procedurale è bene che ci sia un unico
soggetto deputato e specialistico che si occupi dei rapporti con
l'autorità di vigilanza.
Però adesso mi si permetta di essere particolarmente stupito del
fatto che ci siano due posizioni un po' contrastanti in maggioranza
perché se da un lato il Presidente giustamente conferma che i
rapporti con l'autorità di vigilanza, con la Procura, con il
Tribunale, debbano essere gestiti dall'Avvocatura regionale e che
l'Audit interno si debba occupare invece di verificare che i
processi amministrativi siano corretti, dall'altra parte mi trovo
il collega Bianchi che parla di una questione che con l'Audit
interno non c'entra nulla, sicuramente io spero che anche le
autorità di vigilanza stiano verificando il mancato pagamento delle
imposte, non soltanto con riferimento all'attuale gestione e
all'attuale manager, ma anche alla gestione che ci ha lasciato in
eredità tutta una serie di pacchettini e pacchi che in qualche
maniera qualcuno un giorno aprirà e forse sta già aprendo.
Quindi ben venga che qualsiasi occasione sia utile, ma io la
ringrazio per quello che lei ha detto, in realtà il mio era proprio
un ringraziamento perché, spero - non è onere dell'Audit interno -
che poi l'Avvocatura faccia il suo; il dottor Rolando è stato
nominato, non ha vinto un concorso, quindi non parliamo di
dipendenti regionali; fino a prova contraria le ritenute le paga la
società, non le paga l'Amministrazione, a meno che nel frattempo io
non mi sia perso dei pezzi.
(Interruzione dall'aula)
Aggravi (LEGA VDA)
- Guardi, so già dove vuole arrivare,
nessuno ha dato indicazioni al dottore su cosa fare, forse in
passato c'era un controllo analogo sulle partecipate anche di
questo tipo, o un controllo meno analogo, ma di quello poi ne
parleremo anche in Seconda commissione mi sa, quindi ben venga.
Sicuramente, apprezzo lo spirito del presidente Fosson - perché
l'Amministrazione è neutra - quindi, al di là del colore politico,
sono contento che finalmente la struttura di Audit sia stata
rappresentata con la sua funzionalità vera e propria di verifica di
processi amministrativi e poi, con una piccola nota di
soddisfazione e di orgoglio, ricordo che la struttura di Audit
interno che qualcuno aveva un po' vituperato, comunque era stata
creata e costituita all'interno della macro e microstruttura
deliberata dalla Giunta Spelgatti.
Presidente
- Altri? Se non ci sono altre richieste,
possiamo procedere alla votazione del testo emendato. Apriamo la
votazione. Chiudiamo la votazione.
Presenti: 34
Votanti: 34
Favorevoli: 34
Il Consiglio approva all'unanimità.
