Classificazione
AMBIENTE
ENTI LOCALI
Comuni



Oggetto del Consiglio n. 1683 del 21 dicembre 2005 - Resoconto
OGGETTO N. 1683/XII - Disegno di legge: "Nuove disposizioni in
materia di servizi pubblici locali. Modificazioni alle leggi
regionali 7 dicembre 1998, n. 54 (Sistema delle autonomie in Valle
d'Aosta) e 8 settembre 1999, n. 27 (Disciplina dell'organizzazione
del servizio idrico integrato)".
Articolo 1
(Modificazioni all'articolo 21)
1. All'articolo 21 della legge regionale 7 dicembre 1998, n.
54 (Sistema delle autonomie locali in Valle d'Aosta), come
sostituito dall'articolo 10 della legge regionale 31 marzo 2003, n.
8, sono apportate le seguenti modificazioni:
a) alla lettera f) del comma 2, le parole: "e delle
istituzioni" sono soppresse;
b) dopo la lettera i) del comma 2, è inserita la
seguente:
"ibis) regolazione dei servizi pubblici locali di cui agli
articoli 113 e 113bis ed individuazione delle loro forme di
gestione;";
c) la lettera e) del comma 3 è abrogata.
Articolo 2
(Modificazioni all'articolo 81bis)
1. Al comma 3 dell'articolo 81bis della l.r. 54/1998, come
inserito dall'articolo 46 della l.r. 8/2003, sono apportate le
seguenti modificazioni:
a) alla lettera c), le parole: "e delle istituzioni" sono
soppresse;
b) la lettera i) è sostituita dalla seguente:
"i) regolazione dei servizi pubblici locali di cui agli
articoli 113 e 113bis ed individuazione delle loro forme di
gestione;".
Articolo 3
(Modificazioni all'articolo 95)
1. Al comma 2 dell'articolo 95 della l.r. 54/1998, come
sostituito dall'articolo 57 della l.r. 8/2003, sono apportate le
seguenti modificazioni:
a) la lettera d) è sostituita dalla seguente:
"d) regolazione dei servizi pubblici locali di cui agli
articoli 113 e 113bis ed individuazione delle loro forme di
gestione;";
b) alla lettera f), le parole: "e delle istituzioni" sono
soppresse.
Articolo 4
(Sostituzione dell'articolo 113)
1. L'articolo 113 della l.r. 54/1998, come sostituito
dall'articolo 60 della l.r. 8/2003, è sostituito dal
seguente:
"Articolo 113
(Servizi pubblici locali di rilevanza economica)
1. Per la promozione e lo sviluppo economico, civile e
sociale delle rispettive comunità, gli enti locali e le
Associazioni dei Comuni provvedono alla regolazione e alla gestione
dei servizi pubblici locali di rilevanza economica. Tali servizi
sono erogati in condizioni di continuità, solidarietà, sicurezza ed
eguaglianza, garantendo qualità, efficienza, efficacia ed
economicità, universalità delle prestazioni e accessibilità dei
prezzi. Restano esclusi dall'ambito di applicazione del presente
articolo i settori individuati dalla normativa statale vigente in
materia.
2. Le finalità di cui al comma 1 devono essere perseguite, in
particolare per quanto riguarda i servizi pubblici locali
obbligatori per legge, nel rispetto dei seguenti criteri:
a) copertura territoriale dei servizi che devono raggiungere
anche zone territorialmente svantaggiate;
b) garanzia di livelli di salute pubblica, di sicurezza
fisica dei servizi e della protezione dell'ambiente,
tendenzialmente più elevati rispetto agli standard previsti dalle
normative di settore, mediante definizione di obblighi di
prestazione del servizio;
c) definizione di forme di tutela a favore dei soggetti
socialmente, economicamente e territorialmente
svantaggiati;
d) garanzia della possibilità di accesso alle infrastrutture
da parte dei fornitori dei servizi a condizioni oggettive,
trasparenti, eque e proporzionali.
3. Per quanto non disciplinato dal presente articolo, trova
applicazione la normativa statale vigente in materia, con
particolare riferimento ai casi di separazione dell'attività di
gestione delle reti, degli impianti e delle altre dotazioni
patrimoniali dall'attività di erogazione del servizio, alla
proprietà delle reti, degli impianti e delle altre dotazioni
patrimoniali, nonché alle modalità di gestione degli
stessi.
4. Gli enti locali e le Associazioni dei Comuni affidano la
gestione delle reti, degli impianti e delle altre dotazioni
patrimoniali e l'erogazione del servizio:
a) direttamente alle società a capitale interamente pubblico
di cui all'articolo 113ter, comma 1;
b) direttamente alle società a capitale misto pubblico e
privato di cui all'articolo 113ter, comma 2;
c) ad imprese idonee, individuate attraverso l'espletamento
di gare con procedura di evidenza pubblica.
5. Qualora le normative, statali e regionali, di settore,
prevedano la costituzione di appositi ambiti territoriali ottimali,
all'affidamento del servizio provvedono i competenti organi
dell'ambito e il servizio è affidato ad un unico gestore
individuato per ambito.
6. Gli enti locali e le Associazioni dei Comuni possono
affidare ai soggetti di cui al comma 4, lettere a) e b), anche la
gestione dei servizi pubblici locali disciplinati dall'articolo
113bis.
7. Il rapporto tra gli enti locali, le Associazioni dei
Comuni e i soggetti gestori dei servizi è regolato dal contratto di
servizio, allegato al bando di gara nelle ipotesi di cui al comma
4, lettere b) e c), che, nel rispetto dei criteri di cui al comma
2, definisce, in particolare:
a) le attività oggetto dell'incarico e la durata del
rapporto;
b) le modalità e i parametri necessari a definire la
compensazione eventualmente dovuta dall'ente locale o
dall'Associazione dei Comuni, la quale non può eccedere quanto
necessario per coprire tutti o parte dei costi originati
dall'adempimento degli obblighi di servizio pubblico, tenendo conto
degli introiti relativi agli stessi, nonché di un margine di utile
ragionevole per l'adempimento di tali obblighi, e le modalità di
pagamento. Nei casi di cui al comma 4, lettera a), il livello della
compensazione deve essere determinato sulla base di un'analisi dei
costi che un'impresa media, gestita in modo efficiente e
adeguatamente dotata di mezzi al fine di poter soddisfare le
esigenze di servizio pubblico richieste, dovrebbe sostenere per
adempiere a tali obblighi, tenendo conto degli introiti relativi
agli stessi, nonché di un margine di utile ragionevole per
l'adempimento di tali obblighi;
c) gli obblighi di manutenzione delle reti, degli impianti e
delle altre dotazioni patrimoniali;
d) le modalità di vigilanza e di controllo sull'esecuzione
del contratto;
e) le conseguenze di inadempimenti e disfunzioni, ivi
compresa la risoluzione del contratto da parte dell'ente locale o
dell'Associazione dei Comuni;
f) il livello e la qualità delle prestazioni, nel rispetto
degli standard minimi stabiliti con deliberazione della Giunta
regionale, d'intesa con il Consiglio permanente degli enti locali,
e della pianificazione di settore;
g) la regolamentazione dell'erogazione del servizio, della
disponibilità delle reti e degli impianti funzionali all'erogazione
stessa;
h) le modalità di rilevazione del grado di soddisfazione
dell'utenza e i diritti degli utenti, ivi compresa la previsione
dei casi di rimborsi e di eventuale indennizzo dovuti agli
stessi;
i) gli obblighi specifici nei confronti dei soggetti e delle
fasce svantaggiate;
j) le clausole concernenti la tutela dei lavoratori
dipendenti;
k) le condizioni di adattabilità delle prestazioni fornite
dall'erogatore rispetto all'evoluzione dei bisogni collettivi e
alle mutate esigenze connesse con l'interesse generale e con la
necessità di perseguire la soddisfazione dell'utente;
l) le modalità di approvazione della carta dei servizi
attraverso la quale sono assicurate idonee garanzie di tutela dei
diritti dei consumatori, predisposta dal soggetto gestore secondo
gli schemi adottati dalla Giunta regionale, d'intesa con il
Consiglio permanente degli enti locali o, in mancanza, secondo gli
atti di indirizzo e coordinamento di cui all'articolo 11 del
decreto legislativo 30 luglio 1999, n. 286 (Riordino e
potenziamento dei meccanismi e strumenti di monitoraggio e
valutazione dei costi, dei rendimenti e dei risultati dell'attività
svolta dalle amministrazioni pubbliche, a norma dell'articolo 11
della legge 15 marzo 1997, n. 59).
8. I soggetti di cui al comma 4, lettere a), b) e c), hanno
l'obbligo di tenere una contabilità separata, qualora svolgano
attività diverse da quelle di cui al comma 7, lettera a).
9. Nei casi di cui al comma 5, nel contratto di servizio deve
essere assicurato il rispetto di adeguati ed omogenei standard
qualitativi di servizio, anche con riferimento agli enti locali di
minori dimensioni demografiche appartenenti all'ambito, e devono
essere inoltre definite le conseguenze per gli inadempimenti e le
disfunzioni eventualmente riscontrati.".
Articolo 5
(Inserimento dell'articolo 113bis)
1. Dopo l'articolo 113 della l.r. 54/1998, come sostituito
dall'articolo 4, è inserito il seguente:
"Articolo 113bis
(Servizi pubblici locali privi di rilevanza
economica)
1. Gli enti locali e le Associazioni dei Comuni provvedono
alla regolazione e alla gestione dei servizi pubblici locali privi
per loro natura di rilevanza economica, secondo i criteri di cui
all'articolo 113, comma 2, e con le seguenti modalità:
a) gestione diretta attraverso le proprie strutture
organizzative;
b) affidamento a terzi in base a procedure di evidenza
pubblica, quando sussistano ragioni tecniche e di utilità
sociale;
c) affidamento diretto alle aziende speciali di cui
all'articolo 114;
d) affidamento diretto alle istituzioni di cui all'articolo
115;
e) direttamente alle società a capitale interamente pubblico
di cui all'articolo 113ter, comma 1;
f) direttamente alle società a capitale misto pubblico e
privato di cui all'articolo 113ter, comma 2;
g) direttamente a fondazioni e associazioni, costituite o
partecipate dagli enti locali o da loro forme associative.
2. Oltre ai servizi di cui al comma 1, gli enti locali e le
Associazioni dei Comuni provvedono, con le modalità di cui al
medesimo comma, all'erogazione dei servizi pubblici locali privi di
rilevanza economica in quanto erogati in condizioni tali da non
incidere sugli scambi al di fuori del contesto locale.
3. Le condizioni di cui al comma 2 sono espressamente
indicate nelle deliberazioni di assunzione del servizio; esse
sussistono nel caso di servizi affidati da enti locali,
Associazioni dei Comuni, ambiti territoriali ottimali,
caratterizzati da rilevanti svantaggi territoriali in quanto
operanti in contesti montani, con popolazione complessiva inferiore
a 5.000 abitanti o con un indice di distribuzione territoriale
dell'utenza superiore alla soglia massima stabilita, per ogni
servizio o gruppo di servizi, con deliberazione della Giunta
regionale, d'intesa con il Consiglio permanente degli enti locali.
L'indice di distribuzione territoriale è calcolato, per i singoli
Comuni, tenendo conto del coefficiente di dispersione della
popolazione, del numero e dell'altitudine dei centri e dei nuclei
abitati; per le Comunità montane, per le Associazioni dei Comuni o
per gli ambiti territoriali ottimali, l'indice è calcolato tenendo
conto della dispersione della popolazione, del numero e
dell'altitudine media degli enti, nonché del numero dei centri e
dei nuclei abitati compresi nell'ambito territoriale di
riferimento.
4. Al fine di creare le condizioni per un sufficiente
sviluppo del mercato, la Giunta regionale, d'intesa con il
Consiglio permanente degli enti locali, incentiva la gestione in
forma associata dei servizi pubblici locali mediante azioni di
indirizzo e di sostegno.
5. I rapporti tra gli enti locali, le Associazioni dei Comuni
e i soggetti erogatori dei servizi di cui al presente articolo sono
disciplinati nell'atto di affidamento o nella convenzione, i quali
devono contenere, in quanto compatibili con la tipologia del
servizio erogato, gli elementi di cui all'articolo 113, comma
7.".
Articolo 6
(Inserimento dell'articolo 113ter)
1. Dopo l'articolo 113bis della l.r. 54/1998, come introdotto
dall'articolo 5, è inserito il seguente:
"Articolo 113ter
(Affidamenti dei servizi pubblici locali a società di
capitali)
1. Gli enti locali e le Associazioni dei Comuni possono
affidare la gestione dei servizi pubblici locali direttamente a
società a capitale interamente pubblico, a condizione che l'ente o
gli enti titolari del capitale sociale esercitino sulla società un
controllo analogo a quello esercitato sui propri servizi e che la
società realizzi la parte più importante della propria attività con
l'ente o gli enti che la controllano. A tal fine, gli enti locali e
le Associazioni dei Comuni individuano, anche mediante patti
parasociali, le modalità di effettuazione di tale controllo e i
soggetti allo stesso preposti.
2. Gli enti locali e le Associazioni dei Comuni possono
affidare la gestione dei servizi pubblici locali direttamente a
società a capitale misto pubblico e privato, a condizione che il
socio privato sia scelto mediante l'espletamento di gare con
procedura di evidenza pubblica. In tali casi, il bando di gara
prevede che il socio privato sia scelto per un periodo determinato
e che al termine di tale periodo la quota azionaria del socio
privato sia riacquistata dall'ente o sia trasferita ad un soggetto
privato individuato mediante l'espletamento di una nuova gara; il
bando prevede criteri per la determinazione del prezzo per il
riacquisto o il trasferimento della quota al termine del predetto
periodo.".
Articolo 7
(Modificazioni all'articolo 114)
1. Il comma 1 dell'articolo 114 della l.r. 54/1998, come
sostituito dall'articolo 61 della l.r. 8/2003, è sostituito dal
seguente:
"1. L'azienda speciale è ente strumentale dell'ente locale o
delle Associazioni dei Comuni, dotato di personalità giuridica, di
autonomia imprenditoriale e di proprio statuto approvato
dall'organo rappresentativo dell'ente locale o dell'Associazione
dei Comuni. Nel rispetto di quanto previsto dalla legge,
l'organizzazione e l'attività sono disciplinate dallo statuto e dai
regolamenti interni dell'azienda.".
2. Il comma 2 dell'articolo 114 della l.r. 54/1998 è
sostituito dal seguente:
"2. Sono organi dell'azienda speciale il consiglio di
amministrazione, il presidente e il direttore, al quale compete la
responsabilità gestionale. Lo statuto dell'azienda prevede un
organo di revisione e forme autonome di verifica della gestione. Le
modalità di nomina e di revoca degli amministratori sono stabilite
dallo statuto dell'ente locale o dell'Associazione dei
Comuni.".
3. La lettera a) del comma 4 dell'articolo 114 della l.r.
54/1998 è sostituita dalla seguente:
"a) approva il piano-programma, inteso come strumento
programmatorio generale che fissa le scelte e individua gli
obiettivi assunti dall'azienda, comprendente un contratto di
servizio che disciplini i rapporti tra l'ente locale o
l'Associazione dei Comuni e l'azienda;".
4. Il comma 5 dell'articolo 114 della l.r. 54/1998 è
sostituito dal seguente:
"5. Lo statuto può prevedere che l'azienda estenda la propria
attività al territorio di altri enti locali, previa intesa con i
medesimi.".
Articolo 8
(Sostituzione dell'articolo 115)
1. L'articolo 115 della l.r. 54/1998, come sostituito
dall'articolo 62 della l.r. 8/2003, è sostituito dal
seguente:
"Articolo 115
(Istituzioni)
1. L'istituzione è organismo strumentale dell'ente locale o
dell'Associazione dei Comuni per l'esercizio di servizi sociali e
culturali, dotato di autonomia gestionale.
2. Sono organi dell'istituzione il consiglio di
amministrazione, il presidente e il direttore, al quale compete la
responsabilità gestionale. Le modalità di nomina e di revoca degli
amministratori sono stabilite dallo statuto dell'ente locale o
dell'Associazione dei Comuni.
3. L'istituzione informa la sua attività a criteri di
efficacia, efficienza ed economicità; ha l'obbligo del pareggio di
bilancio da perseguire attraverso l'equilibrio dei costi e dei
ricavi, compresi i trasferimenti di risorse finanziarie.
4. Nel rispetto di quanto previsto dalla presente legge,
l'ordinamento e il funzionamento dell'istituzione sono disciplinati
dallo statuto e dai regolamenti dell'ente locale o
dell'Associazione dei Comuni da cui essa dipende.
5. L'organo di revisione dell'ente locale o dell'Associazione
dei Comuni esercita le sue funzioni anche nei confronti
dell'istituzione.".
Articolo 9
(Disposizioni transitorie)
1. Gli enti locali e le Associazioni dei Comuni che
trasformano le aziende speciali in società per azioni applicano le
disposizioni statali vigenti in materia.
2. Salvo il caso in cui le discipline di settore dispongano
un diverso periodo di transizione, gli affidamenti concessi con
procedure diverse dall'evidenza pubblica o con modalità diverse da
quelle di cui agli articoli 113, comma 4, e 113bis, commi 2 e 3,
della l.r. 54/1998, come modificati dalla presente legge, cessano
comunque entro e non oltre il 31 dicembre 2006.
Président - Je vous rappelle qu'un amendement du Président
Caveri a déjà été déposé et distribué hier à tous les
Conseillers.
La parole au rapporteur, le Conseiller Maquignaz.
Maquignaz (UV) - Il presente disegno di legge muove, come
sapete, dalla necessità di riformare la disciplina dei servizi
pubblici locali, adattando la normativa regionale alle modifiche
introdotte a livello europeo e nazionale.
Come noto, infatti, alcune radicali modifiche introdotte dal
Titolo V, Parte I, del decreto legislativo 18 agosto 2000, n. 267
(Testo unico delle leggi sull'ordinamento degli enti locali) sono
state contestate dalla Commissione europea che le ha interpretate a
suo tempo come lesive della tutela della concorrenza; di
conseguenza, il Governo, con legge delega del 15 dicembre 2004, n.
308, ha provveduto, da un lato, a ribadire la competenza esclusiva
dello Stato in materia di servizi pubblici locali di rilevanza
economica, dall'altro, a indicare in modo esplicito la volontà di
tutelare la concorrenza, rendendo inderogabile il disposto di
legge; pochi mesi innanzi la Corte Costituzionale, con sentenza del
27 luglio 2004, aveva però dichiarato l'illegittimità
dell'applicazione delle norme sulla concorrenza, destinate a
regolamentare esclusivamente le attività economiche, alla
disciplina della gestione dei servizi pubblici locali privi di
rilevanza economica. In altri termini la regolamentazione nazionale
dei servizi pubblici locali privi di rilevanza economica,
trattandosi di disposizioni non riconducibili alla competenza dello
Stato in materia di "tutela della concorrenza", si era tradotta in
un'illegittima ingerenza del potere centrale nell'autonomia
legislativa regionale, libera invece, in tale ambito, di esprimersi
con proprie e differenziate discipline. Viceversa la Corte
Costituzionale, nella medesima sentenza, ha riconosciuto legittimo
l'intervento dello Stato nel disciplinare le modalità di gestione
dei servizi pubblici con rilevanza economica e, di conseguenza, ha
convalidato il disposto dell'articolo 113 del decreto legislativo
n. 267/2000 che stabilisce come la gestione di questo genere di
servizi debba essere affidata, in via esclusiva, direttamente o
attraverso procedure di evidenza pubblica, a soggetti determinati,
ossia a società a capitale interamente pubblico, società a capitale
misto pubblico-privato, società a capitale privato.
Oggi ci troviamo pertanto ad approvare una serie di articoli
destinati principalmente ad aggiornare l'articolo 113 della legge
regionale n. 54/1998; così, all'articolo 4, comma 4 del presente
disegno di legge, si elencano le tre modalità di gestione dei
servizi pubblici con rilevanza economica previste dalla normativa
statale, mentre all'articolo 6, commi 1 e 2, se ne specifica la
natura e precisamente:
1) l'affidamento del servizio attraverso il conferimento della
titolarità dello stesso direttamente a società, a capitale
interamente pubblico, costituite appositamente per tale scopo.
L'affidamento diretto, o "gestione in house", è possibile a
condizione che gli enti pubblici titolari del capitale sociale
esercitino sulla società un controllo analogo a quello espresso sui
propri servizi e che la società realizzi la parte prevalente della
propria attività con l'ente o con gli enti pubblici che la
controllano;
2) l'affidamento del servizio direttamente a società a capitale
misto pubblico e privato, vincolato alla scelta del socio privato
attraverso procedure di evidenza pubblica;
3) l'affidamento del servizio a imprese idonee, individuate -
anche in questo caso - attraverso procedure di evidenza
pubblica.
Al comma 7 del citato articolo 113 viene poi disciplinato il
contratto di servizio come strumento di regolazione dei rapporti
tra enti locali e soggetti gestori dei servizi. Nel contratto di
servizio dovranno essere indicati parametri e modalità necessari a
determinare la misura della compensazione degli oneri derivanti
dall'adempimento degli obblighi di servizio pubblico, in conformità
alla normativa comunitaria. Per quanto non disciplinato
dall'articolo 113, trova applicazione la normativa statale vigente,
in particolare per quanto concerne la proprietà delle reti, degli
impianti e delle dotazioni patrimoniali, che deve rimanere in capo
all'ente locale e che non può essere ceduta se non a società a
capitale interamente pubblico.
Le novità più rilevanti oggi in esame restano comunque quelle
contenute dall'articolo 5 del presente disegno di legge, introdotte
nell'articolo 113bis della legge regionale n. 54/1998, con il
quale, attesa l'ampiezza e l'esclusività della competenza
legislativa regionale, vengono disciplinate le modalità di
affidamento dei servizi pubblici locali privi di rilevanza
economica che, peraltro, non sono definibili a priori, ma solo
valutando in concreto le circostanze e le condizioni in cui il
servizio è prestato, tenuto conto, in particolare, dell'assenza di
una finalità lucrativa, della mancata assunzione dei rischi
connessi all'attività e anche dell'eventuale finanziamento pubblico
del servizio.
Dall'indagine conoscitiva promossa e realizzata dagli uffici
della Direzione enti locali in merito alle modalità adottate dal
sistema locale per la gestione dei servizi pubblici - una novantina
- secondo l'ordinamento regionale vigente, è emerso che per il 60%
dei servizi i Comuni ricorrono a strumenti gestori propri -
economia, concessione, aziende speciali, eccetera -, mentre per la
parte rimanente l'erogazione del servizio è garantita da forme
associative, prevalentemente attraverso la Comunità montana di
appartenenza. A loro volta le Comunità montane provvedono a fornire
il servizio quasi totalmente attraverso la gestione in economia: la
concessione a terzi non raggiunge infatti, per nessuno degli enti
locali, il 3%; l'istituzione risulta completamente assente; le
società a capitale prevalentemente pubblico - sia come S.p.a., sia
come S.r.l. - forniscono circa il 2% dei servizi comunali e il 6%
di quelli comunitari; non sono presenti società a prevalente
capitale privato, mentre opera ad Aosta, coprendo il 14% dei
servizi pubblici comunali, l'unica Azienda speciale sinora attivata
in Valle d'Aosta.
I Comuni per l'11% e le Comunità montane per il 2% circa si
avvalgono di forme miste di gestione: i singoli servizi sono
scomposti in segmenti omogenei, ciascuno dei quali è affidato a un
soggetto diverso. Di norma una parte dei servizi è direttamente
curata dall'ente attraverso le proprie strutture organizzative,
mentre la restante è affidata alla Comunità montana di
appartenenza. Così, ad esempio, si verifica nella gestione del
servizio idrico integrato, laddove acquedotto e fognature sono
curati dal Comune, mentre la depurazione delle acque è competenza
della Comunità montana di riferimento.
L'articolo 113bis, introdotto dall'articolo 5 del presente
disegno di legge, individua, al comma 1, le due modalità di
gestione in economia, in parte già presenti nella disciplina
regionale vigente: la gestione diretta, attraverso le proprie
strutture organizzative; l'affidamento a terzi in base a procedure
di evidenza pubblica. Entrambe le modalità sono previste dal nuovo
articolo 113bis, oltre che per la gestione dei servizi privi di
intrinseca rilevanza economica, anche per quelli che, se erogati in
contesti territorialmente e demograficamente significativi,
risulterebbero connotati come economicamente rilevanti, ma che
possono non essere considerati tali se erogati in condizioni
diverse, che non incidono sugli scambi di livello sovralocale.
La verifica della sussistenza delle condizioni di mercato è un
passaggio importante, delicato e innovativo affidato all'ente
locale che istituisce il servizio pubblico in relazione alle
caratteristiche, alle dimensioni e a ogni altro utile elemento
comparativo del singolo servizio al fine di individuare la modalità
di gestione ritenuta più idonea nel contesto temporale,
territoriale, economico e sociale di stretto riferimento.
Il presente disegno di legge prevede già due ipotesi in cui
l'insufficienza e l'inadeguatezza del mercato locale possono
ritenersi comprovati: negli enti locali e negli ambiti territoriali
più ampi - Comunità montane, Associazioni dei Comuni, ambiti o
sottoambiti ottimali - caratterizzati da rilevanti svantaggi
territoriali in quanto operanti in contesti montani con popolazione
complessiva inferiore ai 5.000 abitanti; qualora negli enti locali
o negli ambiti territoriali sovracomunali l'indice di distribuzione
territoriale dell'utenza sia superiore alla soglia massima
stabilita, per ogni servizio o gruppo di servizi, con deliberazione
della Giunta regionale, da adottarsi di intesa con il Consiglio
permanente degli enti locali.
L'indice di distribuzione territoriale è calcolato tenendo conto
per i singoli Comuni: del coefficiente di dispersione della
popolazione, del numero e dell'altitudine dei centri e dei nuclei
abitati; per gli ambiti territoriali sovracomunali: del
coefficiente di dispersione della popolazione, del numero e
dell'altitudine media degli enti locali compresi nell'ambito
territoriale sovracomunale, dei centri e dei nuclei abitati nel
medesimo contesto territoriale.
L'insufficienza e l'inadeguatezza di un mercato concorrenziale
locale consentono agli amministratori locali di adottare, al
momento dell'assunzione del servizio, modelli di gestione propri
dei servizi privi di rilevanza economica anche per quelli che,
erogati in contesti territorialmente e demograficamente
significativi, risulterebbero invece connotati come economicamente
rilevanti. Tali fattori sono valutabili dai Comuni e dagli enti
sovracomunali sulla base di parametri omogenei, sebbene
diversificati. Dai Comuni tramite: il coefficiente di dispersione
della popolazione, ossia il rapporto tra la popolazione residente
nei nuclei abitati e nelle case sparse e la popolazione complessiva
del territorio comunale, un indicatore che è utile per valutare il
livello di "copertura" della presenza umana in rapporto ai problemi
relativi all'effettiva erogazione dei servizi: tanto maggiore è il
suo valore, tanto più la popolazione risulterà diffusa sul
territorio, con evidenti ricadute sul costo dei servizi; il numero
e l'altitudine relativa dei centri e dei nuclei abitati, fattori
entrambi che contribuiscono nell'incrementare l'onerosità di
erogazione dei servizi pubblici locali. Dagli enti e dagli ambiti
territoriali sovracomunali tramite: la dispersione della
popolazione, calcolato in rapporto a tutti i Comuni appartenenti
all'ambito territoriale sovracomunale; il numero e l'altitudine
media degli enti locali compresi nell'ambito territoriale
sovracomunale; il totale dei centri e dei nuclei abitati dei Comuni
compresi nell'ambito territoriale sovracomunale. Questi indicatori
concorrono tutti a predeterminare il peso della distribuzione
territoriale della popolazione sul costo finale di erogazione dei
servizi. In sede di definizione della soglia massima dell'indice di
distribuzione territoriale dell'utenza, la Giunta regionale potrà
attribuire a ogni singolo indicatore un peso specifico, variabile
in relazione al tipo di servizio o di gruppi di servizi.
Con l'obiettivo di creare le condizioni per un sufficiente
sviluppo del mercato, il comma 4 dell'articolo 113bis prevede poi
che la Giunta regionale, d'intesa con il Consiglio permanente degli
enti locali, incentivi alla gestione in forma associata dei servizi
pubblici mediante opportune azioni di indirizzo e di sostegno.
Gli articoli 7 e 8 del presente disegno di legge intervengono
invece sugli articoli 114 e 115 della citata legge regionale n.
54/1998 ripristinando la disciplina regionale antecedente che già
aveva equiparato i due modelli di gestione al fine di consentire,
per l'organizzazione dei servizi privi di rilevanza economica, il
ricorso a strumenti diversi e, in particolare, la costituzione di
aziende speciali, organismi strumentali dell'ente locale, dotati di
personalità giuridica, di autonomia imprenditoriale, di un proprio
statuto e di personale proprio, o di istituzioni, differenti dalle
prime in quanto disciplinate dallo statuto dell'ente locale
costituente e prive di personale proprio.
L'articolo 9, infine, detta le disposizioni transitorie per
l'eventuale trasformazione delle aziende speciali in società per
azioni, mediante rinvio alle disposizioni statali vigenti in
materia, e per la cessazione, entro il 31 dicembre 2006, degli
affidamenti dei servizi pubblici locali disposti con procedure
diverse dall'evidenza pubblica o con modalità diverse da quelle
previste dagli articoli 113 - comma 4 - e 113bis - commi 2 e 3 -,
fatto salvo quanto eventualmente disposto dalle discipline di
settore.
Il termine ultimo del 31 dicembre 2006 coincide con quello
stabilito dalla normativa statale, sulla base di quanto concordato
dallo Stato italiano d'intesa con la Commissione europea.
Président - Je déclare ouverte la discussion générale.
La parole au Président de la Région, Caveri.
Caveri (UV) - Je me remets complètement à la relation qui a été
faite par M. Maquignaz.
C'est une loi qui est conséquence d'une série de sentences
d'abord de la Cour de Justice européenne et ensuite de la Cour
Constitutionnelle italienne, donc c'était une obligation. Ce sont
les bureaux qui ont prédisposé cette loi en accord avec l'ensemble
des Communes -surtout la Commune d'Aoste -, loi qui a été
longuement analysée par la Commission elle-même. Je me permets
seulement de dire que j'ai présenté un amendement qui touche à une
nécessité qui est intervenue entre-temps et qui est liée au
"servizio idrico integrato". C'est une sollicitation qui est venue
par les Communes elles-mêmes et par la Commune d'Aoste, donc c'est
tout simplement une petite modification de la loi n° 54, qui est
tout à fait conséquente avec les contenus de la loi qui a été
présentée au Conseil.
Président - Est-ce qu'il y a des autres collègues qui veulent
intervenir? Je ferme la discussion générale. Nous passons à
l'examen de la loi. Je rappelle que nous votons sur le nouveau
texte.
La parole au Conseiller Viérin Marco sur l'article 1er.
Viérin M. (SA) - Il mio sarà un intervento a nome di tutto il
gruppo su una legge necessaria in questo momento, come ha detto il
Presidente Caveri, e in tale contesto, per far fronte ad alcune
ingerenze, quindi concordo sulla necessità di affrontare
l'ingerenza del potere centrale nell'autonomia regionale, fatto di
per sé che ha dichiarato anche il collega Maquignaz nella sua
relazione. Noi interveniamo rispetto a questo modo di agire - pur
comprendendo che i tempi siano stati corti - sulla legge n. 54, una
legge che ha una rilevanza incredibile per il nostro territorio,
perché si parla del sistema delle autonomie in Valle d'Aosta, legge
sulla quale parecchie volte in questo Consiglio abbiamo sentito
delle necessità provenienti da più parti, anche dalle forze di
maggioranza, di mettere in atto un "restyling"
completo, nel senso di
rivedere dopo alcuni anni di azione di questa legge... per andare
ad individuare i punti di criticità che sta creando sul territorio.
Ormai è da troppo tempo che si dice che si farà una proposta più
completa, come può essere quella tanto dichiarata sull'urbanistica
- la legge n. 11 -, che stenta ancora ad arrivare, anche su questo
aspetto diciamo che le criticità sono forti. Non condividiamo
appieno il fatto che incentivare la gestione in forma associata dei
servizi pubblici mediante opportune azioni di indirizzo e di
sostegno, come detto nella relazione, sia la cosa migliore, perché,
parlando di azioni di indirizzo che si dice d'intesa con il CPEL,
noi utilizziamo questo termine "intesa", che è un termine
utilizzato dallo Stato nei nostri riguardi per la modifica al
nostro Statuto, però non ci è chiaro se questa "intesa" possa
essere obbligatoria da ambo le parti - Regione ed enti locali - o
se il termine "intesa" è stato utilizzato in senso sornione come ha
fatto lo Stato con la Regione.
Per quanto riguarda il discorso del sostegno, vorremmo capire
sostegno in cosa: se è sostegno solo in denaro o solo in euro,
perché, se è sostegno solo in euro, credo non vi sia chiarezza su
cosa vuol dire "rilevanza economica". Perché, se noi nella
"rilevanza economica" togliamo i sostegni che la Regione andrà a
dare per creare tali forme associate, credo che questo sostegno -
facendo un calcolo, come fanno sempre le nostre famiglie, in moneta
sonante per giungere alla fine della settimana e non più alla fine
del mese - debba essere fatto in maniera molto attenta, perché
andremo a "drogare" un mercato di servizi che ad oggi più o meno ha
funzionato. È bene andare a "mettere mano" in qualcosa che fino ad
oggi non ha funzionato, ma bisogna fare attenzione a "mettere mano"
a qualcosa che ad oggi per i cittadini ha funzionato al 90%.
Infatti, quando si parla di costi finali dei servizi, ricordo che
bisogna guardare il costo pratico in euro, bisogna controllare
l'efficienza, ma soprattutto ai nostri tempi bisogna guardare la
condivisione e l'individuazione dei soggetti responsabili. Dico
questo perché anche in Valle d'Aosta, con le poche forme associate,
togliamo l'APS di Aosta... su Aosta c'è un bacino di un Comune di
35 mila abitanti più il contorno dei "Comuni de la Plaine", che ha
una rilevanza, il cittadino può capire con chi può andare a
parlare... ma già solo sui servizi che abbiamo "trasmesso" alle
Comunità montane bisognerebbe fare una riflessione, perché oggi un
cittadino se ha un problema non sa a chi rivolgersi; altrimenti
deve prendere il pullman, fare due fermate ad Aosta e andare... per
Monte Emilius a Quart, poi tornare a Pollein, o a Charvensod, o a
Fénis. Qui stiamo dando un punto di riferimento al cittadino per le
tasse che deve pagare per i servizi che deve ricevere, che sono per
tanti versi dei disservizi, quindi il costo finale dei servizi deve
tenere conto anche di tale situazione, che si sta verificando già
adesso con poche iniziative assunte in questo senso. Questo bene
assoluto di vedere e di incentivare la proliferazione di enti e
aziende speciali, consorzi diversi, eccetera, lo vediamo in maniera
preoccupata perché, se non è gestito in maniera molto oculata,
creiamo dei disservizi, anziché dei servizi con dei costi più alti,
perché dei colleghi che sono con il sottoscritto in I Commissione
sanno bene che questi esempi li ho già portati in I Commissione. Ci
sono dei servizi oggi già assegnati in forma associata che costano
di più: basti pensare alla raccolta dei rifiuti della Comunità
montana Monte Emilius che costano di più di quando alcuni Comuni
avevano un servizio gestito direttamente e questo "di più" lo paga
il cittadino! Questo è un esempio pratico, non stiamo qui a dire
che potrebbe succedere. Oltretutto, quando ci sono dei problemi nei
punti di raccolta, si aspettano delle settimane per intervenire,
perché il Comune deve trasmettere la richiesta alla Comunità
montana, quest'ultima deve sentire l'impresa, perché l'impresa non
può arrivare immediatamente, perché se all'impresa parli di
frazione Chenaux, non sa dov'è e perde mezza giornata per
trovarla... questo è disservizio! Questo fatto va inserito in quel
discorso famoso che non capiamo cosa voglia dire
"rilevanza
economica"
... che tale provvedimento viene rimandato alla
Giunta regionale per definire... rispetto al contesto, alla
popolazione e al territorio.
Altro ragionamento è il discorso del servizio idrico integrato
che il Presidente Caveri ha citato; su questo bisogna fare doppia
attenzione, qui si gioca parecchio del futuro dell'utilizzo delle
acque e il servizio dato alle famiglie. Sappiamo che le tariffe
sono molto diverse oggi nei vari Comuni rispetto alla sensibilità
che i Comuni hanno avuto nel dare priorità a questo servizio,
piuttosto che fare una strada o un muro di sostegno in più o in
meno, e parecchi Comuni hanno dato tale priorità. Adesso facciamo
attenzione che questo in prospettiva non venga annullato dalla
gestione di un servizio integrato, quindi sul piano tariffario, che
metterebbe tutti allo stesso piano, perché ognuno deve assumersi le
responsabilità che si è preso nel passato. Quei cittadini di quei
paesi che hanno fatto scelte diverse hanno rinunciato ad opere
pubbliche di un certo tipo per avere quella convenienza e i loro
amministratori hanno fatto una scelta. Se oggi "premiamo" quelli
che hanno messo in "terza fila" questo servizio, privilegiando
strade, muri di sostegno... questi amministratori devono renderne
conto ai propri cittadini elettori. Facciamo attenzione quando
tocchiamo questi aspetti, perché troppe volte parliamo di voglia di
tornare all'associazionismo volontario, tipo "corvées", che sono
radicate nel contesto valdostano, facciamo attenzione che con
questi passaggi andiamo a disincentivare la volontà di mettersi
insieme per realizzare e soprattutto gestire le cose. Perché il
concetto della "corvée" e di mettere insieme le persone per gestire
in senso volontario non si può fare con 7-8 Comuni, tipo tutti
quelli de "la Plaine d'Aoste", tipo le Comunità montane dove vi
sono un gran numero di Comuni presenti, in quanto vi sono
sentimenti diversi da un Comune all'altro. Si può fare fra 2 o 3
Comuni ma, quando parliamo di Comunità montane o bacini ancora più
grandi, facciamo attenzione. È su queste motivazioni che noi ci
asteniamo, aspettando sempre un dibattito più approfondito sia
sulla legge n. 54, sia su una riforma più complessiva della legge
urbanistica.
Président - La parole au Conseiller Curtaz.
Curtaz (Arc-VA) - Intervengo per dichiarazione di voto. Il
nostro gruppo, pur avendo qualche riserva in riferimento a qualche
singolo aspetto di questa legge, voterà favorevolmente il
provvedimento legislativo proposto dalla Giunta. Voteremo
favorevolmente perché, al di là di quanto già evidenziato in ordine
alla necessità di "rimettere mano" alla materia, sia in
considerazione della normativa europea, sia in riferimento alle
pronunce della Corte Costituzionale, vediamo in questo testo di
legge il tentativo di introdurre un principio tutto sommato
condivisibile. Qual è questo principio che valutiamo positivamente?
È quello in cui si cerca con qualche difficoltà...
Presidente - ... c'è un telefonino che suona...
Curtaz (Arc-VA) - ... dicevo prima dell'interruzione che questo
disegno di legge cerca con qualche difficoltà di trovare un confine
fra un servizio pubblico locale di rilevanza economica e un
servizio pubblico non avente rilevanza economica. Tale distinzione,
che equivale nel testo di legge all'articolo 113 e all'articolo
113bis, è condivisibile perché ci rendiamo conto che la nostra
realtà comunale, la nostra realtà sovracomunale, ma in generale la
realtà amministrativa di montagna, si esercita con delle difficoltà
ed è difficile, soprattutto se utilizziamo questo termine in
maniera non tecnica, per alcuni servizi trovare una qualche
rilevanza economica. Anzi direi che, per certi versi, c'è
un'anti-economicità del servizio pubblico, quindi il tentativo che
viene fatto è sotto il profilo dei principi generali condivisibile.
Abbiamo peraltro qualche perplessità su come questo principio sarà
concretizzato. Ci sembra che, nonostante gli sforzi che sono stati
fatti dagli uffici e da una Commissione che ha lavorato su tale
tema, peraltro uno sforzo apprezzabile ci sembra che il risultato
sia stato non soddisfacente. Non siamo oggi in grado di proporre
delle soluzioni alternative, ma l'articolo 113bis, che è l'articolo
fondamentale della legge, appare un articolo che affronta il
problema della non economicità del servizio pubblico in maniera
ancora troppo generica, con dei "paletti" vaghi e discutibili; ad
esempio, mi ricordo che, in riferimento al comma 3, ci siamo
attardati in Commissione a capire che differenza vi fosse fra
ambito e sottoambito territoriale ottimale, non riuscendo ad
addivenire a delle conclusioni univoche, tant'è che avevamo anche
proposto - ma ho visto che nel testo definitivo è rimasto - la
cancellazione del riferimento al sottoambito. Analoghe valutazioni
per perché poteva sembrare sufficiente... oppure il criterio della
popolazione inferiore a 5.000 abitanti e tutti quegli altri
criteri, che vengono indicati in maniera ancora generica e che
demandano alla Giunta l'adozione di criteri che dovranno essere più
definiti. Altrimenti, oltre al rischio dell'incostituzionalità,
questa normativa può evidenziare un'altra criticità: che, in
assenza di norme certe, in una materia in cui dovranno essere fatte
gare ad evidenza pubblica... se la normativa non è chiara, se i
"paletti" non sono ben fissi, se ci sono dei margini interpretativi
forti, si corra il rischio di dare luogo a contenziosi, perché le
ditte che si sentissero escluse per qualche motivo da una gara
avrebbero buon gioco nello sfruttare le omissioni e le criticità
che il testo legislativo contiene. Voteremo questa legge, ma ci
asterremo in riferimento a quegli articoli in cui, nonostante lo
sforzo fatto, non c'è ancora una sufficiente chiarezza nel definire
l'ambito di non applicazione del servizio pubblico locale a
rilevanza economica.
Président - La parole au Président de la Région, Caveri.
Caveri (UV) - Ci tengo a dire che, come ha osservato il collega
Curtaz, ci troviamo di fronte a temi che hanno una forte rilevanza
di tipo giuridico, nel senso che non sempre è facile per realtà
come quelle della Valle d'Aosta inserirci in dinamiche di questo
genere, perché molto spesso la tendenza soprattutto della Corte di
Giustizia europea, è quella di considerare alcuni servizi, che
riteniamo sociali, come invece economici. Il caso dell'acqua è
significativo. Dovremo in futuro trovare delle logiche
compensative, non possiamo immaginare che le tariffe finiscano per
pesare ulteriormente su zone di montagna, che costano già molto.
Probabilmente ha ragione il collega Viérin quando dice che nella
gestione unificata dei rifiuti un Comune, come potrebbe essere il
suo, Pollein, ci rimette perché è vicino alla discarica. Ma è anche
vero che nella logica di gestione complessiva della Comunità
montana questa gestione complessiva fa sì che i Comuni di montagna
abbiano dei risparmi significativi. Credo quindi sia giusto
considerare una riforma complessiva della legge n. 54 che migliori
la situazione attuale. Allo stato avevamo un'urgenza che derivava
dal rischio che alcune delle gestioni attuali non fossero più
corrispondenti alla legge, quindi apprezzo l'intervento che è stato
svolto dal collega Curtaz. Ho l'impressione che gli sforzi degli
uffici, in assoluta buona fede alla ricerca di una soluzione
tecnica migliore, vadano considerati come tali dal Consiglio,
perché spesso le leggi hanno forti valori aggiunti di ordine
tecnico. Devo dire che va dato atto degli sforzi effettuati. In
particolare dal Dipartimento presieduto dal Dott. Lucat, c'è stato
uno sforzo di ricerca di soluzioni che fossero opportune e mi
sembra che la legge, pur essendo perfettibile, raggiunga quegli
scopi che sono stati prefissati. Prendo atto anche dell'indicazione
data dal collega Viérin, cioè la speranza che si possa giungere ad
una rivisitazione complessiva della normativa.
Président - Je soumets au vote l'article 1er:
Conseillers présents: 32
Votants: 25
Pour: 25
Abstentions: 7 (Comé, La Torre, Lattanzi, Salzone, Stacchetti,
Tibaldi, Viérin Marco)
Le Conseil approuve.
Président - Je soumets au vote l'article 2:
Conseillers présents: 32
Votants: 25
Pour: 25
Abstentions: 7 (Comé, La Torre, Lattanzi, Salzone, Stacchetti,
Tibaldi, Viérin Marco)
Le Conseil approuve.
Président - Je soumets au vote l'article 3:
Conseillers présents: 32
Votants: 25
Pour: 25
Abstentions: 7 (Comé, La Torre, Lattanzi, Salzone, Stacchetti,
Tibaldi, Viérin Marco)
Le Conseil approuve.
Président - Je soumets au vote l'article 4:
Conseillers présents: 32
Votants: 25
Pour: 25
Abstentions: 7 (Comé, La Torre, Lattanzi, Salzone, Stacchetti,
Tibaldi, Viérin Marco)
Le Conseil approuve.
Président - Je soumets au vote l'article 5:
Conseillers présents: 32
Votants: 22
Pour: 22
Abstentions: 10 (Comé, Curtaz, La Torre, Lattanzi, Riccarand,
Salzone, Squarzino Secondina, Stacchetti, Tibaldi, Viérin
Marco)
Le Conseil approuve.
Président - Je soumets au vote l'article 6:
Conseillers présents: 32
Votants: 25
Pour: 25
Abstentions: 7 (Comé, La Torre, Lattanzi, Salzone, Stacchetti,
Tibaldi, Viérin Marco)
Le Conseil approuve.
Président - Je soumets au vote l'article 7:
Conseillers présents: 32
Votants: 25
Pour: 25
Abstentions: 7 (Comé, La Torre, Lattanzi, Salzone, Stacchetti,
Tibaldi, Viérin Marco)
Le Conseil approuve.
Président - Je soumets au vote l'article 8:
Conseillers présents: 32
Votants: 25
Pour: 25
Abstentions: 7 (Comé, La Torre, Lattanzi, Salzone, Stacchetti,
Tibaldi, Viérin Marco)
Le Conseil approuve.
Président - Il y a l'amendement du Président Caveri, dont je
donne lecture:
Emendamento
Dopo l'articolo 8 è inserito il seguente:
"Articolo 8bis
(Associazione dei Comuni per l'organizzazione e la gestione
del Servizio idrico integrato)
1. Dopo il comma 3 dell'articolo 4 della legge regionale 8
settembre 1999, n. 27 (Disciplina dell'organizzazione del Servizio
idrico integrato), è aggiunto il seguente:
"3bis. In deroga a quanto previsto dall'articolo 94 della
l.r. 54/1998, il Consiglio delle Associazioni dei Comuni costituite
ai fini dell'applicazione della presente legge è composto dai
Sindaci dei Comuni membri o da un loro delegato scelto tra i
componenti del Consiglio o della Giunta comunale, fatti salvi i
Comuni con popolazione superiore a 15.000 abitanti il cui numero di
rappresentanti è determinato dall'accordo costitutivo di cui
all'articolo 93 della l.r. 54/1998. Lo Statuto dell'Associazione
può prevedere l'istituzione di un organo esecutivo, indicandone le
competenze, nonché la possibilità di disporre di personale
proprio."."
Je rappelle que l'approbation de cet amendement comporte aussi
la nécessité de modifier de conséquence le titre de la loi, afin de
comprendre aussi les modifications à la loi régionale n° 27/1999,
qui sont contenues dans l'amendement.
La parole au Conseiller Viérin Marco.
Viérin M. (SA) - Per poter da un lato dire che voteremo questo
emendamento, perché va nel senso di dare maggiore chiarezza al
concetto che è stato introdotto anche nella relazione del relatore,
cioè dell'intesa, perché siamo anche fortemente preoccupati che si
utilizzino poi delle terminologie che contestiamo allo Stato quando
vengono utilizzate per la Regione Valle d'Aosta. Con tale
emendamento si va a definire meglio la compartecipazione e la
possibilità di intervento da parte dei rappresentanti dei singoli
Comuni; questo emendamento verrà votato dal gruppo "Stella
Alpina".
Président - Je soumets au vote l'amendement du Président
Caveri:
Conseillers présents: 32
Votants: 30
Pour: 30
Abstentions: 2 (Lattanzi, Tibaldi)
Le Conseil approuve.
Président - Je soumets au vote l'article 9:
Conseillers présents: 32
Votants: 30
Pour: 30
Abstentions: 2 (Lattanzi, Tibaldi)
Le Conseil approuve.
Président - Je soumets au vote la loi dans son ensemble:
Conseillers présents: 32
Votants: 25
Pour: 25
Abstentions: 7 (Comé, La Torre, Lattanzi, Salzone, Stacchetti,
Tibaldi, Viérin Marco)
Le Conseil approuve.
