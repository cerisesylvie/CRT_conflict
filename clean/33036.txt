Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1529 del 15 dicembre 2010 - Resoconto
OGGETTO N. 1529/XIII - Disegno di legge: "Modificazioni alla
legge regionale 23 luglio 2010, n. 22 (Nuova disciplina
dell'organizzazione dell'Amministrazione regionale e degli enti del
comparto unico della Valle d'Aosta. Abrogazione della legge
regionale 23 ottobre 1995, n. 45, e di altre leggi in materia di
personale)".
Articolo 1
(Modificazione all'articolo 11)
1. Al comma 1 dell'articolo 11 della legge regionale 23
luglio 2010, n. 22 (Nuova disciplina dell'organizzazione
dell'Amministrazione regionale e degli enti del comparto unico
della Valle d'Aosta. Abrogazione della legge regionale 23 ottobre
1995, n. 45, e di altre leggi in materia di personale), le parole:
"cui non si applicano le disposizioni relative ai requisiti
professionali di cui agli articoli 20, comma 1, 21, commi 1 e 2, e
22, commi 1 e 4" sono sostituite dalle seguenti: "cui si applicano
le disposizioni relative ai requisiti professionali previsti dalla
presente legge per i restanti incarichi dirigenziali di pari
livello".
Articolo 2
(Modificazione all'articolo 12)
1. Al comma 3 dell'articolo 12 della l.r. 22/2010, le parole:
"di secondo livello" sono sostituite dalle seguenti: "di primo
livello".
Articolo 3
(Modificazione all'articolo 13)
1. Al comma 5 dell'articolo 13 della l.r. 22/2010, sono
aggiunte, in fine, le seguenti parole: ", nei limiti delle risorse
finanziarie disponibili".
Articolo 4
(Modificazione all'articolo 20)
1. Il comma 5 dell'articolo 20 della l.r. 22/2010 è
sostituito dal seguente:
"5. Gli incarichi dirigenziali possono essere conferiti,
fornendone esplicita motivazione, a personale esterno all'ente in
possesso di particolare e comprovata qualificazione professionale e
dei requisiti di cui agli articoli 21, comma 2, e 22, comma 4,
entro il limite complessivo massimo del 15 per cento della
dotazione organica dirigenziale.".
Articolo 5
(Modificazione all'articolo 21)
1. Al comma 2 dell'articolo 21 della l.r. 22/2010, le parole:
"del limite percentuale di cui all'articolo 20, comma 5" sono
sostituite dalle seguenti: "di quanto previsto dall'articolo 20,
comma 5".
Articolo 6
(Modificazione all'articolo 22)
1. Al primo periodo del comma 4 dell'articolo 22 della l.r.
22/2010, dopo le parole: "di cui all'articolo 18" sono inserite le
seguenti: "e nel rispetto di quanto previsto dall'articolo 20,
comma 5".
Articolo 7
(Modificazione all'articolo 26)
1. Al comma 1 dell'articolo 26 della l.r. 22/2010, sono
aggiunte, in fine, le seguenti parole: "Se l'incarico dirigenziale
di supplenza è conferito a dipendenti dell'ente di categoria D, lo
stesso non concorre alla determinazione del limite di cui
all'articolo 20, comma 5.".
Articolo 8
(Modificazione all'articolo 45)
1. Al comma 5 dell'articolo 45 della l.r. 22/2010, le parole:
"o italiana" sono soppresse.
Articolo 9
(Modificazione all'articolo 66)
1. La lettera c) del comma 1 dell'articolo 66 della l.r.
22/2010 è sostituita dalla seguente:
"c) finanziano i programmi di azioni positive e l'attività
dei Comitati unici di garanzia per le pari opportunità, la
valorizzazione del benessere di chi lavora e contro le
discriminazioni, costituiti anche in forma associata tra gli enti
di cui all'articolo 1, comma 1, nei limiti delle risorse
finanziarie disponibili.".
Articolo 10
(Modificazione all'articolo 70)
1. Dopo il comma 3 dell'articolo 70, è aggiunto il
seguente:
"3bis. Il dipendente per avviare attività professionali o
imprenditoriali può essere collocato in aspettativa, senza assegni
e senza decorrenza dell'anzianità di servizio, per un periodo non
superiore a dodici mesi, tenuto conto delle esigenze organizzative
dell'ente di appartenenza e previo esame della documentazione
presentata dall'interessato.".
Articolo 11
(Modificazione all'articolo 71)
1. Alla lettera b) del comma 1 dell'articolo 71 della l.r.
22/2010, le parole: "organizzazioni lucrative" sono sostituite
dalle seguenti: "organizzazioni non lucrative".
Articolo 12
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- Ricordo che questo disegno di legge ha avuto
il parere favorevole a maggioranza della II Commissione e che si
analizzerà un nuovo testo. C'è un parere favorevole del Consiglio
permanente degli enti locali e sono stati presentati due
emendamenti: uno del Presidente della Regione e uno del gruppo
ALPE.
La parola al relatore, Consigliere Crétaz.
Crétaz (UV)
- Merci M. le Président.
Il presente disegno di legge si compone di nove articoli, volti
a superare le osservazioni formulate dal Dipartimento per i
rapporti con le Regioni della Presidenza del Consiglio dei
Ministri, inerenti agli articoli 20, comma 5, 21, comma 2, 22,
comma 4, e 45, comma 5, della legge regionale 23 luglio 2010, n.
22, anche in relazione alla giurisprudenza costituzionale in
materia. In particolare, la recente sentenza della Corte
costituzionale ha affermato che le deroghe legislative al principio
secondo cui agli impieghi nelle pubbliche amministrazioni si accede
mediante concorso, seppure previste espressamente dall'articolo 97
della Costituzione, sono legittime solo in presenza di peculiari e
straordinarie esigenze di interesse pubblico idonee a
giustificarle.
In altre parole, secondo la Corte, la deroga al principio del
concorso pubblico deve essere essa stessa funzionale alle esigenze
di buon andamento dell'amministrazione. Le integrazioni apportate
agli articoli sopra citati della legge regionale n. 22/2010
(articoli 1, 3, 4, 5 e 6 del presente disegno di legge) rispondono,
pertanto, all'esigenza di meglio specificare i casi in cui gli
incarichi dirigenziali possono essere conferiti a personale esterno
all'ente - il conferimento è possibile solo se esplicitamente
motivato e nei confronti di personale in possesso di particolare e
comprovata qualificazione professionale - o di incrementare il
livello di professionalità della dirigenza in generale, al fine di
evitare l'impugnativa innanzi alla Corte costituzionale da parte
del Governo. Gli altri articoli del presente disegno di legge
(articoli 2, 7 e 8) apportano correzioni di carattere meramente
formale agli articoli 12, 45 e 71 della legge regionale n. 22/2010.
L'articolo 9 reca, infine, la dichiarazione d'urgenza.
Gli emendamenti formulati dalla Commissione consiliare
competente che ha esaminato il disegno di legge sono volti ad
enunciare un'ulteriore precisazione in merito al conferimento di
incarichi dirigenziali di supplenza, nonché ad adeguare la legge
regionale in esame alle disposizioni normative contenute nel
collegato lavoro. In particolare, l'articolo 7bis definisce il
finanziamento dei programmi di azioni positive e l'attività dei
comitati unici di garanzia per le pari opportunità, che, secondo
quanto stabilito dall'articolo 21 della legge n. 183/2010,
sostituiranno, unificando le competenze in un solo organismo, i
comitati per le pari opportunità e i comitati paritetici sul
fenomeno del
mobbing
, promuovendo misure atte a garantire
pari opportunità, benessere dei lavoratori ed assenza di
discriminazioni nelle amministrazioni pubbliche. Infine, l'articolo
7ter adegua la norma alle prescrizioni contenute nell'articolo 18
del collegato lavoro, il quale stabilisce che i dipendenti pubblici
possono essere collocati in aspettativa per un periodo massimo di
12 mesi in concomitanza con l'avvio di attività professionali e
imprenditoriali.
L'intervento legislativo odierno, con particolare riferimento
alle disposizioni in materia di ottimizzazione della produttività
del lavoro pubblico e di efficienza e trasparenza delle pubbliche
amministrazioni, ha l'obiettivo di valorizzare e riaffermare il
ruolo da sempre esercitato dalla Regione nella disciplina
dell'organizzazione degli uffici e nella regolamentazione del
lavoro alle dipendenze degli enti del comparto unico regionale, nel
rispetto dei principi e delle direttrici di riforma approvati a
livello statale. La recente riforma ha avviato un processo di
adeguamento dell'attività amministrativa della pubblica
amministrazione valdostana al fine di migliorare l'efficacia e
l'efficienza organizzativa nella risposta alle richieste dei
cittadini, in modo particolare in questi momenti di crisi.
Oggi l'apparato pubblico regionale è impegnato in una sfida
molto grande e la recente legge da noi approvata ha posto le basi
su cui attivare i processi virtuosi che debbono portare
l'Amministrazione regionale a sostenere lo sviluppo economico
sociale e culturale della nostra società. Mi pare che gli apparati
amministrativi di tutto il comparto regionale stiano lavorando per
migliorare il loro "prodotto" e questo non può che riscontrare
positivamente il nostro lavoro; questi piccoli adattamenti non sono
che puntualizzazione su di un disegno già di per sé di ottimo
livello. Merci.
Presidente
- Dichiaro aperta la discussione generale.
La parola al Consigliere Louvin.
Louvin (ALPE)
- Grazie Presidente. Sarò molto breve
perché questa è una legge che è stata ampiamente dibattuta e
discussa, sulla quale avevamo avuto modo di esprimere, come gruppo,
per bocca del collega Chatrian, nell'ambito della discussione che
c'era stata sulla legge n. 22, le riserve del nostro gruppo e il
rammarico che non si fosse colta l'occasione per uno snellimento
della normativa, e soprattutto per restringere quel vasto campo di
discrezionalità nella scelta delle figure professionali
dirigenziali, che invece mi pare essersi sensibilmente
ampliata...abbiamo una gamma di figure fiduciarie molto irrobustita
da quella legge!
Qui avremmo delle osservazioni da fare intorno a questo disegno
di legge, ma credo che sia opportuno svolgerle più puntualmente nel
corso dell'esame dell'articolato, per evitare di affastellare
questioni, non molte, ma di non poco momento, che volevamo
evidenziare.
Ci permettiamo di segnalare come questa riserva sulla larghezza
di fiduciarietà sia stata al centro delle osservazioni formulate
dal Dipartimento per i rapporti con le Regioni della Presidenza del
Consiglio dei Ministri; di fatto la ragione per la quale è
intervenuto il dipartimento è che si andava ben oltre quella che è
l'eccezionalità o la particolarità dei casi e si faceva ricorso in
modo particolarmente massiccio a momenti di alta discrezionalità.
In sostanza, in questa Amministrazione, il fatto che si acceda
mediante concorso alle funzioni dirigenziali è ormai una
fattispecie assolutamente residuale rispetto alla pratica dominante
di utilizzo di figure individuate discrezionalmente. Non andrei
oltre, in questo momento, per lasciare maggior spazio al momento
della discussione di singole questioni di dettaglio che potranno
essere evidenziate man mano che gli articoli saranno esaminati.
Grazie.
Presidente
- La parola al Consigliere Donzel.
Donzel (PD)
- Egregio Presidente, cari colleghi, con una
prassi che ho imparato in soli pochi anni di attività in Consiglio
regionale, sembra essere ormai una consuetudine affermata che
facciamo una legge e, un paio di mesi dopo, cominciano le leggine
di rettifica della legge, che quando è stata fatta è stata
presentata come la più magnifica legge di riforma, studiata,
approfondita in commissione...andatevi a sentire le registrazioni
del dibattito, legge dibattuta, discussa, approfondita, eccetera.
Qualche replica delle opposizioni che hanno questo ruolo, a dire:
no, qualche miglioramento poteva essere fatto...e invece no! Questa
è la legge migliore che mai sia stata scritta! Dopo qualche mese
arriva la "leggina" con due note di rettifica e così si comincia a
rimettere mano alla legge perfetta che era stata fatta qualche mese
prima. Questa è più una nota di tipo formale.
La nostra fatica è invece nel capire questo tipo di
provvedimento: al di là di alcuni articoli, che sono effettivamente
delle correzioni, quindi comprensibili...è soprattutto in relazione
allo spirito che viene introdotto con il cosiddetto "articolo 7"
che, apparentemente letto con una certa ottica, sembra rispondere
alla filosofia che il Ministro Brunetta aveva cercato di dare nella
sua legge nazionale: basta consulenze esterne, basta nomine di
esterni, cerchiamo di contenere queste cose qui (fra l'altro la
Regione Sicilia è stata pizzicata per abuso di queste nomine
politiche all'interno dell'Amministrazione)...cerchiamo di vedere
se nella nostra Amministrazione ci sono queste competenze; quindi,
in un certo qual senso, sembrerebbe una norma come quella
dell'articolo 7 finalizzata a vedere se dentro il nostro ente ci
sono delle figure che hanno queste capacità. Però ovviamente
torniamo ad una logica che è una logica di non consentire dei
percorsi trasparenti, pubblici, per accedere alle cariche
dirigenziali, ma è la politica che preleva gli eletti e li trascina
verso l'alto e quindi da una categoria D si viene pescati ed eletti
nella categoria dirigenziale. Questa cosa, ripeto, letta a sé
stante, di per sé risponde alla filosofia del "non vado a cercare
all'esterno", ma siccome viene sommata perché l'articolo dice che
"lo stesso non concorre alla determinazione del limite di cui
all'articolo 20"
, quindi posso comunque anche usare nomine
dall'esterno, io sommo nomine dall'esterno a queste autopromozioni
interne. Di fatto ho un'amministrazione che ha sempre meno una
struttura che è quella dell'apparato pubblico, ma io questa
discussione - Presidente, la tedierò - l'ho fatta l'altra volta
quando abbiamo approvato la legge madre, cioè dobbiamo decidere se
andiamo verso un modello più anglosassone - e non è filosofia - o
se andiamo verso un modello in cui crediamo che un'amministrazione,
tipo alla francese, formata, costruita in un certo modo, risponde
alle esigenze del pubblico. Ma non possiamo fare un ibrido per cui
prendiamo le cose che ci fanno comodo di qua, le cose che ci fanno
comodo di là e, di fatto, ci troviamo senza un sistema di regole
che ci garantisca un apparato pubblico che ha una certa struttura,
in cui le persone che si formano all'interno, che concorrono, sanno
che hanno degli
step
di sviluppo di carriera che avviene
attraverso un concorso, per cui uno studio si prepara. Qui la
sensazione è che uno, più che studiare e prepararsi, si fa un amico
politico potente e la sua carriera viaggia alla velocità della
luce!
Rischiamo di dare dei messaggi un po' strani all'apparato
pubblico con norme di questo tipo, può darsi anche che chi le ha
fatte non ha tenuto conto bene di cosa può succedere se andiamo
sempre più a prelevare ed a promuovere verso l'alto senza procedure
trasparenti pubbliche di concorso...quella è la strada maestra,
l'unica che dovrebbe usare l'Amministrazione! Poi giustamente si
fanno delle norme per dire: in deroga sono nella necessità, vado a
prendere una competenza esterna, oppure: in deroga sono nella
necessità, attivo una competenza interna. Ma questa cosa deve stare
all'interno di parametri molto limitati, molto ridotti, altrimenti
si mette seriamente in dubbio tutta la struttura che abbiamo. Poi
uno può dire: ci credo nella struttura che ho o non ci credo e me
la politicizzo; su questo noi abbiamo un altro avviso, lo abbiamo
già detto l'altra volta, siamo perché la politica deve costruire
un'amministrazione pubblica efficiente. Questo è il compito della
politica, non plasmarla a sua immagine e somiglianza.
Questo è il modo in cui noi leggiamo questo articolato, che in
questo punto ci lascia delle perplessità, ma lei avrà modo di
chiarirle.
Presidente
- Se non vi sono altri interventi, chiudo la
discussione generale.
Si passa all'esame dell'articolato nel nuovo testo approvato
dalla II Commissione.
Pongo in votazione l'articolo 1:
Consiglieri presenti e votanti: 31
Favorevoli: 24
Contrari: 7
Il Consiglio approva.
Presidente
- La parola al Consigliere Louvin
sull'articolo 2.
Louvin (ALPE)
- Grazie Presidente.
Questo articolo devo dire che ha rappresentato per me uno choc;
ho molta fiducia in quello che viene scritto, dichiarato, tendo a
fidarmi molto di quello che ci viene rappresentato, soprattutto in
atti ufficiali come questi, ma questo articolo porta una
modificazione molto leggera all'articolo 12 della legge n. 22,
sostituendo le parole
"di secondo livello"
con le parole
"di primo livello"
. Nella relazione introduttiva del disegno
di legge si dice: gli articoli 2, 7 e 8 del presente disegno di
legge apportano correzioni di carattere meramente formale, quindi
pura forma, nulla di significativo; d'altra parte la formula è
ripresa dal nostro brillante relatore, che ha puntualmente ripetuto
che si tratta di correzioni meramente formali.
Mi sono dato la pena di andare a vedere cosa volesse dire la
"correzione meramente formale", perché un errore può succedere, ma
se le commissioni, l'aula, eccetera, hanno deliberato un
determinato aggancio ad un montante preciso di remunerazione per
stabilire quanto percepiscono i segretari particolari del
Presidente della Regione, del Presidente del Consiglio, degli
Assessori, evidentemente se si sposta il parametro, ci sarà stato
un motivo. Per la verità ero assente in quella seduta, quindi non
ho cognizione se non dagli atti formali del dibattito, però saranno
state fatte delle valutazioni. Il trattamento in godimento oggi dei
segretari particolari in base alla "22", cioè al testo che è stato
votato a luglio 2010, è di 50.085 euro, cioè il costo lordo per
l'Amministrazione regionale del segretario particolare è di 50.000
euro. Questa correzione meramente formale e questo cambio di
parametro, collega Crétaz, porta questo salario lordo a 64.139
euro...
(interruzione del Presidente della Regione, fuori
microfono)
...no, mi dispiace, non gli assegni
ad personam
che sono
conservati dai segretari già in carica, ma quello che in questo
momento stanno percependo coloro che sono entrati in servizio dopo
la data di luglio, ce n'è uno...mi dispiace, Presidente, poi lei
ribatterà, ma si informi anche lei bene...ecco, oggi, in base alla
legge votata da questo Consiglio, i segretari particolari hanno un
trattamento economico che costa 50.000 euro alla Regione. Segnalo
per inciso, perché poi sembra che parliamo sempre e solo della
Valle d'Aosta come del faro del mondo...all'università un
ricercatore costa 40.000 euro, visto che si è parlato molto di
università in questi ultimi mesi, un professore associato ne costa
60.000; i nostri segretari particolari, oggi, da legge, costano
50.000, passano o ripassano - secondo i punti di vista - a
64.000.
Allora, ci sono evidentemente valutazioni da fare sul piano
sostanziale, ma sul piano formale mi si consenta che far passare
per un mero errore formale una variazione di 14.000 euro, che
dovrebbe dare un po' di coraggio anche al nostro collega Bieler,
che questa mattina si è sentito in difficoltà perché ha dato un
aumento del 13 percento...qui siamo nel 30 percento, quindi stia
tranquillo, collega Bieler, perché c'è chi l'ha superata
ampiamente! Però, perché non dobbiamo scrivere eventualmente che
c'è stata una valutazione difforme e non far passare per meri
errori materiali delle correzioni di rotta così sensibili?
Grazie.
Presidente
- La parola al Presidente della Regione,
Rollandin.
Rollandin (UV)
- Voglio sottolineare che in senso
letterale il collega Louvin può anche avere ragione, nel senso che
questa correzione è un mero adeguamento, nel merito può essere
interpretabile. Quello che voglio dire è che c'è stato un errore,
se andiamo a vedere la relazione, in cui non si è mai parlato di
modificare lo status dei segretari personali che sono sempre stati
al primo livello. Si è tornati esattamente al livello equiparato a
quello di prima, questo voglio dirlo per correttezza, cioè non c'è
stato un cambiamento. Poi che sia giusto dire che se si guardasse a
legge approvata...è sicuramente un passaggio che ha quelle
conseguenze, ma quello che vogliamo dire è che c'è stato un errore
materiale - era meglio scrivere errore materiale, può darsi -
perché di quello si tratta. Tutti gli altri passaggi sono stati
oggetto di contrattazione e sarebbero oggetto di contrattazione,
per questo livello abbiamo fatto questa discussione per mesi con le
forze sindacali, dicendo: "rimane quello di prima", non si è mai
nemmeno accennato ad un cambiamento di livello. Per cui c'è stato
proprio un errore, nel senso che nessuno è stato a sottolineare
questo aspetto perché non era oggetto di discussione e
nell'applicazione è emerso - lo diciamo apertamente - un errore che
riporta la situazione esattamente a quella precedente. Questo è
quanto, lo diciamo con franchezza. Questo può dare adito a
interpretazioni, però non è che aumentiamo di una virgola rispetto
a quello che succedeva prima della legge. Se invece, come sta
dicendo, noi abbiamo fatto questo passaggio e oggi torniamo
indietro o andiamo di nuovo avanti...è vero, ma sostanzialmente
prova ne sia, chiedetelo anche ai funzionari direttamente
interessati, che sono stati i primi ad avere questo stupore nel
momento in cui hanno riguardato la legge. Siccome non era stato
oggetto di discussione, è per quello che è sfuggito ed è stato
scritto come secondo, mentre invece era primo livello. Lo dico con
franchezza, quindi prendo le mie colpe nel senso che poteva essere
guardato con più attenzione; la
ratio
è questa.
Presidente
- Pongo in votazione l'articolo 2:
Consiglieri presenti e votanti: 32
Favorevoli: 25
Contrari: 7
Il Consiglio approva.
Presidente
- Articolo 3: stesso risultato. Articolo 4:
stesso risultato. Articolo 5: stesso risultato. Articolo 6: stesso
risultato.
All'articolo 7 c'è l'emendamento n. 1 del gruppo ALPE.
La parola al Vicepresidente Chatrian.
Chatrian (ALPE)
- Grazie Presidente.
Qual è lo spirito di questo emendamento? Crediamo fortemente, lo
avevamo già annunciato nel mese di luglio durante il dibattito in
aula, nella valorizzazione di tutte le risorse umane interne
all'Amministrazione, nell'accrescimento soprattutto del bagaglio
professionale, ma lo spirito è questo: nel momento della scelta da
parte dell'Amministrazione regionale, comunque funzionale e
strutturale, riteniamo fondamentale suddividere l'esigenza
temporale con un'esigenza continuativa. Ecco che nell'emendamento
andremo a suddividere queste due strade, quella temporale e quella
continuativa; la prima con un limite esplicitato...poi si può
modificare, non sono i 12 mesi o 18 mesi, ma per i primi 12 mesi
non concorre alla determinazione del limite dell'articolo 20, comma
5...invece, se è una scelta strutturale, concorre all'interno del
pacchetto globale entro il limite complessivo del 15 percento.
Questa era la motivazione che ci aveva spinto a presentare questo
emendamento, suddividendo la tipologia temporale con quella
continuativa; se è una scelta continuativa far crescere e
valorizzare le risorse interne, conteggiamole fuori dal comparto
globale, altrimenti se è una necessità mensile o annuale, rientra
all'esterno dell'infrastrutturazione legata all'articolo 20, comma
5.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Con questo credo sia
giusto un chiarimento sia al collega Chatrian che al collega
Donzel, che su questo aveva fatto un intervento in precedenza.
Vorrei sottolineare che questo articolo, così come formulato,
tiene conto della nuova impostazione che va nell'ottica che diceva
prima il collega Donzel, cioè di far crescere il personale interno
che ha competenze. Credo che chi ha fatto le esperienze a livello
regionale, sa che ci sono dei D di grande esperienza e capacità,
quindi qui abbiamo ridotto i livelli dirigenziali da tre a due ed
abbiamo lasciato liberi i quadri con la possibilità di utilizzare i
D; quindi va nell'ottica auspicata dal collega Donzel, di
valorizzare le risorse interne.
Siccome utilizziamo questa possibilità, chiaramente essendo
interno questo non mi concorre, non posso considerarlo come esterno
nel momento in cui torna in carica, perché è un interno. Posso
capire in parte la distinzione fra temporaneo e non...c'è solo un
problema: vi ricorderete che nella legge si parla anche di incarico
a progetto...adesso sono D con incarico a progetto che può durare
sei mesi, un anno, diciotto mesi, quindi c'è una facoltà di
utilizzo di questo personale che nel tempo può avere una scadenza
modulata. Ci sembrava corretto dire che, comunque sia, questi
incarichi ai D non concorrono nella situazione di limitare il
ricorso all'esterno, che - voglio ricordarlo - è per la dirigenza,
e questa non è dirigenza, perché adesso negli incarichi a D non
siamo più a dirigenza. Questo non concorre giustamente perché è il
terzo livello, e noi lo precisiamo per dire che non va ad inserirsi
in questo conteggio.
Adesso sarà importante vedere l'applicazione di questa legge,
perché ci sono diversi fatti; se per caso dovessero venir fuori
durante l'applicazione, non ho nulla in contrario a dire, al
momento giusto: rivediamo, andiamo a modulare. Oggi, per com'è
l'impostazione, come sono strutturate le proposte per utilizzare le
competenze degli ex ottavi dei D, non credo che sia opportuno
mettere una distinzione temporale in questo articolo.
Ci asteniamo quindi sull'emendamento e voteremo a favore
dell'articolo 7.
Presidente
- La parola al Consigliere Donzel.
Donzel (PD)
- Vede, Presidente, noi sosterremo questo
emendamento, perché a mio avviso alcune delle ragioni che ho
espresso prima - non sto qui a ripeterle - rimangono in piedi,
anche se ho comunque apprezzato, perché ci torneremo su questa
legge purtroppo, questa sua apertura.
Sono dell'avviso che - votiamo senza esitazione questo
emendamento - su questa legge dovremo tornare, perché torno a dire
che si deve fare un ragionamento su questa struttura amministrativa
e cercare di dare davvero un assetto che sia funzionale alla
politica, e cercare di togliere sempre più - lo dico senza guardare
ad una questione di destra o di sinistra - ogni sospetto che la
politica voglia controllare le funzioni dell'Amministrazione. La
politica ha il compito di promuovere una buona amministrazione. Ho
voluto precisare la posizione del gruppo, accogliendo anche
l'apertura del Presidente, ma rimanendo fermo nel voto su questo
emendamento.
Presidente
- Pongo in votazione l'emendamento n. 1 di
ALPE che recita:
Emendamento
L'articolo 7 è sostituito dal seguente:
"Articolo 7
(Modificazione all'articolo 26)
1. Al comma 1 dell'articolo 26 della 1.r. 22/2010, sono
aggiunte, in fine, le seguenti parole: "Se l'incarico dirigenziale
di supplenza è conferito a dipendenti dell'ente di categoria D, per
i primi dodici mesi lo stesso non concorre alla determinazione del
limite di cui all'articolo 20, comma 5."."
Consiglieri presenti: 32
Votanti e favorevoli: 7
Astenuti: 25 (Agostino, Benin, Bieler, Comé, Crétaz, Empereur,
Hélène Impérial, Isabellon, La Torre, André Lanièce, Lattanzi,
Lavoyer, Maquignaz, Marguerettaz, Pastoret, Prola, Emily Rini,
Rollandin, Rosset, Salzone, Tibaldi, Laurent Viérin, Marco Viérin,
Manuela Zublena, Zucchi)
Il Consiglio non approva.
Presidente
- Pongo in votazione l'articolo 7:
Consiglieri presenti e votanti: 32
Favorevoli: 25
Contrari: 7
Il Consiglio approva.
Presidente
- Articolo 8: stesso risultato. Articolo 9:
stesso risultato. Articolo 10: stesso risultato. Articolo 11:
stesso risultato.
Adesso c'è un emendamento del Presidente della Regione, che
recita:
Emendamento
1) Dopo l'articolo 11 è inserito il seguente:
Articolo 11bis
(Disposizione transitoria)
1. Le disposizioni di cui all'articolo 2 trovano applicazione
anche con riguardo agli incarichi di cui all'articolo 12 della l.r.
22/2010 in essere alla data di entrata in vigore della presente
legge.
Lo pongo in votazione:
Consiglieri presenti e votanti: 32
Favorevoli: 25
Contrari: 7
Il Consiglio approva.
Presidente
- Articolo 12: stesso risultato.
Pongo in votazione la legge nel suo complesso:
Consiglieri presenti e votanti: 32
Favorevoli: 25
Contrari: 7
Il Consiglio approva.
