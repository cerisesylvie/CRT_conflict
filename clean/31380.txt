Classificazione
SPORT E TEMPO LIBERO
Infrastrutture ricreativo-sportive
Sport invernali



Oggetto del Consiglio n. 453 del 25 marzo 2009 - Resoconto
OGGETTO N. 453/XIII - Interpellanza: "Termini di chiusura
degli impianti sciistici della società Funivie Courmayeur Mont
Blanc".
Interpellanza
Il 24 febbraio scorso, la Società Funivie Courmayeur Mont
Blanc ha comunicato ufficialmente che la chiusura dei propri
impianti avverrà il 19 aprile prossimo;
Tale data di chiusura costituisce una novità rispetto alla
consueta prassi per cui gli impianti della località venivano chiusi
solo dopo le festività del 25 aprile;
i sottoscritti Consiglieri regionali
Interpellano
l'Assessore al Turismo, Sport, Commercio e Trasporti per
sapere:
1) quale sia l'opinione della Giunta regionale circa la
decisione assunta dalla Società Funivie Courmayeur Mont
Blanc;
2) se siano state avviate iniziative per richiedere cha la
Società Funivie Courmayeur Mont Blanc riveda tale decisione,
posticipando la chiusura dei propri impianti oltre il 25 aprile
prossimo;
3) se siano stati concordati fra le società funiviarie
controllate o partecipate dalla Regione i termini di chiusura
degli impianti che consentano di prolungare al massimo la stagione
sciistica.
F.to: Louvin - Chatrian - Morelli Patrizia
Président
- La parole au Conseiller Louvin.
Louvin (VdAV-R)
- Grazie, Presidente. L'Assessore è
confortevolmente installato, possiamo procedere? Grazie.
La chiusura degli impianti di Courmayeur ha fatto oggetto di
qualche preoccupazione e qualche arrabbiatura anche da parte degli
operatori turistici... possiamo riprendere, Presidente? Grazie.
Dicevamo, ha creato qualche malumore in Courmayeur...
(interruzione di un Consigliere, fuori microfono)
... non ci offendiamo, non ci offendiamo... al punto che ha
dovuto intervenire la stessa Amministrazione locale, gli operatori
turistici per ottenere uno slittamento di una settimana nella
chiusura degli impianti: è quanto abbiamo appreso nell'immediata
imminenza della presentazione, due settimane fa, di questa
interpellanza. Ora la data rimane peraltro un po' misteriosa,
perché apprendiamo dal
blog
degli operatori turistici della
Valle del Monte Bianco che invece dal 23 al 27 aprile gli impianti
sono aperti nel comprensorio sciistico di Courmayeur. Non so se è
una fonte attendibile o meno, ma ci sono dei
blog
, in
particolare il
blog
del Consorzio Valle Monte Bianco, che
indica ancora aperti oltre il 19 aprile - data che a noi
risulterebbe essere data di chiusura di questi impianti - un
periodo ancora di apertura degli stessi. Ora, l'Assessore potrà
gentilmente dirci quando si chiuderà ufficialmente la stagione
sciistica; a noi premono alcune cose: primo, che vi sia, in un anno
in cui, grazie a Dio, di neve ne abbiamo avuta e in cui gli
operatori hanno bisogno di lavorare, uno sfruttamento ottimale
degli investimenti che sono stati fatti per quanto riguarda gli
impianti sciistici, che vi sia l'allungamento massimo possibile
della stagione e non delle chiusure dettate da comprensibili
economie da parte delle società, ma molto dannose per quanto
riguarda il funzionamento del turismo nel suo insieme; secondo, che
vi sia, per quanto è possibile, chiarezza nello stabilire le date e
nel comunicarle all'esterno e anche ci preme sapere cosa sta
facendo l'Assessorato, non solo in ordine a Courmayeur e alle sue
date ballerine di chiusura, ma per quanto riguarda l'insieme delle
stazioni sciistiche. Crediamo sia utile un'iniziativa regionale che
porti ad una sensibilità massima in questo momento, se le
condizioni di innevamento permarranno favorevoli, come ci
auguriamo, a che si possa lavorare anche oltre la chiusura pasquale
e fino al 25 aprile. In passato a noi risulta che le festività del
25 aprile fossero un po' una data limite per quanto riguarda la
località di Courmayeur, risulta anche che una data più avanzata di
quella del 19 è indicata sullo stesso
ski pass
regionale e
credo che su questo per avere "patti chiari e amicizia lunga" anche
con quanti stipulano contratti di durata, contratti stagionali con
i nostri impianti di risalita... di poter godere fino in fondo di
una stagione che penso per alcuni aspetti rimarrà da incorniciare e
comunque sembra essere dal punto di vista della fruizione sportiva
fra le migliori di questi ultimi anni.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie, Presidente. In realtà, un
primo comunicato stampa del 24 febbraio 2009, emesso dalla
Courmayeur Mont Blanc Funivie, concessionaria del trasporto a fune
del comprensorio di cui all'oggetto, prevedeva la data di chiusura
della corrente stagione invernale per il 14 aprile 2009. Venuti a
conoscenza che tale decisione non era stata condivisa con il
direttivo dell'Associazione albergatori e con gli operatori del
settore, la Regione con nota protocollo n. 3694 del 5 marzo (che,
se vuole, posso metterle a disposizione) ha provveduto ad inviare
alla società in questione una richiesta di chiarimento in merito.
La nota rimarcava l'esigenza di comprovare le ragioni che avevano
portato a tale previsione e soprattutto su quali basi si fondava la
convinzione che non sussistesse più, successivamente alla data
stabilita, l'interesse di pubblico trasporto. Si evidenziava
inoltre la necessità di una maggiore collaborazione fra gli
operatori del settore e la società concessionaria degli impianti a
fune, in modo da poter programmare con maggiore efficacia le
rispettive attività nel corso della stagione sciistica. Da questo
punto di vista, collega Louvin, quindi vede che parliamo la stessa
lingua, abbiamo avuto modo di mandare prontamente una lettera, di
cui, ripeto, le posso far avere copia. È proprio successivamente a
questa lettera, immagino anche grazie a questa lettera, non solo,
sicuramente, non vogliamo essere il centro del mondo, che la
società Courmayeur Mont Blanc comunicava la nuova data di chiusura
della stagione invernale, fissata per il 19 aprile, come risulta
dal comunicato, ma anche lì da una lettera protocollata, che la
Courmayeur Mont Blanc invia alla Regione in risposta della
precedente. Rispetto a questo tema, quello del
blog
non lo
so, ma non mi risultano iniziative o documenti che lascino pensare
ad un'apertura fino al 25 aprile; quindi la data che ci è stata
comunicata ufficialmente con lettera è il 19.
Vi è da dire che verso la fine della stagione i passaggi, le
utenze diminuiscono in modo veramente significativo, tant'è che
nell'analisi dei passaggi degli anni precedenti ci sono state delle
giornate dove gli impianti rimanevano aperti per 90, 100, 150
passaggi giornalieri; questi sono dati oggettivi, perché i passaggi
si contano, pertanto le motivazioni per mantenere aperto il
domaine skiable
vengono un po' meno. Quello che abbiamo
comunicato nella lettera è la necessità di concordare in modo ampio
e convergente con tutti gli operatori, perché a volte accade che la
società di impianti a fune in generale in Valle d'Aosta si assume
un determinato impegno e per contro abbiamo tutta una serie di
strutture che chiudono, quindi abbiamo delle stazioni che sono non
armoniche (abbiamo solo alcune risposte:
"non si presenta un
domaine skiable in modo adeguato"
). Lo posso rappresentare
anche come esperienza diretta: avendo fatto l'Amministratore
delegato di un'importante società in passato, ricordo che c'erano
delle istanze da parte di albergatori che avevano delle
prenotazioni, ma per contro avevamo tutto il resto della stazione,
ossia i bar, i ristoranti, i tabacchini che a fine stagione
chiudevano, pertanto avevamo una stazione che si presentava in modo
non armonico; allora, rispetto a questo, concordiamo con quanto
veniva detto.
Rispetto alla terza domanda: cosa sta accadendo, per la stagione
in corso i termini di chiusura degli impianti delle società Pila e
Monte Rosa sono fissati per il 19 aprile prossimo, mentre il
comprensorio di La Thuile e quello di Cervinia prolungheranno il
periodo di apertura grazie alle più favorevoli condizioni di
innevamento rispettivamente fino al 26 aprile e al 3 maggio
prossimi; quindi vede, due grandi comprensori, Pila e Monte Rosa,
ad oggi hanno fissato per il 19 aprile, esattamente come
Courmayeur. Le società minori chiuderanno in generale prima di
Pasqua o il martedì dopo Pasqua. Queste sono le proposte. Concludo
dicendo che la nuova proposta di chiusura della Courmayeur Mont
Blanc appare in linea con le previsioni di altre grandi società
valdostane.
In generale i servizi regionali competenti svolgono in questo
ambito solo azioni di controllo, lasciando alle società
concessionarie, in collaborazione con gli operatori del settore
presenti sul territorio, la definizione del calendario stagionale
di apertura e di chiusura secondo logiche di mercato e in base
all'andamento meteorologico di ogni singola stagione. È un dato di
fatto che con l'avvicinarsi della bella stagione il numero di
sciatori diminuisce progressivamente. Gli uffici regionali, così
come è avvenuto per il caso in esame, vigilano affinché le esigenze
di pubblico trasporto, anche solo di tipo prettamente turistico
sportivo, siano di norma ragionevolmente garantite. Se vogliamo
cambiare i riferimenti e introdurre delle norme più cogenti,
possiamo ragionarci, ma credo che un invito a questo punto ad un
ragionamento collegiale che coniughi gli interessi di tutti sia da
privilegiare rispetto ad azioni coercitive, che potrebbero avere
tante controindicazioni.
Président
- La parole au Conseiller Louvin.
Louvin (VdAV-R)
- Ringrazio l'Assessore. Non ci
schieriamo dalla parte "sovietica" dal punto di vista della
cogenza, non ci interessa spingere, anzi crediamo sia altamente
inopportuno spingere verso decisioni unilaterali e di autorità da
parte della Regione, qui come altrove, ma qui forse più che altrove
conta un ruolo di autorevolezza e di ispirazione di strategie
turistiche e commerciali. Ci ha preoccupato la vicenda di
Courmayeur perché sintomatica di oscillazioni, di incertezze che si
traducono in danno reale per chi promuove il turismo. Chi vende un
pacchetto di vacanze e lo fa chiudere al 12 o 13 aprile, ritenendo
questa la data di chiusura e si trova ad avere poche settimane
prima uno slittamento di una settimana, non è più in grado di
recuperare clientela, non è più in grado di pianificare voli
charter
, non è più in grado di fare la sua promozione in
modo adeguato. Analogamente il fatto di avere una ragionevole
certezza che un
domaine skiable
complessivamente valido sia
proponibile, non solo per la località di Cervinia, che rimane
aperta fino al mese di maggio, ma anche per altre località per
tempi più lunghi, consente di vendere anche lo
ski pass
regionale e pacchetti vacanze in modo migliore. Questa è la
preoccupazione che abbiamo avvertito da parte di operatori
turistici, ma anche da parte di semplici utenti, che si sono
lamentati di tale approssimazione. Ben vengano quindi le
sollecitazioni, siamo contenti che l'Assessorato sia intervenuto
tempestivamente sulla questione e se potrà meglio ancora per il
futuro coordinare la proposta in modo che sia nota per tempo e che
non ci siano incertezze, questo verrà a tutto merito non solo della
Giunta regionale, ma direi della Regione nel suo complesso per
quanto riguarda la nostra offerta turistica e questo è il nostro
auspicio.
