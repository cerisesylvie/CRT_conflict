Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Protezione civile



Oggetto del Consiglio n. 523 del 22 aprile 2021 - Resoconto
OGGETTO N. 523/XVI - Interpellanza: "Notizie in merito
all'allestimento di campi container per l'assistenza alla
popolazione in caso di emergenza".
Sammaritani (Presidente) -
Passiamo alla trattazione
dell'interpellanza n. 36. Per l'esposizione la parola al
consigliere Carrel.
Carrel (PA) -
Con questa interpellanza vogliamo fare un
po' di chiarezza in merito alla gara che è stata indetta dalla
Presidenza del Consiglio dei ministri, più precisamente dal
Dipartimento della protezione civile, avente a oggetto
l'allestimento di campi di
container
per l'assistenza alla
popolazione in caso di eventi emergenziali. Come avrete potuto
leggere sui vari giornali
online
e non solo, ovviamente
questa gara ha suscitato non poche polemiche, non pochi dubbi e
quindi vorrei approfittare di questa interrogazione proprio per
cercare di fare un po' di chiarezza. Vi è chi sta ipotizzando
addirittura che questi container possano servire per tenere isolate
le persone affette da Covid-19, vi è chi sostiene che verranno
utilizzati per chi non vorrà vaccinarsi. Insomma, le ipotesi come
spesso accade, sono tante e vengono sicuramente smentite da quella
che è la comunicazione della CONSIP, la quale ha ribadito che
questo è un accordo quadro e quindi non presenta delle spese, a
meno che non si presentino proprio degli eventi emergenziali, e che
sono delle operazioni di routine effettuate in tempi di pace,
proprio per cercare di agire più tempestivamente in caso di
emergenza.
Mi scuso, ma ho fatto solo questa introduzione per capire di
cosa stiamo parlando anche giuridicamente e per fare un po' di
chiarezza. Quello che noi vogliamo capire è quali siano gli accordi
fra la Presidenza del Consiglio dei ministri e la nostra Protezione
civile per l'installazione di questi container, che diventano di
fatto dei container ad uso abitativo, in quanto è previsto nella
gara il noleggio dei container, la fornitura di arredi, biancheria
e accessori e il noleggio addirittura di lavatrici e asciugatrici
industriali. Quindi vorremmo capire quali siano gli accordi tra la
Presidenza della Regione e la Presidenza del Consiglio dei ministri
e, proprio per chiarire meglio tutta la situazione, quali siano gli
eventi emergenziali in base ai quali potremmo installare e
utilizzare questi container.
Infine, perché credo che sia l'elemento che più manca in questa
vicenda, se è intenzione della Presidenza della Regione andare a
sostenere una campagna di informazione che vada di fatto a
sensibilizzare i cittadini e a chiarire meglio quali siano le
finalità reali di questa gara, proprio per evitare che poi nascano
varie filosofie, vari pensieri, sull'utilizzo di questi container
che vengono noleggiati.
Per questo motivo, dunque, abbiamo cercato di chiedere al
Presidente della Regione quali siano le informazioni che abbiamo,
quali siano le tempistiche di realizzazione di questi container,
anche perché se parliamo di emergenza vorremmo capire quali sono
poi le tempistiche di realizzazione, e di portare a conoscenza
tutta la cittadinanza di come si agisce in questi casi, proprio
perché un vero piano di emergenza per essere funzionale deve essere
portato a conoscenza di tutti.
Presidente -
Per la risposta la parola al Presidente
della Regione, ne ha facoltà.
Lavevaz (UV) -
Grazie agli interpellanti. Rispondo ai
quesiti dell'interpellanza sulla base di quanto mi è stato riferito
ovviamente dalla Protezione civile regionale su questa questione.
La CONSIP e il Dipartimento della Protezione civile della
Presidenza del Consiglio dei ministri hanno stipulato in data 20
febbraio 2020 un disciplinare che demanda alla CONSIP lo
svolgimento di attività di supporto in tema di acquisizioni di beni
e servizi per il dipartimento stesso.
Nell'ambito di tale accordo, il 24 marzo scorso, la CONSIP ha
proceduto alla pubblicazione della procedura aperta per la
conclusione di un accordo quadro multi fornitore per l'allestimento
di campi
container
, per l'assistenza della popolazione in
caso di eventi emergenziali. La Protezione civile, infatti, al fine
di poter disporre nel minor tempo possibile di insediamenti leggeri
e provvisori per destinazioni d'uso diverse da impiegare nelle
prime fasi di qualsiasi evento emergenziale, necessita di poter
usufruire di container in noleggio, forniture di arredi,
biancheria, accessori, lavatrici e asciugatrici industriali in
noleggio.
Non appena la notizia della pubblicazione del bando si è
diffusa, però, una cospicua schiera di teorici del complotto si è
messa in moto sul
web
, sostenendo che questi campi container
sarebbero serviti per isolare chi non vuole vaccinarsi contro il
Covid o comunque si è interrogata circa l'utilizzo di tali
strutture nella gestione dell'epidemia in corso.
Al fine di chiarire i reali obiettivi della gara, in data 7
aprile la Protezione civile ha ritenuto opportuno pubblicare a sua
volta sul proprio sito istituzionale la seguente nota esplicativa.
"Gli interrogativi sollevati in rete dalla pubblicazione della gara
per l'affidamento di un accordo quadro multi aggiudicatario
destinato all'allestimento di campi container rappresentano
un'occasione utile per chiarire un aspetto fondamentale, ma forse
poco noto, dell'attività di pianificazione di Protezione civile,
l'
emergency procurement
, che attraverso la definizione di
contratti e accordi quadro da attivare al verificarsi di situazioni
di emergenza rende più rapida e trasparente la risposta alle
esigenze di approvvigionamento al verificarsi di una calamità. Si
tratta di un'attività amministrativa che rientra nelle azioni di
pianificazione che il Dipartimento della protezione civile mette in
campo in ordinario, per garantire una risposta operativa puntuale
ed efficiente nell'assistenza alla popolazione colpita da
un'eventuale emergenza". Questo è quanto la nota esplicativa della
Protezione civile pubblicava.
Non si tratta dunque di un'attività connessa alla gestione della
pandemia da Covid-19. Nello specifico il bando di gara è suddiviso
in tre lotti merceologici che riguardano: il primo, i container; il
secondo, gli arredi e gli accessori; il terzo, lavatrici e
asciugatrici industriali. Ciascun lotto merceologico sarà a sua
volta distinto in quattro lotti geografici: nord Italia, centro,
sud e isole, a cui corrisponderanno quattro distinti accordi quadro
dei quali la Protezione civile, al verificarsi di un ipotetico
evento emergenziale, si potrà avvalere per la scelta del contraente
in relazione alla localizzazione geografica dell'evento.
Per riassumere, il bando per le locazioni e le forniture sopra
descritto è finalizzato al reperimento in tempi rapidi da parte
della Protezione civile nazionale, per ciascuna zona geografica,
dei materiali e delle attrezzature per l'allestimento di campi
container che si dovessero rendere necessari a seguito del
verificarsi di eventi calamitosi.
Pertanto, alla prima domanda, quali siano gli accordi con la
Presidenza del Consiglio dei ministri in merito, rispondo che non
vi sono accordi specifici con la Presidenza del Consiglio dei
ministri in merito. La gara rientra nella normale attività di
pianificazione del Dipartimento della protezione civile, per
supportare all'occorrenza in termini logistici i piani di
protezione civile regionali e comunali.
Riguardo alle altre tre domande, quali siano le zone
individuate, quali siano gli eventi per i quali si accederà a
questi container e se si intenda avviare una campagna di
informazione ai cittadini, rispondo che non sono state individuate
zone per la realizzazione di campi container, in quanto l'eventuale
allestimento avviene sulla base degli eventi calamitosi che li
rendessero necessari, quindi parte dal presupposto ovviamente che
non è legato solo all'emergenza Covid. Non vi è pertanto nemmeno
alcuna pianificazione temporale in ordine alla loro realizzazione,
né si è proceduto alla regolamentazione circa l'utilizzo degli
stessi. Quindi, ne consegue anche che non sia stato ritenuto
necessario, alla luce di quanto detto e alla natura di questa gara,
avviare una campagna di informazione ai cittadini sull'eventuale
utilizzo di questi campi container che al momento non esistono.
Presidente -
Per la replica, la parola al consigliere
Carrel, ne ha facoltà.
Carrel (PA) -
Grazie presidente Lavevaz per la risposta.
Di fatto ha elencato un po' quelli che sono i documenti che avevamo
potuto vedere anche sul sito della CONSIP.
Lei nella sua risposta ci ha detto che questi container non sono
legati solo all'emergenza Covid, mentre la situazione e la nota
appunto della CONSIP dice che non è assolutamente legata
all'emergenza Covid, quindi è per tutt'altro tipo di emergenza. Io
credo che una campagna di informazione sia utile per gestire al
meglio ogni tipo di emergenza che possa esserci, proprio perché è
utile chiarire quali sono i vari aspetti, ma soprattutto è utile
per evitare quelli che lei ha chiamato i teorici del complotto. Se
c'è chiarezza e c'è luce su tutte le vicende, poi di fatto il
complotto non può esistere. Quando invece vi sono delle gare che
non sono così chiare e non abbiamo elementi in più, ovviamente poi
diventa difficile andare a contraddire coloro che sostengono delle
ipotesi, che ci auguriamo tutti siano realmente campate per aria,
ma sino a prova contraria diventa difficile sostenerlo.
