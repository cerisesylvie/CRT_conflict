Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 837 del 24 ottobre 1984 - Resoconto
OGGETTO N. 837/VIII - PARTECIPAZIONE AZIONARIA REGIONALE
NELLA S.p.A. VAL VENY DI COURMAYEUR. - (Interpellanza).
PRESIDENTE
: Do lettura dell'interpellanza presentata dai
Consiglieri Torrione, Pascale e Breuvé:
INTERPELLANZA
La Giunta regionale con propria deliberazione n. 7793 in data
31 dicembre 1983 ha provveduto alla sottoscrizione di una
partecipazione azionaria nella società Val Veny di Courmayeur,
riconoscendo al pacchetto azionario acquisito un valore di lire
1.500.000.000 di cui lire 900.000.000 a
titolo
di
sovrapprezzo.
Si chiede di conoscere
le generalità degli azionisti che compongono l'azionariato
privato del la società;
i nominativi dei rappresentanti della Regione in seno agli
organismi societari;
se per la determinazione del sovrapprezzo
è
stata
disposta da parte della Regione apposita perizia ed in caso
affermativo quali sono state al riguardo le risultanze della
stessa.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Con deliberazione n. 7793 in data 31
dicembre 1983, la Giunta regionale approvava la sottoscrizione di
capitale azionario della S.p.A. Val Veny per un ammontare di spesa
di lire un miliardo e mezzo, di cui £. 900.000.000 per sovrapprezzo
azioni. Era una valutazione della Giunta e in effetti credo che
l'operazione, proprio per sostenere gli impianti funiviari e le
iniziative ad essi connesse, fosse indispensabile.
L'aspetto sul quale però noi abbiamo riflettuto è che, per
quanto riguarda il pagamento del sovrapprezzo, nella deliberazione
si dice: "La società Val Veny ha provveduto a fare redigere da uno
Studio specializzato una relazione di stima che accertando in £
..... ecc. ecc. ", per cui, secondo questa relazione, il
sovrapprezzo veniva determinato in £. 1.600. In un comma del
successivo paragrafo, nelle premesse del deliberato, la Giunta,
sulla base di questa stima fatta dalla Val Veny, stabilisce il
sovrapprezzo in £. 1.500. Io ringrazio l'Assessore perché mi ha già
fornito, cortesemente, l'elenco relativo alle generalità degli
azionisti. Resto in attesa per le altre due richieste di
chiarimenti e cioè i nominativi dei due rappresentanti in seno agli
organismi societari e la vicenda del cosiddetto sovrapprezzo delle
azioni. Grazie.
PRESIDENTE
: Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
In base alle modifiche apportate allo
Statuto sociale la Regio ne ha diritto di nominare un Consigliere
di Amministrazione ed un Sindaco, se la sua quota azionaria è
inferiore al 20%, oltre tale limite i Consiglieri possono essere
due, quindi, due Consiglieri di amministrazione e due Sindaci. Alla
data odierna il Consiglio di amministrazione è composto da otto
persone di cui una, il Dr. Tambosco, rappresenta la Regione. Il
componente del Collegio Sindacale di designazione regionale non può
essere ancora nominato e potrà esserlo dopo l'Assemblea dei soci,
prevista per il giorno 5 novembre di quest'anno, che dovrà
apportare una rettifica tecnica alla clausola di riserva di nomina
in favore della Regione e cioè la facoltà di nominare un Sindaco
effettivo anziché il Presidente del Collegio Sindacale, come era
stato erroneamente indicato in precedenza. Nel prossimo Consiglio
di Amministrazione bisognerà fare questa modifica e poi nomineremo
il Sindaco; in questo momento non possiamo farlo perché c'è stato
un errore a monte.
Poiché, nel frattempo, la Regione ha effettuato un'ulteriore
sottoscrizione di 478 milioni, oltre al sovrapprezzo di 717
milioni, la sua quota azionaria ammonta a £. 1.078.000.000 pari al
22,50% del capitale versato, che è di £. 4.791.000.000. La Regione
potrà nominare due Consiglieri e due Sindaci, poiché siamo al 22%.
Il valore del sovrapprezzo richiesto alla Regione dalla S.p.A. Val
Veny è il risultato di una stima del valore economico patrimoniale
della società fatta dallo Studio ERSEL, finanziaria mobiliare di
Torino. Il contenuto di detto studio è stato esaminato dagli uffici
dall'Assessorato che lo hanno ritenuto attendibile sia in rapporto
all'andamento economico della società, sia in relazione alla
perdita di valore della lira accumulatasi tra le date delle
precedenti sottoscrizioni e quella della Regione, sia infine in
rapporto ai sovrapprezzi corrisposti in altre operazioni di
sottoscrizione attuate dalla Regione stessa.
Si sottolinea che l'analisi della ERSEL (questo lo dico a
maggiore motivazione perché la Regione non ha ritenuto opportuno
fare una sua perizia) commissionata e pagata dalla società VAL
VENY, non si configura come perizia di parte ma come esame
oggettivo della situazione societaria. La redazione del l'analisi
era stata richiesta espressamente dalla Regione proprio in
connessione alla proposta di entrare a fare parte dell'azionariato
della società e lo studio ERSEL, particolarmente esperto nel ramo,
ha operato nella precisa consapevolezza che le sue conclusioni
sarebbero state giudicate dalla Regione in sede di esame della
proposta di sottoscrizione del nuovo capitale sociale. Se in
effetti ci fosse stato, da parte degli uffici sia dell'Assessorato
al Turismo sia dell'Assessorato alle Finanze, il minimo dubbio di
sopravvalutazione, avremmo fatto fare una nostra perizia. Era
nell'interesse della ditta ERSEL fare avere una esatta situazione
della società e della Società Val Veny affidare la perizia a uno
dei migliori studi specializzati.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Io ringrazio l'Assessore. Mi resta
solo la perplessità che la Regione, per un'operazione di questo
tipo, che comporta una spesa di circa un miliardo per l'acquisto
delle azioni, non abbia voluto fare periziare in proprio la
società. Anche se si trattava di uno studio sull'assetto
societario, era uno studio, bene o male, commissionato dalla
controparte e questo mi lascia qualche perplessità.
Proprio per evitare di parlare a vanvera e di fare delle
considerazioni non documentate io pregherei l'Assessore, se è
possibile, di farmi avere quello studio, così mi riservo, in un
prosieguo di tempo, di dichiarare o meno la mia soddisfazione.
Grazie.
