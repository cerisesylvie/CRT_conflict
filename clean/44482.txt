Classificazione
CONSIGLIO REGIONALE
Attività consiliare d'aula



Oggetto del Consiglio n. 1466 del 11 maggio 2022 - Resoconto
OBJET N° 1466/XVI - Communications du Président de la
Région.
Bertin (Presidente) -
Punto n. 2 dell'ordine del giorno.
Si è prenotato il Presidente della Regione Lavevaz, ne ha
facoltà.
Lavevaz (UV) -
Colgo l'occasione di queste comunicazioni
per condividere con il Consiglio l'esito di due incontri svolti la
scorsa settimana a Roma, che sono stati un punto di arrivo di
percorsi che hanno toccato anche quest'aula in diversi
dibattiti.
Il primo dei due è l'incontro con la ministra Gelmini con la
quale, insieme all'assessore Barmasse, abbiamo avuto modo di
confrontarci sull'impugnativa della norma sull'attrattività del
sistema sanitario valdostano. L'incontro si è svolto dopo un
fruttuoso confronto tra le strutture regionali e gli uffici del MEF
e della funzione pubblica. È stato possibile arrivare a un nuovo
testo che presto giungerà all'esame dell'aula, per portare avanti
la volontà espressa dal Consiglio, con l'approvazione della legge,
nell'ottica di continuare il rilancio del sistema sanitario
regionale.
Un secondo incontro, invece, ha permesso di affrontare un'ampia
serie di temi con la ministra Cartabia. Tra i diversi argomenti c'è
stato anche un confronto costruttivo su una problematica che
abbiamo già affrontato in Consiglio, quella della carenza di
personale negli uffici del ministero, in particolare negli uffici
del Tribunale della Procura, qua in Valle. Ho raccolto la
disponibilità della Ministra ad affrontare la criticità per
arrivare a un equilibrio corretto tra l'impegno della Regione e
quello del Ministero.
L'incontro è stato anche l'occasione per la firma del nuovo
protocollo d'intesa sull'ordinamento penitenziario e sulle numerose
iniziative che orbitano intorno alla Casa circondariale di
Brissogne. Si tratta, anche questo, di un importante punto di
arrivo, di un percorso articolato che ci consentirà di dare una
cornice alle attività realizzate in favore delle persone detenute e
di tutti coloro che lavorano nella realtà carceraria, un luogo che
ha bisogno di attenzione e di considerazione per non essere
dimenticato dalla nostra comunità e per il quale devono essere
garantiti continuità di gestione e di attività.
Rispetto a un altro tema di cui si è discusso ampiamente in
Consiglio, comunico che ieri il TAR della Valle d'Aosta ha emesso
una sentenza con la quale ha respinto il ricorso presentato per
l'iter che ha portato alla selezione del progetto pilota per il
progetto Bando borghi. Questa sentenza scongiura il rischio che la
Valle d'Aosta potesse essere privata del contributo di 20 milioni
di euro che è stato assegnato al progetto "Arvier agile" e sul
quale la Regione e il Comune hanno avviato un confronto di
dettaglio con il Ministero della cultura. Credo che questa sentenza
possa essere un punto di partenza per ritrovare un corretto
rapporto tra gli enti del territorio della Valle d'Aosta, che solo
attraverso un confronto costruttivo possono cogliere le opportunità
presentate dal PNRR.
