Classificazione
TRASPORTI E VIABILITÀ
Trasporti



Oggetto del Consiglio n. 2243 del 8 novembre 2006 - Resoconto
OGGETTO N. 2243/XII - Rapporti di collaborazione tra la
Regione e la "RFI" in merito alla gestione della tratta ferroviaria
Aosta-Torino. (Interrogazione)
Interrogazione
Preso atto delle dichiarazioni di RFI (Rete Ferroviaria
Italiana), società che gestisce l'infrastruttura ferroviaria, in
merito al mancato rapporto di collaborazione e di dialogo con la
Regione Valle d'Aosta sulla gestione della tratta
Aosta-Ivrea-Torino;
Constatato che, a partire dal 10 dicembre prossimo, entrerà
in vigore il nuovo orario ferroviario;
il sottoscritto Consigliere regionale
Interroga
il Presidente della Regione e l'Assessore competente per
sapere:
1) come sarà strutturato il nuovo orario e quali cambiamenti
saranno operati;
2) se le incomprensioni evidenziate da RFI circa i rapporti
con la Regione saranno oggetto di analisi e riflessione anche per
scongiurare, nel prossimo futuro, l'insorgere di analoghe
problematicità.
F.to: Venturella
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Quant à cette initiative une précision
s'impose en tout premier lieu pour ce qui concerne l'affirmation de
M. Venturella sur les "dichiarazioni di "RFI" in merito al mancato
rapporto di collaborazione e di dialogo con la Regione". J'ai
personnellement cherché partout où et quand cette déclaration
aurait été faite et je n'ai rien trouvé, j'espère donc que dans sa
réplique le collègue voudra bien me renseigner quant à ce
point.
En revenant à l'initiative, pour ce qui est du reste et tout
particulièrement en ce qui concerne vos questions, voilà ce que
j'ai à dire. Vous demandez:
"come sarà strutturato il nuovo
orario e quali cambiamenti saranno operati"
, dai contatti
intercorsi a suo tempo con le competenti società del gruppo
"Ferrovie dello Stato", "RFI", compartimento di Torino,
"Trenitalia", Direzione regionale della Valle d'Aosta in merito
alla previsione del periodico aggiornamento dell'orario delle
ferrovie non erano emerse particolari necessità che giustificassero
cambiamenti all'attuale orario, ciò tenuto conto anche dei vincoli
oggettivi derivanti soprattutto dalle caratteristiche tecniche
possedute dalle linee ferroviarie valdostane, ma anche dalle
strettissime correlazioni con altre linee ferroviarie non di
competenza di questa Amministrazione. Conseguentemente, per quanto
sopra riferito, nel ribadire la linea a suo tempo emersa e
condivisa con le società del gruppo "Ferrovie dello Stato", si
conferma che, per quanto è oggi a conoscenza di questa
Amministrazione, il prossimo aggiornamento dell'orario delle
ferrovie non vedrà alcun cambiamento che riguardi le tratte
valdostane. Ciò detto, tenuto conto anche di recenti echi di
stampa, si è ritenuto opportuno, malgrado tutte le verifiche già
effettuate, chiedere a "RFI" e a "Trenitalia" conferma delle
decisioni assunte e comunicate verbalmente mediante apposita
comunicazione scritta, che siamo in attesa di ricevere.
Naturalmente capiamo le preoccupazioni per le eventuali
modifiche, capisco molto meno io il parossismo dichiarativo per
creare artatamente allarmismo nell'utenza. I comunicati stampa su
eventuali cambiamenti di orari quando non si riferiscono a fatti
certi mi sembrano un modo allarmistico di procedere, viceversa
ritengo invece utile l'iniziativa del collega Venturella: se si
hanno dei dubbi, si formalizza un'interrogazione o
un'interpellanza, si viene in Consiglio e si chiedono le dovute
informazioni, al posto di creare allarmismo come è stato fatto - mi
riferisco al comunicato stampa fatto dall'amico Riccarand alcune
settimane fa -. Egli avrebbe potuto fare una telefonata agli
uffici, informarsi, chiederci di verificare e avremmo speso tutti
meno tempo. Il comunicato stampa invece ha fatto in modo che
fossimo "alluvionati" da centinaia di telefonate e i nostri uffici
hanno passato il tempo a dire a telefono quello che sto dicendo a
lei ora. Capisco tutto, la politica ha bisogno anche di visibilità,
però, visto che parliamo di servizi all'utenza, direi di fare
queste cose ogni tanto con un po' di "grano salis".
Detto questo, lei mi chiede
"se le incomprensioni evidenziate
da RFI circa i rapporti con la Regione saranno oggetto di analisi e
riflessione anche per scongiurare, nel prossimo futuro, l'insorgere
di analoghe problematicità"
, noi non abbiamo nessun problema ad
avviare con "RFI" un più intenso rapporto di collaborazione
mediante un dialogo costante, sappiamo e ci rendiamo conto che va
tenuta in primaria considerazione una cosa: il dovere di entrambi
di impegnarsi per una corretta e puntuale informazione. La corretta
e puntuale informazione però deve essere svolta da chi ha qualcosa
da comunicare; se "RFI" doveva comunicarci una qualche variazione o
una qualche intenzione di questo genere, credo che lo dovesse fare,
e qui non si tratta di forme di collaborazione, si tratta di forme
di educazione. Siccome, a quanto mi risulta, modifiche non ve ne
sono state, "RFI" non aveva nulla da comunicarci. È vero che tutti
gli anni c'è questo "teatrino", perché "RFI" ha intenzione di
procedere a delle riduzioni di orario ed è un'intenzione che è
nettamente contrastata in prima persona da "Trenitalia", che non
accetta questo modo di procedere. Siccome il nostro interlocutore
diretto è "Trenitalia" per tutte le ragioni che abbiamo dibattuto
qui diverse volte, "Trenitalia" è stata parte garante e promotrice
per quanto ci riguardava, pur difendendo prioritariamente i suoi
interessi, ma anche gli interessi degli utenti della Regione Valle
d'Aosta, nel condurre un'iniziativa tendente a non far ridurre gli
orari. Nessun problema quindi a collaborare con "RFI", posto il
fatto che se "RFI" ha un problema da porci per quanto riguarda il
funzionamento delle sue strutture in Valle d'Aosta, credo che sia
lei che ce lo deve comunicare in un rapporto di cortesia che si
trova applicato in tutte le situazioni.
Presidente
- La parola al Consigliere Venturella.
Venturella (Arc-VA)
- Cominciamo a dire che siamo
confortati dalle dichiarazioni dell'Assessore, almeno nella parte
che attiene alla conferma che nessun cambiamento ad oggi è stato
comunicato circa la paventata soppressione di alcuni treni sulla
linea Aosta-Ivrea-Chivasso-Torino.
Vediamo ora di rispondere ad alcune sue affermazioni. La prima
affermazione, da quali documenti si evince che "RFI" avrebbe
cercato di eliminare addirittura 5 treni: i nn. "9838", "9858",
"1817", "1807" e "9859"? Parliamo dei nn. "9838" e "9859", che sono
quelli di inizio mattinata e fine serata. Non so se lei ne è in
possesso, ma ho la tabella "Trenitalia", Direzione territoriale
Piemonte commerciale, del 16 ottobre 2006, che fa riferimento al
treno n. "9838" delle 5,10 e treno n. "9858" delle 20,37 non
rilasciato da "RFI", c'è proprio scritto: ecco perché ci sono stati
questi comunicati stampa e queste dichiarazioni!
(interruzione del Presidente della Regione, fuori
microfono)
...
peraltro questi documenti, per rispondere al
Presidente Caveri che ama sempre interrompere, anche quando non se
ne sente il bisogno, sono stati rilasciati in una riunione chiamata
"riunione di quadrante", in cui erano presenti: "Trenitalia", "RFI"
e il Comitato utenti. Capisce che per chi ama fare il tratto
Aosta-Verrès in autostrada, non essendo utente della ferrovia, non
può far parte del Comitato utenti della ferrovia. Circa le
dichiarazioni, sempre il resoconto della riunione di quadrante
(registrato) in rappresentanza di "RFI" afferma che loro avevano
comunicato con un anno di anticipo e avevano ottemperato a quanto
prescritto dalla legge, la legge che prevede le eventuali
variazioni della possibilità ad offrire un servizio siano
comunicate con un anno di anticipo... avevano ottemperato ma, in
mancanza di una risposta sia da parte di "Trenitalia" che da parte
della Regione, loro non avevano in questa tabella rilasciato i
famosi 5 treni. Non è una questione di sensazionalismo, noi
apprendiamo il contenuto di alcuni resoconti...
Pastoret
(fuori microfono)
... sperate che questo
si verifichi...
Venturella (Arc-VA)
- ... assolutamente no, apprendiamo
questo e quindi facciamo quello che di solito un movimento politico
fa in Consiglio. Mi pare che la mia interrogazione non avesse
nessun altro contenuto che quello di riportare ciò che è nei
resoconti. Assessore, perché si adombra? Abbiamo chiesto alcune
cose, il minacciato non rilascio da parte di "RFI" a "Trenitalia"
di ben 5 treni - risulta dal verbale - era una minaccia seria e
reale, poi lei avrà fatto tutto il possibile, ma l'interrogazione
voleva solo questo. Ha qualche risultato questo? Assessore, quindi
almeno per la prima parte ci dichiariamo soddisfatti per la sua
risposta.
