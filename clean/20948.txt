Classificazione
ORDINE PUBBLICO - FORZE ARMATE



Oggetto del Consiglio n. 932 del 4 novembre 2004 - Resoconto
OGGETTO N. 932/XII - Reiezione della proposta di legge:
"Interventi per la sicurezza del territorio e provvidenze a favore
dei cittadini e delle attività produttive per la prevenzione o
l'indennizzo di azioni criminali".
CAPO I
PRINCIPI GENERALI
Articolo 1
(Finalità e tipologia degli interventi)
1. La Regione, al fine di contribuire ad una efficace
politica di sicurezza a tutela dei cittadini e delle attività
produttive rispetto ai fenomeni di criminalità, promuove una serie
coordinata di interventi di prevenzione o indennitari. In
particolare, la Regione:
a) incentiva lo studio e l'attuazione di progetti di
riqualificazione urbana;
b) incentiva e sostiene azioni finalizzate alla promozione di
iniziative di prevenzione e di presidio del territorio;
c) incentiva l'istituzione della figura del vigile di
quartiere;
d) eroga contributi agli enti locali per l'acquisto e
l'installazione di strumenti tecnologici di controllo a
distanza;
e) istituisce un fondo a favore di persone fisiche o persone
giuridiche che hanno subito danni patrimoniali conseguenti a
reati;
f) eroga contributi per l'installazione o l'ammodernamento di
dispositivi di sicurezza.
CAPO II
SICUREZZA DEL TERRITORIO E FONDO INDENNITARIO
Articolo 2
(Riqualificazione urbana)
1. Al fine di svolgere un'efficace opera di prevenzione, la
Regione incentiva lo studio e l'attuazione di progetti di
riqualificazione urbana che mirino al recupero funzionale di aree
degradate, caratterizzate dalla presenza di fenomeni di marginalità
sociale.
2. I progetti di cui al comma 1, che possono essere proposti
da soggetti pubblici, da privati proprietari di aree degradate, da
una congiunta iniziativa pubblico-privata, sono presentati alla
struttura regionale individuata ai sensi dell'articolo 10, di
seguito denominata struttura competente.
3. I progetti di cui al comma 1 sono oggetto di prioritario
finanziamento in sede di assegnazione di fondi di investimento e
delle risorse relative all'edilizia pubblica e possono essere
approvati anche mediante il ricorso alle forme di programmazione
negoziata di cui all'articolo 2, comma 203, della legge 23 dicembre
1996, n. 662 (Misure di razionalizzazione della finanza pubblica).
Qualora i progetti comportino la necessità di apportare varianti
allo strumento urbanistico generale ed ai suoi piani attuativi,
possono essere approvati mediante il ricorso ad accordi di
programma di cui all'articolo 26 della legge regionale 6 aprile
1998, n. 11 (Normativa urbanistica e di pianificazione territoriale
della Valle d'Aosta).
4. In considerazione della finalità di prevenzione di
fenomeni di degrado sociale e criminalità dei progetti di cui al
comma 1, il Presidente della Regione è autorizzato a promuovere un
accordo di programma sui progetti stessi con efficacia di
contestuale adeguamento delle previsioni urbanistiche incompatibili
ai sensi dell'articolo 29 della l.r. 11/1998.
Articolo 3
(Vigile di quartiere)
1. La Regione incentiva e sostiene nei comuni con più di
3.000 abitanti, d'intesa con gli organi statali competenti in
materia, azioni finalizzate alla promozione di opportune iniziative
di prevenzione e di presidio del territorio.
2. La Regione promuove ed incentiva l'attivazione delle
funzioni del vigile di quartiere, inteso quale agente di polizia
locale operante stabilmente su una zona determinata del territorio
comunale, allo scopo di acquisirne una conoscenza approfondita in
relazione al contesto sociale e di garantire una presenza concreta
e costante delle istituzioni. A tal fine, la Giunta regionale, con
propria deliberazione, promuove appositi corsi finalizzati alla
formazione, addestramento e qualificazione dei vigili di quartiere,
mettendoli gratuitamente a disposizione delle amministrazioni
locali.
Articolo 4
(Strumenti tecnologici di controllo a distanza)
1. Gli enti locali possono ottenere un contributo regionale
sulle spese sostenute per l'acquisto e l'installazione di
dispositivi tecnologici di controllo a distanza di aree urbane
pubbliche in ambiti territoriali che presentino particolari
problematiche di sicurezza e per i quali la stessa non possa essere
garantita con metodi tradizionali.
2. Gli enti locali devono presentare alla struttura
competente, entro il 30 luglio di ogni anno, il piano di acquisto e
di installazione dei dispositivi di cui al comma 1. La struttura
competente inoltra il piano al Comitato per l'ordine e la sicurezza
pubblica, di cui all'articolo 20 della legge 1° aprile 1981, n. 121
(Nuovo ordinamento dell'Amministrazione della pubblica sicurezza),
affinché esso attesti, entro 60 giorni dalla data di ricevimento
del piano, l'indispensabilità dei dispositivi previsti dal piano ai
fini di cui al comma 1.
3. Le risorse disponibili sono ripartite fra gli enti locali,
proporzionalmente alla spesa sostenuta e, comunque, nella misura
massima del 50% della spesa.
Articolo 5
(Risarcimento per danni patrimoniali conseguenti a
reati)
1. Per far fronte ai danni patrimoniali arrecati a beni
immobili di proprietà di persone fisiche o giuridiche, in
conseguenza di reati commessi nel territorio della Regione, è
istituito nel bilancio regionale apposito fondo. Per i pubblici
esercizi, il risarcimento è esteso alle strutture mobili e agli
arredi funzionali all'attività posti sul suolo pubblico.
2. Il risarcimento è escluso quando gli interessati possono
beneficiare di altre forme di indennizzo, risarcimento o
reintegrazione comunque denominate, a qualsiasi titolo provenienti
da soggetti pubblici o privati.
3. Il risarcimento è liquidato, limitatamente ai danni subiti
dalle parti in diretto affaccio sul suolo pubblico, sino ad un
massimo dell'80% del valore del bene danneggiato, attestato da
perizia di stima asseverata, e a condizione che sia stata
depositata formale denuncia del danno all'autorità
competente.
4. Il comportamento doloso o colposo del richiedente nel
cagionare il reato o nell'aggravare le conseguenze dannose dello
stesso, accertato con sentenza definitiva, determina il decadimento
dal diritto al contributo e, in caso di avvenuta erogazione, la
revoca dell'importo assegnato.
CAPO III
INSTALLAZIONE O AMMODERNAMENTO DI DISPOSITIVI DI SICUREZZA IN
ABITAZIONI PRIVATE
Articolo 6
(Dispositivi di sicurezza)
1. La Regione, al fine di garantire ai cittadini una maggior
sicurezza contro la criminalità, concede contributi per concorrere
alle spese di installazione o ammodernamento, nelle abitazioni
private, dei seguenti dispositivi di sicurezza:
a) impianti d'allarme antintrusione;
b) porte blindate;
c) telecamere;
d) vetri antisfondamento;
e) videocitofoni;
f) ogni altro dispositivo, individuato ai sensi dell'articolo
10, comma 2, lettera c), finalizzato a prevenire il rischio del
compimento di atti illeciti.
Articolo 7
(Soggetti beneficiari)
1. Le persone fisiche residenti in Valle d'Aosta possono
presentare la domanda per il contributo di cui all'articolo 6
relativamente ad immobili ad uso abitativo, siti nel territorio
della regione e con destinazione di prima casa, dei quali sono
proprietarie o conduttrici.
2. I condominii siti nel territorio della regione possono
accedere al contributo per l'esecuzione di impianti di cui
all'articolo 6, comma 1, lettere b), c), d), e), f).
Articolo 8
(Condizioni per la concessione del contributo)
1. Costituiscono condizioni per l'accesso al contributo la
presentazione della dichiarazione di conformità, rilasciata, ai
sensi e per gli effetti di cui alla legge 5 marzo 1990, n. 46
(Norme per la sicurezza degli impianti), dalle imprese esecutrici
dell'installazione o dell'ammodernamento degli impianti, e
l'esibizione in originale dei documenti fiscali dei costi sostenuti
per gli interventi per i quali si richiede il finanziamento
regionale.
2. Sono ammessi a contributo esclusivamente le unità
immobiliari censite all'ufficio del catasto o di cui sia stato
richiesto l'accatastamento e di cui risulti regolarmente pagata, se
dovuta, l'imposta comunale sugli immobili.
3. Il contributo del presente capo non è cumulabile con altre
provvidenze erogate da enti pubblici.
4. La domanda di contributo deve essere presentata, a pena di
decadenza, entro 90 giorni dall'ultimazione dei lavori per
l'installazione dei dispositivi.
Articolo 9
(Entità e rinnovabilità del contributo)
1. L'entità complessiva del contributo previsto dall'articolo
6 è pari al 50% della spesa riconosciuta ammissibile e comunque non
può essere superiore a 2.000,00 euro per i privati e a 5.000,00
euro per i condominii.
2. Il contributo può essere concesso al beneficiario per una
sola unità immobiliare abitativa e può essere rinnovato, al
medesimo beneficiario o per la medesima unità immobiliare
abitativa, solo se sono trascorsi 12 anni dall'erogazione.
3. In caso di calamità naturali, i limiti di cui al comma 2
non trovano applicazione.
4. Il contributo di cui all'articolo 6 è erogato nel limite
delle risorse stanziate annualmente a bilancio. Eventuali domande
di erogazione non finanziate per indisponibilità dei fondi possono
essere ripresentate, in deroga al termine di cui all'articolo 8,
comma 4, entro il 31 gennaio dell'anno successivo a quello di
presentazione della domanda.
CAPO IV
DISPOSIZIONI FINALI
Articolo 10
(Struttura competente)
1. Entro 60 giorni dall'entrata in vigore della presente
legge, la Giunta regionale individua la struttura competente
all'istruttoria delle domande presentate ai sensi dei capi II e
III.
2. La Giunta regionale stabilisce inoltre:
a) i termini e le modalità per la presentazione delle domande
e per l'istruttoria delle stesse;
b) le modalità per l'erogazione dei benefici e per
l'eventuale revoca degli stessi;
c) la tipologia degli eventuali dispositivi di cui
all'articolo 6, comma 1, lettera f).
Articolo 11
(Disposizioni finanziarie)
1. L'onere derivante dall'applicazione della presente legge è
determinato in euro 525.000,00 per l'anno 2004 e in annui euro
575.000,00 a decorrere dall'anno 2005.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2004 e di quello pluriennale per il triennio
2004/2006:
a) nell'obiettivo programmatico 2.2.5.01. (Formazione
professionale) per le finalità di cui all'articolo 3;
b) nell'obiettivo programmatico 2.1.1.03. (Speciali
interventi) per le finalità di cui all'articolo 4;
c) nell'obiettivo programmatico 2.1.6.03. (Partecipazione ad
altre iniziative) per le finalità di cui all'articolo 5 e al capo
III.
3. Al finanziamento dell'onere di cui al comma 1 si
provvede:
a) per euro 525.000,00, a decorrere dall'anno 2004, mediante
l'utilizzo degli stanziamenti iscritti nell'obiettivo programmatico
3.1 (Fondi globali) al capitolo 69000 (Fondo globale per il
finanziamento di spese correnti) a valere sui seguenti
accantonamenti previsti all'allegato 1 al bilancio di previsione
della Regione per l'anno 2004 e a quello pluriennale per il
triennio 2004/2006:
1) B.1.1. (Attuazione del piano energetico ambientale ), per
euro 500.000,00;
2) B.2.1. (Norme per la tutela del consumatore), per euro
20.000,00;
3) C.1. (Nuova disciplina dell'agriturismo. Abrogazione della
legge regionale 24 luglio 1995, n. 27 e del regolamento regionale
14 aprile 1998, n. 1), per euro 5.000,00;
b) per euro 50.000,00, a decorrere dall'anno 2005, in sede di
legge finanziaria ai sensi della legge regionale 20 novembre 1995,
n. 48 (Interventi regionali in materia di finanza locale).
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di bilancio
e finanze, le occorrenti variazioni di bilancio.
Président - La parole au rapporteur, le Conseiller Lattanzi.
Lattanzi (CdL) - La sicurezza del territorio e dei cittadini è
uno dei compiti prioritari ai quali devono tendere le istituzioni.
Oggigiorno il cittadino è costretto a pensare ed agire in proprio
per aumentare la propria sicurezza, adottando una serie di misure
onerose. Il cittadino sopperisce in parte alle carenze delle
istituzioni; è pertanto giusto che queste ultime riconoscano, anche
in termini economici, questo sforzo individuale a beneficio
dell'ordine pubblico.
La presente legge colma un vuoto che isolava la Valle d'Aosta
dalle altre Regioni, molte delle quali hanno già legiferato in
materia ed altre si apprestano a farlo. La problematica ha pertanto
già acquisito cittadinanza istituzionale e non può, pertanto,
essere minimizzata inserendola nell'affollato filone delle semplici
leggi di contributo. La legge prevede, infatti, una serie di
interventi coordinati mirati a contenere il fenomeno della
criminalità comune, ripartendo le azioni sia sugli enti locali,
ossia le realtà istituzionali più "vicine" ai cittadini, sia sui
cittadini stessi.
La legge è strutturata in 4 capi. Il primo contiene le finalità
e i principi (articolo 1). Il capo II è dedicato alla sicurezza del
territorio e, sostanzialmente, si divide tra la parte dedicata agli
enti locali per i quali sono previste particolari procedure atte a
velocizzare il recupero di aree urbane degradate (articolo 2); la
parte relativa al sostegno finanziario per l'attività formativa dei
Vigili di quartiere (articolo 3) nei comuni con più di 3.000
abitanti. A completamento di questo primo segmento di interventi si
pone il finanziamento, nella misura del 50% dei costi sostenuti,
per l'acquisto e l'installazione di strumenti tecnologici di
controllo a distanza da parte di amministrazioni locali (articolo
4), purché rientranti in piani preventivamente approvati. Un altro
importante aspetto affrontato in legge (articolo 5) è il
risarcimento, nel limite massimo del 80%, dei danni patrimoniali
conseguenti a reati subiti da beni immobili in diretto affaccio sul
suolo pubblico regionale. L'indennizzo per i pubblici esercizi è
esteso alle strutture mobili, quali "dehors" ed espositori
funzionali all'attività.
Il capo III della legge prevede l'erogazione di contributi, alle
sole persone fisiche residenti in Valle ed ai condominii ubicati
sul territorio regionale (articolo 7) - rispettivamente con il
limite di euro 2 mila ed euro 5 mila - a copertura del 50% delle
spese sostenute per l'installazione o ammodernamento di dispositivi
di sicurezza in abitazioni private (articolo 6).
Il capo IV prevede che l'attuazione della normativa e
l'istruttoria delle varie tipologie di finanziamento sia demandata
ad una struttura competente (articolo 10), che dovrà essere
individuata con deliberazione di Giunta entro 60 giorni
dall'approvazione della legge. All'Esecutivo regionale compete,
inoltre, stabilire ulteriori modalità e termini in applicazione
della presente normativa. L'impegno finanziario (articolo 11),
stimato per il corrente anno, ammonta a 525 mila euro, equivalenti
a circa 0,25% delle risorse a bilancio. I fondi sono stati così
ripartiti: 150 mila euro per l'istituzione del fondo per
l'indennizzo di azioni criminali; 350 mila euro per contributi in
conto capitale ai privati per l'installazione dei dispositivi di
sicurezza; 25 mila euro per i corsi formativi dei vigili di
quartiere.
Per quanto attiene ai piani di riqualificazione le risorse - non
quantificate e non quantificabili a priori - vengono attinte dai
fondi esistenti per l'edilizia pubblica. Nessuna spesa, infine, è
prevista per il corrente esercizio in relazione ai contributi agli
enti locali (articolo 4), in quanto l'iter previsto in legge -
impostato in modo tale da poter inserire nel bilancio di previsione
le somme occorrenti - determinerà oneri solo dal 2005, con una
previsione iniziale di 50 mila euro.
Permettetemi di ringraziare il Consigliere Lanièce, che ha
voluto portare nella sua commissione la presente legge ed esserne
il relatore.
Président - Je déclare ouvert le débat. La parole au Conseiller
Frassy.
Frassy (CdL) - Nell'entrare nella discussione generale su questa
proposta di legge, penso che vada ricordato il lungo iter che ne ha
caratterizzato l'approdo in aula. Depositata dal nostro gruppo il
17 febbraio 2003, rimase circa 60 giorni alla ricerca di quelle
coperture finanziarie necessarie per poter gestire i capitoli che
prevedevano degli oneri sul bilancio della Regione; dopo questi 60
giorni a peregrinare fra gli uffici finanziari, è stata finalmente
assegnata dal Presidente del Consiglio alle competenti commissioni
consiliari. Il termine ordinario dei 60 giorni è stato
successivamente prorogato di altri 30 giorni - come prevede il
Regolamento - e così siamo arrivati all'iscrizione in aula il 4
agosto. Non mi sto confondendo, in quanto, pur essendo oggi il 4
novembre, la legge approdò una prima volta in aula il 4 agosto; per
un insieme di valutazioni, la stessa venne rinviata nuovamente in
commissione, al fine di ulteriori approfondimenti.
Oggi finalmente siamo in Consiglio, dove potremo confrontare le
posizioni, le motivazioni e i presupposti che stanno alla base di
questo progetto di legge. È evidente, per i colleghi che hanno
avuto la volontà di approfondire questo argomento, che motivazioni
e presupposti di questo articolato si evincono fin dal titolo, che
è significativo perché parla del problema della sicurezza; problema
che pensiamo di non aver inventato noi, ma pensiamo di averlo
recepito da una situazione reale che il territorio di questa
regione e la comunità di questa Valle stanno subendo (e sottolineo
il verbo "subire").
Perché questa legge? Abbiamo ritenuto che ci fossero una serie
di situazioni che richiedessero un intervento legislativo, un
intervento dell'Amministrazione regionale. Le questioni inerenti la
sicurezza dei cittadini e l'ordine pubblico devono essere accollate
all'intervento delle istituzioni, e noi ci rendiamo conto come ci
siano risposte carenti su questi argomenti, perché forse non tutti
gli attori della "filiera istituzionale" stanno svolgendo con la
medesima convinzione i ruoli che devono portare avanti sul
territorio, per garantirne la sicurezza e l'agibilità.
Fin dalla primavera scorsa, lo Stato, il Governo, in
particolare, ha dato il via in maniera sperimentale nei centri
medio-piccoli alla figura del poliziotto di quartiere, coinvolgendo
l'Arma dei Carabinieri e la Polizia di Stato; la città di Aosta è
l'unica realtà istituzionale a livello regionale che ha potuto
sperimentarne l'avvio, ma le problematiche alle quali lo Stato deve
far fronte hanno più riferimento alla macrocriminalità, alle
infiltrazioni di tipo mafioso, alla criminalità organizzata.
Sul territorio c'è l'Amministrazione regionale, sul territorio
ci sono le amministrazioni comunali e sono sicuramente queste che
devono dare delle risposte ai cittadini per quella che viene
impropriamente definita "microcriminalità"; microcriminalità, sì,
perché in effetti è una criminalità che non dà grosse
preoccupazioni alle istituzioni in quanto tali e dà peraltro grosse
preoccupazioni ai cittadini, perché va ad attentare alla serenità
familiare e personale, in una parola: alla sicurezza dei
cittadini.
Abbiamo pensato che l'Amministrazione regionale, la quale fra
l'altro ha una sua competenza in materia di polizia locale, che le
deriva da una lontana norma di attuazione, debba farsi promotrice
di una serie di interventi miranti a dare delle risposte. I dati
della criminalità, che penso ognuno di noi abbia avuto modo di
leggere sulla stampa locale in questi mesi - ma direi in questi
anni -, sono dati che, pur nella dimensione ridotta nella nostra
regione, sono tuttavia in aumento: reati per furti di autoveicoli o
in appartamento sono in crescita esponenziale. L'insieme dei dati
dà, nel triennio, un incremento della microdelinquenza con punte
del 60%, a seconda delle zone e a seconda dei settori monitorati:
furti in appartamento, "in primis", e di autoveicoli, subito
dopo.
A fronte di questa situazione, che è reale e non inventata a
tavolino per presentare una legge in Consiglio regionale, i primi
ad essere preoccupati sono stati i sindaci di quei comuni che, per
situazioni ritengo di tipo semplicemente geografico, fanno i conti
quotidianamente con questa microdelinquenza, la quale spesso ha
radici fuori Valle, ma che organizza queste trasferte per
effettuare furti in appartamenti, furti di autoveicoli, borseggi,
scippi e quant'altro. Hône, Bard e Donnas sono i comuni - pur nelle
loro piccole dimensioni - più colpiti; penso che il Consigliere
Praduroux abbia sperimentato, di persona, la portata di questa
ondata di microcriminalità che si insinua nelle case, cogliendo le
persone anche nel momento in cui stanno riposando. Hanno messo in
piedi una serie di iniziative dichiarate ai media; avevano
ipotizzato di mettere in piedi una serie di circuiti di
televigilanza con l'installazione di punti fissi e di telecamere,
ma, a distanza di poco più di 6 mesi da quelle dichiarazioni,
abbiamo appreso - sempre dai titoli dei giornali - che per un
insieme di situazioni tecniche legislative e, forse, anche di tipo
economico, quei progetti sono stati rimessi nei cassetti. In buona
sostanza queste amministrazioni della bassa Valle non sono riuscite
a concretizzare quelle misure minime che avrebbero dovuto garantire
maggiore sicurezza ai loro concittadini. Non meno evidente è il
problema nel capoluogo regionale, dove è notorio che in maniera
ormai sistematica settimanale si verificano episodi soprattutto di
atti vandalici. Nottetempo, le vie di Aosta, gli edifici di Aosta,
le infrastrutture del centro di Aosta sono oggetto delle attenzioni
criminali di questi teppisti, che sfogano le loro ire represse su
beni pubblici o privati.
I dati del "PREFIN" che abbiamo discusso un mese fa hanno
confermato, nei dati statistici iniziali, l'incremento della
microcriminalità; ci domandiamo allora se sono esagerazioni di tipo
giornalistico o se sono carenze di tipo istituzionale... Un dato
interessante riguarda la percentuale di presidi di sicurezza per
ogni 100 km. quadrati. Nella nostra regione questa percentuale di
presidio è 1,35 - perché nelle statistiche entrano anche le virgole
- ogni 100 km. quadrati. Ora, il dato in assoluto può dire poco o
nulla, ma in realtà del nord - perché non voglio andare in realtà
particolari come Napoli dove i presidi per ogni 100 km. quadrati
sono del 21,26 - come Brescia, Reggio Emilia, e tante altre città
del nord Italia, la percentuale è doppia perché è intorno al 3,...
Gli operatori per presidio nella nostra regione sono poco più di 20
(20,89) e, anche qui, la media è superiore al 20.
Ci siamo convinti che bisognava intervenire con un provvedimento
legislativo e devo dire che non siamo sicuramente dei pionieri, non
siamo i primi ad intervenire in questo settore, perché a partire
dal 1990 con una prima regolamentazione attuata dalla Regione
Sicilia, via via, nel tempo, altre Regioni hanno legiferato in
materia: Lazio, Toscana e Provincia di Trento nel 2001, il Veneto,
l'Umbria, le Marche nel 2002, la Lombardia, l'Emilia Romagna, la
Campania nel 2003 e il Piemonte nel 2004: questo dimostra che ci
sono degli spazi nell'ambito delle competenze legislative per
tentare degli interventi che diano delle risposte.
Dobbiamo dire che nelle regioni in cui si è legiferato le
risposte sono state le più svariate, arrivando ad istituire - come
ha fatto la Regione Lombardia - una polizza gratuita per antiscippi
e furti, nel senso che con un premio intorno ai 2 miliardi di
vecchie lire dal 2001 garantisce, seppur sotto forma assicurativa,
un minimo di indennizzo ai cittadini lombardi che subiscono scippi
e furti. Ci sono diversi comuni della Provincia di Bergamo, che -
anch'essi in tempi recenti - hanno stipulato delle polizze a favore
dei cittadini, coprono quegli interventi che ritengono come
primari: dall'intervento dello psicologo nei confronti di violenze
che possono coinvolgere la persona fisica dello sfortunato
cittadino, sino ad interventi di pronta risistemazione delle
serrature, ai vetri infranti..., nel senso che la fantasia del
legislatore nelle regioni in cui si è affrontato il problema non ha
limiti.
Nell'articolare questa proposta di legge abbiamo cercato di
evitare un intervento di tipo meramente assistenziale, tanto che -
come già detto da chi ha illustrato il disegno di legge nel
dettaglio degli articoli e dei capi - c'è una prima parte che si
occupa delle questioni di governo del territorio per tutta una
serie di situazioni che possono comportare interventi di tipo
urbanistico, allo scopo di risanare delle situazioni di degrado in
zone dove l'utilizzo di risorse pubbliche potrebbe contribuire a
recuperare una situazione di agibilità delle aree stesse. Non
riteniamo che questa sia una legge di meri contributi, perché tra
le problematiche che definiamo qualificanti di questo disegno di
legge, oltre alla riqualificazione urbana, vi è tutto il capitolo
incentrato sul vigile di quartiere.
Dobbiamo dire che questo progetto di legge ha suscitato
parecchio interesse nell'ambito delle audizioni esterne e dei
pareri esterni che sono stati espressi durante l'iter del disegno
di legge; a fronte di queste premesse, ci sarebbe stato da
aspettarsi che oggi il Consiglio regionale si apprestasse a
discutere nel merito la problematica con la normale dialettica
politica che porta ad emendare e a modificare i disegni di legge.
Oggi, invece, ci troviamo a discutere di tale disegno di legge con
un parere negativo espresso dalle commissioni, parere che non può
lasciarci indifferenti, soprattutto alla luce delle situazioni che
ho cercato di riassumere, ma soprattutto alla luce delle
dichiarazioni effettuate nell'iter di esame di questo disegno di
legge. Vorrei ricordare che lo stesso, anziché essere esaminato in
tempi rapidi - come spesso accade ai disegni di legge presentati
dall'Esecutivo, che nonostante i 60 giorni di tempo concessi dal
Regolamento normalmente vengono licenziati dalle commissioni in 15
giorni -, questo disegno di legge ha avuto necessità di un
ulteriore approfondimento istruttorio: 60+30, 90 giorni per l'esame
delle commissioni, poi è andato in aula, è tornato nuovamente in
commissione per un altro iter supplementare istruttorio di altri 30
giorni.
Devo dire che non possiamo non essere perplessi quando, a
seguito delle richieste dei presidenti delle commissioni che lo
esaminavano per approfondire in seno alla maggioranza la materia,
il presidente di una delle commissioni esaminanti la materia, il
collega Rini, ha dichiarato che il voto contrario è un
"voto
tecnico"
,
"non è un voto ai contenuti
dell'articolato..."
- leggo testualmente la dichiarazione che
ha rilasciato all'ANSA -
"... che presenta aspetti positivi, ma
che in alcune parti deve essere approfondito e meglio
sviluppato".
Noi lo abbiamo detto fin dal confronto in
commissione che questo era un disegno di legge aperto, un disegno
di legge che - come tutte le ipotesi - è perfettibile, che non
aveva la presunzione di essere perfetto e predefinito e che era
aperto ai contributi. Domando allora al Presidente Rini quali sono
le sedi e soprattutto i tempi per questi approfondimenti, se dal 14
aprile, data in cui è stato assegnato alle commissioni, al 4
novembre non c'è stato il modo e il tempo per entrare
nell'argomento!
Devo dire altresì che anche il parere espresso dal Consiglio
permanente degli enti locali è sorprendente perché, pur esprimendo
un parere negativo, - leggo testualmente - afferma:
"L'assemblea
ha tuttavia espresso soddisfazione per la volontà di affrontare le
problematiche inerenti la sicurezza del territorio e la prevenzione
della criminalità e auspica un coinvolgimento degli enti locali
nella definizione legislativa".
Vorrei sapere se questa
soddisfazione è rivolta a una mera affermazione di principio o a
qualche iniziativa che ci sfugge, che in seno alla maggioranza
qualcuno sta coltivando!
Sappiamo che nel dicembre 2003 questa Giunta aveva costituito un
gruppo di lavoro per analizzare tutta una serie di tematiche
inerenti la sicurezza e, fra le questioni poste, in quella
deliberazione di Giunta si faceva riferimento alle problematiche di
sicurezza dei cittadini e alla microcriminalità. La deliberazione
concludeva che il gruppo di lavoro avrebbe dovuto presentare delle
proposte entro il mese di ottobre 2004. Siamo a novembre, è passato
un anno da quando questo gruppo di lavoro è stato istituito, ma non
abbiamo avuto alcuna notizia sulle risultanze, nel concreto, delle
riflessioni poste da tale gruppo!
Devo dire che non maggior fortuna ha avuto il Senatore
Rollandin, il quale, molte volte, si picca di anticipare le
situazioni! In un'ANSA del 31 luglio 2003 si diceva che il Senatore
Rollandin ha già preso contatti con il Comandante generale dei
Carabinieri, con l'intento di predisporre un adeguato piano in
supporto alla sicurezza dei cittadini valdostani. Belle parole! I
giornalisti scrivono e i politici parlano, ma è passato 1 anno e
1/2 da quelle dichiarazioni, non fatte da un oscuro consigliere
comunale, ma fatte da uno dei "leader" del movimento di maggioranza
assoluta!
E quali sono gli interventi adeguati, le risposte adeguate che
voi, Consiglieri unionisti della bassa Valle date a questa regione
e, in particolare, ai vostri concittadini? Qui ci sono diversi
Consiglieri, non solo del gruppo "Union Valdôtaine", ma anche di
altri gruppi, che rappresentano le istanze del territorio della
media e della bassa Valle!
Non possiamo non sottolineare questa situazione, perché
paradossalmente oggi potremmo trovarci a ritirare il nostro disegno
di legge, sul presupposto che la maggioranza è stata più brava di
noi nel presentare un'altra soluzione al problema! Noi, dopo 1 anno
e 1/2 di dichiarazioni, dopo quasi un anno di discussioni intorno a
questo disegno di legge, ci troviamo nell'imbarazzo di non aver
potuto attivare un confronto sulle questioni sostanziali del
problema! Problema che esiste, che molti di noi hanno toccato con
mano per aver subito le problematiche di cui si occupa questo
progetto di legge.
Non penso di dover aggiungere molto di più a quanto ho detto,
perché ritengo che siano i fatti a parlare e i fatti sono le
statistiche che ci fanno capire come in questa regione la
microcriminalità stia aumentando e stia diventando un problema per
la nostra comunità; i fatti sono questa proposta di legge - lo
ribadisco: perfettibile - al momento l'unica risposta concreta alle
preoccupazioni e ai timori della comunità valdostana; i fatti sono,
purtroppo, il silenzio dei gruppi di maggioranza, ai quali compete,
per una regola di democrazia, l'onere di governare e l'onere di
dare delle risposte alle problematiche concrete.
Abbiamo assistito a "leggine" sugli argomenti più disparati, e
mi piace sempre citare quella sul colore dei taxi - sicuramente non
era un problema che poteva avere un grosso "appeal" nei confronti
della comunità valdostana -, mentre sulla questione della sicurezza
- che dovrebbe essere una delle preoccupazioni cardine di qualsiasi
istituzione, perché non dimentichiamo che i meccanismi aggregativi
si formano anzitutto per garantire certezza e sicurezza alla
comunità a cui si rivolgono in termini di amministrazione -
risposte non ce ne sono!
Non vorrei che, dopo l'equivoco che ha avvelenato la politica
nazionale e la cronaca politica nazionale, ossia che l'Italia è
l'unico Paese al mondo dove sostenere meno tasse per tutti crea
reazioni isteriche, in considerazione del fatto che comunque una
ragione c'è perché in Italia esiste un partito della spesa
pubblica, che ha interesse a non diminuire le tasse per aumentare
le risorse necessarie a mantenere un apparato clientelare
necessario per produrre - per alcuni - consenso... In America
abbiamo visto che chi ha vinto le elezioni è chi ha detto in
maniera chiara che le tasse vanno contenute. Non vorrei, dicevo, al
di là di questa "psicosi tutta italiana" ci fosse una "psicosi
tutta valdostana", ossia che più sicurezza per tutti e più
sicurezza per i cittadini venisse percepito come una devianza di
tipo autoritario delle funzioni istituzionali.
Penso che non affrontare oggi il tema della sicurezza sia un
elemento di insensibilità, da un certo punto di vista, ma anche di
responsabilità da parte di chi, invece, ha il dovere di affrontare
i problemi della comunità valdostana. Mi auguro che in questa sede,
il silenzio che ha accompagnato il confronto che non c'è stato
nelle commissioni, possa essere rotto da una serie di valutazioni
concrete con tempistiche concrete, che ci dicano come, dove e
quando questa maggioranza intenderà affrontare questo problema!
Si dà atto che, dalle ore 9,53, presiede il Vicepresidente
Lanièce.
Presidente - La parola al Vicepresidente Nicco.
Nicco (GV-DS-PSE) - Accolgo l'invito del collega Frassy ad
entrare nel merito di questa problematica per fare qualche
considerazione su una proposta di legge che, certo, tocca una
questione vera, reale, delicata. La questione della sicurezza
personale e della comunità nel suo insieme è sicuramente, con poche
altre - certezza del lavoro, sanità - una delle principali
preoccupazioni dei cittadini. È una preoccupazione a cui non sempre
abbiamo saputo, noi, in quanto istituzioni in generale - Stato
centrale nelle sue diverse articolazioni, Valle d'Aosta, Consiglio,
comunità locali -, dare delle risposte adeguate e convincenti. Un
certo senso di insicurezza si è purtroppo insinuato anche in Valle
d'Aosta, in alcune aree territoriali in particolare: è stata
ricordata prima dal collega Frassy soprattutto la bassa Valle,
direi anche in qualche zona, area, quartiere della città di Aosta,
soprattutto in determinate categorie di persone che sono, in primo
luogo, gli anziani.
Ora, non si tratta di fare dell'allarmismo, tanto più che la
nostra situazione, se confrontata a quella di altre regioni, è
ancora - come ci confermano frequentemente i responsabili
dell'ordine pubblico - sotto controllo, non fra le più critiche, ma
ciò non toglie che tale questione non debba essere costantemente
presente nella nostra agenda dei lavori. Più che i fatti eclatanti,
di cui peraltro incomincia ad esserci anche nella nostra Regione un
certo incremento preoccupante, è sicuramente la cosiddetta
"microcriminalità" - lo diceva bene prima il collega Frassy - a
generare questo senso sempre più diffuso di insicurezza fra i
cittadini; un susseguirsi di fatti che, in sé singolarmente presi,
possono anche non essere degni di cronaca o quasi, ma che incidono
nell'animo dell'individuo, del cittadino, della persona.
È capitato a tutti noi di raccogliere la testimonianza di
qualche anziano, dell'angoscia che genera l'entrare nella propria
abitazione, quando questa - considerata il luogo di protezione per
eccellenza - è stata violata e quando le porte e le finestre sono
state scardinate, le stanze sono state messe a soqquadro e,
soprattutto, gli effetti più cari sono stati distrutti e
calpestati. Spesso più ancora che gli oggetti di valore, sempre
sostituibili, è proprio quest'altra componente, a volte magari una
semplice ma insostituibile fotografia distrutta, a marchiare
negativamente chi la violenza ha subito. E anche fra noi
Consiglieri, chi non ha subito qualche visita poco piacevole? Fra
questi il Consigliere Praduroux e anche probabilmente altri! Bene
hanno fatto allora i colleghi di "Forza Italia" a riproporre la
questione con questa loro iniziativa.
Credo che la discussione sia dunque sul modo in cui operare.
All'articolo 1 della proposta di legge si indica tutta una serie di
interventi. Penso che siamo tutti d'accordo sull'attuazione di
progetti di riqualificazione urbana, indicati al punto a), che
peraltro seguono procedure già ampiamente codificate in altre
leggi; così come siamo tutti d'accordo con l'istituzione della
figura del poliziotto-vigile di quartiere, oggi già possibile e, in
certi casi, recentemente istituita. Su altri punti invece, quelli
indicati con le lettere d) ed f), rafforzanti una tendenza già in
atto, ovvero quella di instaurare un sempre più capillare ed
occhiuto controllo del cittadino, esprimo la mia personale
perplessità. Mi sembra un po' singolare che questa proposta venga
da chi si autodefinisce "La Casa delle Libertà"... il rischio è che
diventiamo poi troppo controllori del cittadino! Stiamo andando,
colleghi, velocemente verso un controllo totale di ognuno di noi in
ogni momento della propria vita, e qualche volta sarà pur opportuno
questo controllo, ma credo che si stia passando il segno! Siamo
riusciti, nel nostro piccolo, ad installare nel solo edificio - ora
sede degli uffici - del Consiglio 40 telecamere. Su un altro
livello, un livello globale, opera già da tempo il "Grande
Fratello": 120 satelliti spia capaci di controllare l'intero globo,
di intercettare, di selezionare, di registrare ogni forma di
comunicazione elettronica, telefonate, mail, fax. Ogni respiro
nostro fra un po' sarà registrato da qualche parte... manca solo
che anche a noi, come ai cani, si infili un "microchip" sotto la
pelle e poi più nessuno sfuggirà!
Qualche preoccupazione, via via accentuata, l'ha espressa
giustamente anche il garante per la protezione dei dati personali,
che si è sentito in dovere, lo scorso 29 aprile, di emanare precise
norme sulla videosorveglianza con un riferimento esplicito ai
soggetti pubblici. Dice il garante:
"Si è constatato che taluni
soggetti pubblici si propongono abusivamente quale scopo della
videosorveglianza, finalità di sicurezza pubblica, prevenzione o
accertamento dei reati, che invece competono solo ad organi
giudiziari o di Polizia giudiziaria oppure a Forze armate".
Qualche comune, anche della nostra regione, che si era un po'
indirizzato su questa via, credo che, proprio alla luce di questo
provvedimento, stia rivedendo le proprie posizioni. Controllo
sistematico che si è rivelato, anche in certi casi anche
emblematici, del tutto inefficace... Paradossale il caso dell'11
settembre, con i terroristi filmati, fermati, controllati e
tranquillamente saliti sugli aerei!
Serve continuare su questa strada, potenziare questa attività di
controllo singolo del cittadino, del territorio, in tal modo e con
questi strumenti? Credo che serva a chi opera nel settore a vari
livelli, serve alle aziende che producono i vari e sempre più
sofisticati marchingegni: interessi economici colossali. Ieri, il
collega Frassy, parlando della legge sulla sicurezza relativa alle
piste da sci, parlava di una "lobby" dei produttori dei caschi;
credo che ci sia anche una potente "lobby" della produzione di
questi sofisticati marchingegni! Serve sicuramente al proliferare
degli operatori della sicurezza. Con tutto il rispetto e la
comprensione per il lavoro difficile che svolgono quegli operatori,
con un ragionamento di ordine generale, vediamo un certo
preoccupante proliferare di varie agenzie, corpi privati. Si tratta
di settori in piena espansione anche verso l'estero, come si è
visto nelle recenti vicende irachene. Mi chiedo se tutto ciò serva
veramente ai cittadini, alla loro sicurezza!
Per quanto mi riguarda, vorrei una società in cui ci fosse il
massimo di libertà, il massimo di rispetto della "privacy"
dell'individuo in tutte le sue sfere, il minimo di controlli, il
minimo di disposizioni vincolistiche, ma, nel contempo, ci fosse il
massimo di responsabilizzazione personale. Vorrei una società in
cui il deterrente vero non fosse una "ragnatela" di controllo, non
fosse la "militarizzazione" del territorio, ma fosse, invece, la
certezza della pena, l'ineludibilità della pena per chi
trasgredisce: è questo l'anello debole vero della catena. Infatti,
nulla c'è di più incerto in Italia della certezza della pena!
Perfettamente inutile installare nuovi strumenti tecnologici di
controllo, se poi la persona individuata, fotografata, indicata e
magari arrestata, dopo 2 giorni sarà di nuovo libera di
ricominciare a delinquere, come le cronache dei giornali, anche
quelle locali, ogni giorno, purtroppo, drammaticamente ci
testimoniano!
È tutto il "pianeta giustizia" ad essere profondamente "in
coma"; basta leggere le annuali relazioni del Procuratore generale
della Repubblica... nell'ultima, il Procuratore Favara scrive
testualmente:
"La giustizia è innegabilmente ancora in crisi,
soprattutto a causa della sua scarsa efficienza e della lentezza
dei processi, il vero punto dolente del sistema, con un
generalizzato e consistente aumento di durata dei procedimenti.
"Ora siamo giunti a 1589 giorni di media di un procedimento
penale..." - e il collega Frassy lo sa meglio di me - "... dalle
indagini preliminari all'appello, senza contare l'eventuale ricorso
in Cassazione, per non parlare poi della prescrizione, che dovrebbe
essere cancellata in una società civile e che oggi assicura invece
l'impunità, pressoché garantita, a ladruncoli e delinquenti di
varia natura".
Qualche anno fa, il Vicepresidente del Consiglio Superiore della
Magistratura affermava testualmente che:
"L'attuale sistema è
costituito in maniera tale che la prescrizione dei reati è quasi
una certezza"
! Credo che la giustizia sia uno dei veri nodi,
che esula evidentemente da questo Consiglio.
Tornando più concretamente alla proposta dei colleghi della
"Casa delle Libertà", alla tipologia di intervento definita al
punto e)... Immagino che questa sia una provocazione. Da parte di
chi, da sempre, si batte contro l'assistenzialismo di ogni tipo non
me lo sarei proprio aspettato, o... forse non ho letto bene: "un
fondo a favore di persone fisiche o giuridiche che hanno subito
danni patrimoniali conseguenti a reati"! A parte il fatto che
esistono le assicurazioni private, a cui persone fisiche o
giuridiche possono rivolgersi e si rivolgono... ma che la Regione,
oltre ad intervenire a sostegno di tutto - come già fa -
l'immaginabile e l'inimmaginabile, ora debba anche mettersi a
risarcire i furti, mi sembra eccessivo! Qui più che "Casa delle
Libertà", siamo "Casa dell'assistenza", collega Frassy! Qui è la
fantasia al potere! Noi, della maggioranza, "Union" e "DS", siamo
dei "novellini" che tutto hanno da imparare!
Il problema della sicurezza è tuttavia un problema molto serio,
su cui credo ci sia uguale sensibilità da tutti i punti dello
schieramento politico. Vi è sicuramente la necessità di un miglior
coordinamento degli apparati esistenti, la necessità di sinergie,
di un loro migliore utilizzo. A chi non è capitato di incrociare
una pattuglia di Carabinieri mentre sta minuziosamente controllando
un mezzo - magari non proprio dell'ultima generazione - di qualche
operatore nel settore dell'edilizia? Forse nel quadro delle
priorità ci sarebbero interventi più urgenti e più utili alla
comunità! Soprattutto, vi è la necessità di lavoro comune fra
apparati dello Stato ed enti locali: si è cominciato ad operare in
questo senso, ma c'è molto lavoro da fare, coinvolgendo,
responsabilizzando, l'assieme delle comunità locali. Chi meglio dei
sindaci e degli amministratori comunali conosce i propri
amministrati e può segnalare, deve, dovrebbe segnalare le anomalie
esistenti, anche senza la necessità di filmare 3 volte al giorno i
propri cittadini? Una collaborazione anche, per certi tipi di
problematiche, con altre istituzioni locali, con le parrocchie, ad
esempio; sulla droga, in primo luogo, che così spessa s'intreccia e
fa da sfondo alla microcriminalità.
Vorrei ricordare un caso esemplare: l'appello che è stato
pubblicato congiuntamente dal Parroco di Issogne e dall'Assessore
comunale alle politiche sociali di quel comune su "Le Réveil",
organo delle parrocchie della bassa Valle, dal titolo
significativo: "Chi sa, parli". Probabilmente anche le notizie che
abbiamo appreso, oggi, dal giornale, su interventi in questo
settore trovano la loro origine in questo tipo di collaborazione!
Credo poi che - anche se non vedo il Presidente -, il Governo
regionale potrebbe darci delle indicazioni su quello che già si sta
facendo in detta materia.
In conclusione, esprimo, per quanto mi concerne, apprezzamento
per l'iniziativa dei colleghi della "Casa delle Libertà", per aver
voluto portare in Consiglio con questa proposta di legge una
problematica che tocca sempre più anche la comunità valdostana, ma
non condivido personalmente la filosofia generale che ne sta alla
base e le proposte che vengono fatte per affrontarla.
Presidente - La parola al Consigliere Borre.
Borre (UV) - Vorrei anch'io aggiungermi a quanto detto dal
Consigliere Nicco, che non è vero che questo Consiglio sia
insensibile al problema e per questo ringrazio - come ho fatto in
commissione - i Consiglieri proponenti, per averlo portato, con la
loro proposta di legge, all'attenzione del Consiglio. Proposta di
legge che, è vero, ha subito dei ritardi e delle sedute con poche
risposte, ma fin dall'inizio abbiamo detto che tale proposta doveva
essere attentamente vagliata, perché sul fatto della sicurezza del
cittadino qualcosa deve essere fatto, senza andare ad estremizzare
il problema e ad enfatizzarlo, in quanto c'è il rischio di creare
una regione di forza pubblica!
Qui continuiamo a chiedere controlli da tutte le parti...
l'altra sera, ho assistito ad una riunione della Giunta del Comune
di Aosta in un quartiere dove le lamentele più grosse, rivolte al
sindaco e all'assessore competente, erano quelle della mancanza dei
vigili per reprimere le soste abusive! Poi, quando l'assessore ha
fatto presente che eravamo dentro una sala e fuori c'erano una
trentina di macchine in sosta abusiva sul marciapiede, di proprietà
dei signori presenti in sala, allora si è cominciato a capire che è
vero che si cerca sempre la repressione, ma diretta agli altri,
perché quando capita a noi si comincia a dire che la legge non va
bene, questa è troppo severa, bisognerebbe rivederla! Al di là di
questo, nella proposta di legge della "Casa delle Libertà" ci sono
dei punti estremamente condivisibili, che sono quelli legati alla
sicurezza, mentre ve ne sono altri che non possono esserlo, e sono
quelli legati ai contributi. Lo ha spiegato bene il Consigliere
Nicco e non mi sto di nuovo a dilungare su questo punto.
Il Presidente della Giunta, in occasione dell'audizione in
commissione, ha fatto presente che era stato costituito, a
febbraio, un gruppo di lavoro che comprendeva funzionari regionali,
rappresentanti degli enti locali, delle Forze dell'ordine, per
creare una legge che era legata - se vogliamo - alla revisione
della Polizia urbana, ma anche con un capitolo legato alla
sicurezza del cittadino, ed aveva annunciato alcune intenzioni:
quelle di mettere in moto un meccanismo che permettesse un miglior
coordinamento fra le Forze dell'ordine, quindi un utilizzo più
razionalizzato sul territorio, che guardasse di più alla sicurezza
del cittadino. Inoltre, si faceva menzione anche ad una attenzione
ai quartieri degradati, al problema del sociale; quindi la legge
doveva comprendere questi momenti, quelli che permettono lo
sviluppo del problema di rapine o di droga.
Questo progetto di legge non è andato in porto per il 4
novembre, ma dovrebbe arrivare alle commissioni in tempi brevi, e
comprende una gran parte delle richieste espresse dalla legge della
"Casa delle Libertà". Pertanto mi sentirei di chiedere ai
proponenti di ritirare la loro proposta e di verificare in
commissione se certi contenuti della loro legge - quelli che
abbiamo già citato, legati alla sicurezza, ma non ai contributi,
perché non siamo propensi ad accettare regole che diano contributi
per acquistare videocamere oppure per risarcire danni a chi viene
derubato, invece siamo più che attenti ai problemi che sono
sollevati in alcune delle richieste della "Casa delle Libertà" -
... quindi, se i proponenti sono d'accordo, chiederei loro di
ritirare tale legge e, quando arriverà in commissione quella della
Giunta, li esorterei a vedere quali sono gli aggiustamenti che
possono essere fatti per mettere insieme anche le loro
richieste.
Presidente - Se nessun altro chiede la parola, dichiaro chiusa
la discussione generale.
La parola al Consigliere Frassy.
Frassy (CdL) - Colleghi, intervengo malvolentieri a conclusione
di questo dibattito, che forse è stato imbarazzante, per i pochi
che vi hanno partecipato.
Vedete, colleghi Nicco e Borre - che rappresentate la
maggioranza -, alle vostre parole ha fatto eco il silenzio dai
banchi della Giunta e, di conseguenza, diventa difficile accogliere
delle richieste che si basano su parole non supportate da fatti
concreti, nel senso che la problematica della sicurezza non è nata
ieri sera, collega Borre... la sicurezza è una problematica già
percepita e patita dalla nostra comunità nel febbraio del 2004,
quando abbiamo depositato questo disegno di legge, tanto che la
Giunta, di questo fatto, non è consapevole, perché nel dicembre
2003 la Giunta aveva istituito il gruppo di lavoro che doveva dare
delle risposte entro l'ottobre 2004!
È evidente che tutto può essere modificato e visto sotto
un'altra prospettiva! Il problema è che mancano i suggerimenti e, a
fronte di una totale assenza di questi, sui quali confrontarci,
riteniamo che detta proposta, con tutti i limiti che può avere, non
possa essere ritirata! Ritirarla vorrebbe dire rinunciare comunque
a comunicare alla comunità valdostana che c'è qualcuno che ritiene
che, fra le tante priorità, quella della sicurezza ai cittadini sia
una delle prime!
Devo dire che ho qualche imbarazzo a commentare alcune
considerazioni fatte sulla nostra proposta di legge, perché quando
da parte del partito di maggioranza assoluta si dice che voi siete
contrari ai contributi, è poco credibile... una delle
caratteristiche dell'"Union Valdôtaine" come forza di governo è
stata sempre quella di governare i contributi, ossia di sovrastare
all'erogazione di un meccanismo di contribuzione spesso anche
definito "a pioggia"! Pensiamo che non ci sia da scandalizzarsi ad
ipotizzare in legge dei contributi ai cittadini per attrezzarsi a
contrastare un'inerzia dettata da un insieme di situazioni da noi
esplicitate nella relazione di accompagnamento, una situazione di
inerzia della pubblica amministrazione. Certo che è difficile
effettuare il confronto in aula, ma dobbiamo anche dire che le
vostre perplessità, colleghi di maggioranza, al di là di questi
interventi sui massimi sistemi, come ha anche fatto il collega
Nicco: la certezza della pena, la sinergia fra le Forze dell'ordine
- concetti comunque condivisibili, ma che nel concreto non ci
portano a risolvere o tentare di risolvere il problema -, questi
ragionamenti, potevano essere fatti nel percorso di commissione,
con proposte concrete, che potevano essere quelle di emendare la
legge in alcune sue parti!
Vorrei dire, ad esempio, che noi saremmo stati soddisfatti di
un'ipotesi che ci avesse consentito di procedere per gradi, ma di
procedere; di stralciare delle parti sulla consapevolezza che,
piuttosto che niente, era meglio avere qualcosa, e che quel
qualcosa poteva essere un rafforzamento della presenza sul
territorio delle istituzioni pubbliche, i comuni in particolare,
attraverso la figura del vigile di quartiere, anche perché
riteniamo sia più importante capire le situazioni movibili sul
territorio che non elevare contravvenzioni, come sembra essere
ormai l'unico compito residuale rimasto alle Polizie municipali!
Poi, su un diverso progetto di legge, su una comprensione di quello
che ha fatto il gruppo di lavoro, avremmo potuto anche fare
valutazioni diverse!
Non voglio essere io a giustificare il Presidente della Regione
- il quale, mi sembra, debba essere giustificato per la
concomitanza della data del 4 novembre, che immagino lo porti ad
espletare funzioni di rappresentanza istituzionale -, ma mi sembra
veramente paradossale che, in assenza del Presidente della Regione,
dai banchi della Giunta non ci sia nessuno che abbia sentito quanto
meno l'impulso morale - e non politico - di dire: "il problema
esiste, il gruppo di lavoro lo abbiamo costituito, queste sono le
risultanze"!
Penso che su tale problematica, che esiste, perché riconosciuta
da tutti, non ci siano delle priorità da parte dell'Esecutivo e non
ci siano, ad oggi, risultanze concrete su ipotesi alternative a
questo disegno di legge. Di conseguenza, questo disegno di legge
rimane, e capisco che poi il gioco delle parti porti a fare
affermazioni pesanti, ma non venite a dire che dare più sicurezza
ai cittadini attraverso anche il meccanismo della videosorveglianza
come ipotesi residuale, con tutte le cautele della "privacy" e con
tutte le attenzioni nel percorrere queste soluzioni, voglia dire
creare un "Grande Fratello" o un limite alla libertà dei cittadini
o, peggio, porti ad incentivare le "lobby" di chi produce questi
apparecchi, perché penso che queste affermazioni rientrino nel
gioco delle parti di argomentare l'avversità a un disegno
politico!
Non penso che ci sia alcun cittadino fermato e intervistato, che
possa paventare una lesione alla sua "privacy" se gli viene
garantita più sicurezza anche con il sistema delle telecamere;
sistema che, ormai, esiste e che fa parte dei sistemi di
prevenzione di certi fenomeni criminali: tutto il perimetro
dell'Amministrazione regionale, tutti i palazzi
dell'Amministrazione regionale sono videosorvegliati, le banche lo
sono, i supermercati lo sono; è un'evoluzione a servizio del
cittadino! Penso, di conseguenza, che vadano attuate una serie di
misure che siano di deterrente a chi pensa di poter facilmente
delinquere, anche perché la microcriminalità si spaventa per poco.
La microcriminalità ha più difficoltà a superare la barriera
psicologica che probabilmente non intimorisce il delinquente
abituale; la microcriminalità, di fronte a un portone blindato, di
fronte a una telecamera cambia obiettivo e, ovviamente, l'obiettivo
di un'amministrazione deve essere quello di evitare che la propria
comunità possa essere facile terreno di conquista!
Questa riflessione, colleghi di maggioranza, è una riflessione
reale, perché se le statistiche ci dicono che spesso le persone poi
identificate e arrestate nei comuni della media e bassa Valle
arrivano da altre realtà, dal "torinese" soprattutto, questo ci
porta a dire che lì sono state date risposte che rendono più
difficile alla microcriminalità portare a compimento le proprie
azioni, mentre noi siamo facile terreno di trasferta per chi, in
casa propria, ha delle difficoltà a portare a compimento le proprie
azioni criminose!
Prendiamo atto dei ringraziamenti, degli apprezzamenti
sull'iniziativa che entra nel vivo di un argomento; dobbiamo
peraltro dire che, se politicamente potremmo ritenerci "appagati"
da questo riconoscimento, difficilmente possono dire altrettanto i
cittadini valdostani che il problema lo patiscono a vari livelli e
che, di conseguenza, dall'Amministrazione regionale gradirebbero
avere soprattutto risposte concrete!
Questo progetto di legge non lo ritiriamo, collega Borre, per
rispondere a un invito formale, lo lasciamo all'esame dell'aula, lo
lasciamo ad evidenza della nostra attenzione su questa
problematica; ciò non toglie che, se e quando la maggioranza,
l'Esecutivo porteranno un testo che affronti l'argomento, ci sarà
da parte nostra l'attenzione per intervenire in quel dibattito
proponendo modificazioni, aggiunte o quant'altro. A questo punto
non ci resta che auspicare quanto prima un intervento concreto, che
vada al di là delle parole spese dai banchi di maggioranza e che
porti ad affrontare, con strumenti operativi, il problema della
microcriminalità in questa regione.
Si dà atto che, dalle ore 10,19, presiede il Vicepresidente
Nicco.
Presidente - La parola al Consigliere Salzone, per dichiarazione
di voto.
Salzone (FA) - Giusto per dichiarazione di voto. Dico ai
colleghi proponenti che avrei preferito avessero ritirato il testo,
per poter avere un testo armonico, con il consenso di tutto il
Consiglio, perché questo è un tema enunciato tra le urgenze. Lo
stesso Consigliere Nicco, quando ha iniziato il suo intervento, ha
detto che questa è una delle principali urgenze dei cittadini. È
una proposta di legge di cui si parla da inizio di legislatura;
anzi, devo dire che - come ha citato bene il Consigliere Frassy -
già il Senatore Rollandin, 2 anni fa, aveva preso l'iniziativa che
credevo fosse condivisa "in toto" dalla maggioranza.
Dopo aver detto che avrei preferito il ritiro della proposta di
legge, dico anche che noi la votiamo, in quanto è un tema di
fondamentale attualità e si denota, da parte della maggioranza, un
forte ritardo in merito. Generalmente rimango prudente quando vedo
che la maggioranza ha, nel suo programma, temi che consentono di
essere sviluppati in modo armonico anche nelle diverse commissioni;
rimaniamo piuttosto prudenti e aspettiamo che pervenga il testo
della maggioranza; invece, in questo caso, ribadisco che rileviamo
un forte ritardo.
Fra l'altro, noto che i banchi della Giunta sono vuoti, non vedo
presenti tutti gli Assessori, non dico il Presidente, che avrà
impegni istituzionali; inoltre, le argomentazioni portate oggi
dalla maggioranza, dal Presidente Nicco, ma anche dal Capogruppo
Borre, denotano un certo imbarazzo rispetto al tema. Tengo subito a
dire al Presidente Nicco che condivido la sua analisi - se
vogliamo, quasi "filosofica" - sulla libertà del cittadino, quindi
sulla questione del controllo e della "privacy" del cittadino, ma
sul tema specifico ho denotato dell'imbarazzo nel dire che non si
poteva portare avanti questa proposta di legge. Mi pare che anche
il Consigliere Borre abbia cercato di sminuire il problema,
portando l'esempio legato al "Quartiere Cogne", ma so benissimo -
perché ne abbiamo parlato - che questo è un problema di
fondamentale importanza e lo condivide anche lui!
Il nostro voto favorevole a questa proposta di legge vuole
essere di sprone alla maggioranza, per ricordare che, rispetto ai
temi che sono attuali e di fondamentale urgenza, si arrivi al più
presto ad un testo sulla linea di quello presentato da "La Casa
delle Libertà".
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Non c'è latitanza della Giunta da questo
punto di vista. Come ha detto il Consigliere Frassy, il Presidente
Perrin ha dovuto presenziare una manifestazione per il 4 novembre,
e in ogni caso posso confermare che su questo tema la Giunta e la
maggioranza hanno lavorato.
Come è stato annunciato in commissione da parte del Presidente
della Giunta nello scorso mese di marzo, in relazione alla
discussione del disegno di legge oggi in esame, è stato predisposto
un disegno di legge della maggioranza che vuole affrontare questo
tema, tenendo conto anche di quanto è scaturito dagli interventi
sia del Consigliere Nicco che del Consigliere Borre, cioè di
affrontarlo tenendo conto dei dati della situazione valdostana. Noi
non viviamo in una periferia di una grande città, ci sono fenomeni
che ci preoccupano e che vanno controllati, ma bisogna considerare
la nostra realtà e le dimensioni reali del problema nella nostra
regione.
Annuncio un voto di astensione sulla proposta di legge
presentata da "Forza Italia", visto il non accoglimento della
proposta del Consigliere Borre, che andava nella direzione di dire:
"il tema è importante, interessa maggioranza e opposizione, perché
il problema della sicurezza dei cittadini non può essere patrimonio
di una sola parte di questo Consiglio, è un tema che deve vedere
degli approfondimenti all'interno della commissione consiliare"...
anche perché se ci sono alcune cose condivisibili nel disegno di
legge di "Forza Italia", soprattutto per quanto riguarda i temi di
riqualificazione urbana, ritengo che ci siano invece degli accenti
per quanto riguarda interventi per le protezioni dei privati...
quasi vivessimo in una situazione di coprifuoco nella nostra
regione (interventi per quanto riguarda sistemi antintrusione,
porte di sicurezza e quant'altro)! Non credo che ci troviamo in
tale situazione, ma direi che c'è un tema - sul quale dissentiamo
-, quello dei contributi... anche perché è singolare che da parte
di "Forza Italia", in Valle d'Aosta, si chiedano i contributi nei
confronti di cittadini che sono stati vittime di azioni delittuose
e, dall'altra parte, a livello nazionale, si chieda di fare le
assicurazioni sulla casa... credo che ci sia una qualche
contraddizione, da questo punto di vista!
Riteniamo che un tema di questo genere abbia una dimensione
generale che deve impegnare questo Consiglio e soprattutto deve
cercare di mettere in piedi un sistema di sicurezza integrato.
Quello che manca nel disegno di legge di "Forza Italia" - e questo
è anche uno dei motivi della nostra astensione - è che invece
bisogna definire bene, è che occorre evitare confusioni fra
competenze statali in materia di ordine pubblico, competenze
regionali e competenze degli enti locali.
Il disegno di legge della maggioranza è stato concordato anche
con gli enti locali e ha lo scopo di creare un sistema di sicurezza
integrato, perché è necessario coordinare i diversi soggetti che
operano su questo terreno a livello regionale; di conseguenza, la
posizione della maggioranza c'è, ci sarà la presentazione di un
disegno di legge sul quale ci auguriamo che ci sia il contributo di
"Forza Italia", perché questo è un tema che non può essere
considerato solo patrimonio di una parte del Consiglio. È un tema
che interessa tutti, è un tema che, soprattutto in un momento come
questo dove i livelli di sicurezza crescono non solo a livello
locale, ma soprattutto a livello internazionale, necessita
approfondimenti. La maggioranza ha proposte da fare e non si tira
indietro.
Presidente - La parola al Consigliere Comé.
Comé (SA) - La proposta di legge che stiamo esaminando va ad
interessare l'intera comunità perché è una proposta che vuole dare
delle risposte al problema della sicurezza che - come è stato
rilevato da altri colleghi - tocca tutti i cittadini. Già il
collega Lanièce aveva presentato, parecchi mesi fa, iniziative che
sollecitavano la Giunta a farsi carico di questo problema per
presentare, in tempi brevi, delle risposte.
Le istituzioni sono anni che cercano di dare risposte adeguate,
ma non abbiamo mai visto, in concreto, alcuna risposta da parte
della maggioranza. Seppure riconosciamo tutti che la nostra regione
vive una situazione più felice rispetto a quella del resto
d'Italia, vorrei ricordare ai colleghi che nell'ultimo Consiglio
abbiamo analizzato il "PREFIN", in cui c'è un quadro di riferimento
sugli indicatori di qualità di Aosta e da cui emerge che uno dei
punti penalizzanti sul salto di qualità di Aosta è l'aumento
fortissimo della microcriminalità, che porta il Comune di Aosta dal
33° posto al 66° posto. Inoltre, abbiamo avuto, pochi giorni fa,
l'incontro con Caselli, il quale nella relazione ha posto in
rilievo che in Valle, rispetto all'anno scorso - quindi rispetto
all'indicatore da noi letto nel "PREFIN" -, c'è un aumento del 10%
della microcriminalità. È certamente un problema a cui le
istituzioni devono dare delle risposte.
Sono abbastanza allineato anch'io con quello che diceva prima il
Consigliere Salzone, nel senso che avremmo preferito, anche noi,
che la proposta della "Casa delle Libertà" fosse stata ritirata,
visto che c'è la predisposizione di un disegno di legge. Da parte
della "Casa delle Libertà" c'è l'intenzione di mantenerla; quindi
come gruppo daremo voto favorevole, perché non vogliamo fare il
gioco delle parti, ma vogliamo responsabilmente dare delle risposte
immediate alle necessità dei cittadini. Oggi daremo il voto
favorevole; anche noi, su alcuni aspetti della proposta di legge,
avremmo qualche considerazione o qualche modifica, ma riteniamo che
questa sia una prima risposta. Tutto è migliorabile e tutto è
perfettibile, quindi noi oggi daremo il nostro voto favorevole e
saremo altrettanto disponibili a dare un nostro eventuale voto
favorevole sul disegno di legge che presenterà la maggioranza, se
sarà ritenuto valido dal nostro gruppo.
Presidente - La parola al Consigliere Lattanzi.
Lattanzi (CdL) - Vicepresidente della Giunta Ferraris, chi fa il
gioco delle parti? Lei si dovrebbe vergognare!
Capisco l'imbarazzo della Sinistra che è divisa praticamente su
tutto... dalla gestione pubblica del casinò alla questione della
sicurezza... ormai non riuscite a mettervi d'accordo neanche in 4,
quindi capisco l'imbarazzo, ma venire a sostenere in quest'aula che
su un tema così importante e sentito, a cui bisogna dare una
risposta, occorre un approfondimento... e il "CELVA" che, con una
scorrettezza politica indegna, comunica che, pur essendo d'accordo,
pur avendo sentito i sindaci che sono d'accordo, auspica un
dialogo, un coinvolgimento... ma si deve vergognare il Presidente
del "CELVA", perché siamo stati 7 mesi in commissione ad aspettare
le vostre proposte!
Quale disegno organico state preparando? È dal dicembre 2003, su
un'interpellanza dei Consiglieri Lanièce, Salzone, La Torre, che vi
eravate impegnati a fare un approfondimento, a portare in
quest'aula e nelle commissioni un disegno di legge organico, e lei
viene qui, oggi, a dire che adesso la maggioranza sta lavorando!
Sta lavorando? Ma date piuttosto delle risposte! È lei che dovrebbe
lavorare, è a lei che chiudono le fabbriche! Ma andate a lavorare
veramente!
La Giunta sta lavorando, ha predisposto un disegno di legge che
arriverà alle commissioni; allora, Assessore Ferraris, il disegno
di legge che lei sta predisponendo, avrebbe dovuto - per
correttezza - portarlo 7 mesi fa, quando abbiamo presentato questa
proposta di legge e dirci: "concordiamo insieme una traccia di
testo, qui c'è la nostra bozza, qui c'è la vostra, facciamo un
lavoro comune, perché è un tema "bipartisan", c'è della gente che
soffre e spende e paga e viene colpita, la sicurezza è un bene di
tutti, le istituzioni se ne devono far carico". Qui c'è la nostra
proposta alla maggioranza, mettiamola insieme a quella della
minoranza... cosa che mi è stata chiesta dal Presidente Rini e, per
4 volte, ci siamo resi disponibili e abbiamo ritirato, per 4 volte,
il testo dalla commissione. Ecco perché vi dovete vergognare,
perché il gioco delle parti lo state facendo voi, su un tema che è
la sicurezza dei cittadini! Siete pronti a riempirvi la bocca
quando sui giornali ci sono gli atti di microcriminalità: bisogna
intervenire, la maggioranza sta intervenendo.
E lei si astiene? Lei oggi doveva portare, qui, la bozza e dire:
"noi vi chiediamo di ritirarlo perché qui c'è un testo su cui la
Giunta sta lavorando e vi chiediamo di lavorarci insieme, e noi lo
avremmo ritirato... e non dire: "ritiratelo perché la sicurezza non
è una cosa di parte"... voi la fate diventare una cosa di
parte!
Perché la proposta dell'opposizione, che è seria e concreta, non
può essere valutata da questo Consiglio? Perché voi fate il gioco
delle parti, voi siete politicamente scorretti! Altro che
inneggiare a Kerry! Kerry è un signore, imparate! Stamani si
commentava: "Kerry ha augurato che per il bene dell'America sui
temi importanti si debba essere uniti"... voi fate esattamente il
contrario!
Certo, questo non è il problema della guerra che ha l'America,
ma per la Valle d'Aosta è un problema importante, lo dicono tutti
gli indicatori, le Forze dell'ordine, lo dicono i sindaci vostri e
vi chiedono di affrontarlo, ma voi nicchiate! Non so perché voi
nicchiate, se per incapacità o perché non siete d'accordo fra di
voi, ma quello che ci aspettiamo da voi è correttezza politica! E
la correttezza politica significa: "qui c'è il nostro testo,
ritirate il vostro e facciamolo insieme". Questa è correttezza
politica, Vicepresidente della Giunta! È inaccettabile quello che
lei ha detto, dopo 8 mesi di nostra disponibilità al lavoro comune
per un tema di tutti i Valdostani, non solo quelli di Sinistra!
Presidente - La parola al Consigliere Borre.
Borre (UV) - Io non mi vergogno per niente, perché abbiamo
dichiarato all'inizio che abbiamo lavorato in commissione, e in
commissione abbiamo sempre detto che non condividevamo il fatto dei
contributi e di andare ad indennizzare chi veniva derubato!
La Giunta sta preparando un testo, lo confronteremo! Il testo
deve arrivare, non lo abbiamo qui, oggi, per questo non ci dobbiamo
vergognare, c'è la garanzia che viene portato in commissione...
(interruzione del Consigliere Frassy, fuori
microfono)
... esprimo soddisfazione sul comportamento del Consigliere
Frassy in commissione dall'inizio alla fine perché ha sempre
dimostrato apertura. Arriveremo con un testo; oggi andiamo a votare
il vostro, ci asterremo, vi chiederemo comunque di lavorare su
quello che proporremo e senza vergognarci, perché lavoriamo anche
noi sulla sicurezza dei cittadini senza fare strumentalizzazione o
demagogia!
Presidente - Si passa all'esame dell'articolato.
Pongo in votazione l'articolo 1:
Consiglieri presenti: 31
Votanti: 10
Favorevoli: 9
Contrari: 1
Astenuti: 21 (Borre, Cerise, Cesal, Charles Teresa, Curtaz,
Ferraris, Fey, Fiou, Fosson, Isabellon, Maquignaz, Marguerettaz,
Nicco, Pastoret, Praduroux, Riccarand, Rini, Squarzino Secondina,
Vicquéry, Viérin Adriana e Viérin Laurent)
Il Consiglio non approva.
Presidente - Ai sensi dell'articolo 77, comma 2, del Regolamento
interno del Consiglio, non essendo stato accolto l'articolo 1, si
intende non accolta l'intera proposta di legge.
Il Consiglio respinge la proposta di legge.
