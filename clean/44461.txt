Classificazione
ASSISTENZA SANITARIA E OSPEDALIERA



Oggetto del Consiglio n. 1463 del 27 aprile 2022 - Resoconto
OGGETTO N. 1463/XVI - Interpellanza: "Azioni volte alla
diminuzione dell'esternalizzazione di servizi ospedalieri da parte
dell'Azienda USL della Valle d'Aosta".
Bertin (Presidente) -
Punto n. 50. Per l'illustrazione,
ha chiesto la parola la consigliera Erika Guichardaz, ne ha
facoltà.
Guichardaz E. (PCP) -
Quest'interpellanza, come quelle
degli altri colleghi, è nata oltre venti giorni fa a seguito di una
deliberazione del Direttore generale del 18 marzo relativa
all'approvazione dell'accordo contrattuale tra l'Azienda USL e la
società Med Right S.r.l. per lo svolgimento del servizio di
copertura di un ambulatorio di Pronto Soccorso sito presso la
Struttura complessa di Accettazione e di urgenza dell'Ospedale
Parini per l'anno 2022. Un accordo che prevede un impegno di spesa
di oltre 228 mila euro. Da allora abbiamo visto che molti altri
servizi ospedalieri e prestazioni sono stati ulteriormente affidati
a società esterne, quindi con quest'interpellanza vorremmo avere un
quadro esaustivo di quali servizi ospedalieri e prestazioni sono
affidati all'esterno, in quali percentuali e con quali costi, cosa
si stia facendo per cercare di esternalizzare il meno possibile o
cosa si intenda fare.
Presidente -
Risponde l'assessore Barmasse.
Barmasse (UV) -
Grazie consigliera Guichardaz anche
perché questo mi dà l'opportunità di fare un po' di chiarezza
sull'iter secondo il quale si può ricorrere all'esternalizzazione
di un servizio. In primo luogo, tale procedura rappresenta l'ultimo
passaggio, cioè l'esternalizzazione, veramente eventuale da
esperire unicamente quando tutti i precedenti hanno dato esito
negativo. Nello specifico, a fronte di una grave carenza di
personale di una struttura aziendale, si procede come segue: il
direttore della struttura ospedaliera, qualora non vi sia la
possibilità di sopperire alla mancanza di personale mediante
riorganizzazione interna, comunica la criticità alla Direzione
strategica. La Struttura complessa Sviluppo delle risorse umane
indice un avviso pubblico per l'assunzione a tempo determinato e/o
bandisce un concorso per l'assunzione a tempo indeterminato qualora
il problema non sia temporaneo; se questo dovesse andare deserto,
provvede ad attivare contratti in libera professione. In caso di
esito negativo, la Struttura complessa Coordinamento amministrativo
delle aree della prevenzione territoriale e ospedaliera richiede ad
altre aziende sanitarie pubbliche la disponibilità alla stipula di
convenzioni. Qualora anche l'ultima richiesta non porti a una
soluzione, la medesima struttura complessa provvede all'avvio
dell'iter previsto dal decreto legislativo n. 50/2016 al fine di
individuare un operatore economico al quale affidare il
servizio.
L'Azienda USL pertanto, seguendo la procedura sopra esposta, ha
provveduto a esternalizzare alcuni servizi ospedalieri legati in
particolar modo all'area emergenziale che si trova in una
situazione di grave carenza di personale alla quale, fino alla data
di sottoscrizione dei contratti, non è stato possibile porre
rimedio diversamente. Le esternalizzazioni, infatti, si sono rese
necessarie al fine di garantire il rispetto dei LEA senza incorrere
nell'interruzione del servizio pubblico di emergenza/urgenza.
Riepilogo di seguito i dati dei contratti ad oggi sottoscritti
dall'Azienda USL Valle d'Aosta con società esterne riguardanti
l'esternalizzazione di alcuni servizi: Med Right, oggetto del
servizio è la copertura dell'ambulatorio di Pronto Soccorso sito
presso la Struttura complessa Medicina e chirurgia d'accettazione e
d'urgenza dell'Ospedale, la durata va dal 20 gennaio 2022 al 31
dicembre 2022 per un totale di 454.354 euro.
C'è un altro accordo, sempre con Med Right, per fornitura di
prestazione di traumatologia in regime di emergenza e di urgenza
presso la Struttura complessa di Ortopedia e traumatologia. Come
sapete, l'ortopedia e traumatologia ha una grossissima carenza di
personale ortopedico, siamo a meno della metà o circa di quello che
era il personale, cioè dei quattordici ortopedici, ne abbiamo sette
e forse sei, forse perché probabilmente un ortopedico ci lascerà,
nel senso che andrà in un'altra struttura. Questo contratto è dal
1° febbraio 2022 al 31 dicembre 2022 ed è un contratto di 722.690
euro. Poi c'è un altro contratto con Pediacoop, società cooperativa
per una fornitura di prestazioni di radiologia diagnostica in
regime di emergenza e urgenza presso la Struttura complessa di
Radiologia diagnostica e interventistica dell'Ospedale regionale
Parini, questo è un contratto che va dal 9 agosto 2021 al 31
dicembre 2022 per un totale di 242.345 euro.
Seconda domanda: "cosa si sta facendo per cercare di
esternalizzare il meno possibile". Le attività finalizzate al
reperimento di personale sanitario, che l'Assessorato sta portando
avanti assieme all'Azienda USL Valle d'Aosta, sono molteplici e le
ho presentate più volte a questo Consiglio. Inoltre, ricordo che,
insieme al Direttore generale dell'Azienda, abbiamo presentato alla
Commissione consiliare competente le linee di intervento contenute
nel piano attrattività che l'Azienda USL sta provvedendo ad
attuare. Tra le altre iniziative importanti, ricordo l'indennità di
attrattività prevista dall'articolo 18 legge regionale n. 35 del 22
dicembre 2021, che intende rendere maggiormente attrattivo il
servizio sanitario regionale per i medici e gli infermieri. A ciò
si aggiunge l'importante attività di reclutamento di personale
effettuata dall'Azienda USL Valle d'Aosta sia ordinariamente che
straordinariamente per l'emergenza Covid-19, che ha visto la stessa
Azienda impegnata a espletare anche tra la fine del 2021 e questi
primi mesi del 2022 le procedure concorsuali per individuare
personale medico da assumere a tempo indeterminato in attuazione
del piano triennale di fabbisogno di personale dell'Azienda USL
adottato con deliberazione del Direttore generale n. 279 del 16
luglio 2021.
Presidente -
Per la replica, ha chiesto la parola la
collega Erika Guichardaz.
Guichardaz E. (PCP) -
Grazie Assessore. È del tutto
evidente che si è arrivati a questa situazione per un'errata
programmazione rispetto alla questione del personale, non solo per
il personale medico ma, analizzando i dati che ci sono stati dati
rispetto ai somministrati tra infermieri e OSS, possiamo dire che
anche su quelle figure ci sono delle gravi carenze. Dai dati che
lei ci ha appena illustrato inoltre credo sia altrettanto evidente
che i costi siano altissimi, quindi quanto si sta facendo ora non è
assolutamente sostenibile nel lungo periodo. Oltre alle convenzioni
di cui lei ha parlato, io ne ho trovate molte altre nelle
deliberazioni degli accordi dell'USL, quindi magari le chiederò di
confrontarle, perché mi sembra che anche la medicina fisica e
riabilitativa sia stata esternalizzata, il supporto psicologico
nelle emergenze, la radiologia interventista, i centri
traumatologici e naturalmente c'è anche tutta la parte delle cure
palliative, piuttosto che tutta la parte dedicata a Saint-Pierre.
Credo quindi che, rispetto alle esternalizzazioni, il dato sia
ancora maggiore.
I servizi esternalizzati inoltre si limitano, almeno per quello
che io ho visto in queste delibere, ad assicurare la copertura dei
turni: ad esempio, questo per il Pronto Soccorso che avevo citato
in premessa, che sicuramente è un buon servizio anche per i medici
del Pronto Soccorso, che si trovano anche a poter in qualche modo
riposare ma naturalmente dobbiamo tener conto che questo va a
discapito anche delle prestazioni visto che i medici di queste
cooperative non vivono l'Ospedale e non vivono il nostro
territorio. Sicuramente esternalizzando e pagando così tanto, forse
si disincentiva anche a stare nel servizio pubblico, lo si vede
anche dai dati che ancora in questi giorni sono emersi dove vedono
la Valle d'Aosta svettare per la percentuale di licenziamenti sul
totale dei medici dipendenti del servizio sanitario.
I medici - lo sa meglio di me - cercano orari flessibili, una
maggiore autonomia professionale e la possibilità di avanzamento di
carriera, elementi che, purtroppo, nella nostra Regione non sono
possibili non solo per la peculiarità del nostro territorio, ma
anche a seguito, come dicevo, di una cattiva programmazione e forse
di una
governance
poco attenta, che spesso opera scelte
senza ampia condivisione. Abbiamo visto che lo sforzo in questo
senso nel piano della salute e del benessere si ritrova, nel senso
che si dà una maggiore importanza, ad esempio, al settore della
governance, che forse, in questi anni, ha un po' patito in questo
senso.
Dalla sua risposta però, pur avendo più chiari adesso i passaggi
per arrivare all'esternalizzazione, non mi è ancora chiara la
logica che sottende dietro le decisioni riferite a
esternalizzazioni, perché nel documento apparso pochi giorni fa
rispetto ai tempi di attesa, ad esempio, vediamo che sono
trentanove le prestazioni che attestano più di centocinquanta
giorni d'attesa tra cui la visita ortopedica, trecentosessantasei
giorni, l'endocrinologia trecentotrentasei, una visita
diabetologica trecentoquarantatré.
Immagino quindi che questi dati, con i dati
dell'esternalizzazione, dovrebbero in qualche modo collimarsi.
Naturalmente magari le farò un'interrogazione scritta per avere più
nel dettaglio i dati che lei ci ha fornito e che a me non sembrano
completi.
