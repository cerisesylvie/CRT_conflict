Classificazione
FORMAZIONE PROFESSIONALE
ISTRUZIONE PUBBLICA
Università



Oggetto del Consiglio n. 2900 del 26 luglio 2017 - Resoconto
OGGETTO N. 2900/XIV - Disegno di legge: "Disposizioni in
materia di formazione specialistica di medici, veterinari e
odontoiatri e di laureati non medici di area sanitaria, nonché di
formazione universitaria per le professioni sanitarie. Abrogazione
delle leggi regionali 31 agosto 1991, n. 37, e 30 gennaio 1998, n.
6".
Rosset (Presidente) -
Punto n. 27.01 all'ordine del
giorno. Ha chiesto la parola il relatore, il collega Norbiato, ne
ha facoltà.
Norbiato (AC-PNV) -
Il disegno di legge proposto
dall'Assessorato della sanità, su cui mi accingo a relazionare, è
frutto del lavoro della V Commissione riunitasi l'8, il 23, il 28
giugno scorsi e il 12 e il 19 di questo mese, commissioni che hanno
registrato la fattiva partecipazione e il voto unanime di tutti i
colleghi commissari, nonché la presenza dei soggetti interessati
che, con l'occasione, ringrazio per la loro preziosa
collaborazione. Nello specifico, mi riferisco alle audizioni rese
dal dottor Rubbo, Direttore generale USL, dal dottor Roberto
Rosset, Presidente dell'Ordine dei medici, il dottor Mario
Rebagliati, Presidente della Federazione italiana medici di
medicina generale, la dottoressa Giuliana Vuillermin, Dirigente del
Servizio infermieristico della professione ostetrica aziendale e
del dottor Alfredo Diano, Coordinatore del corso di laurea
infermieristica. Segnalo infine le utili proposte e considerazioni
espresse dai medici attualmente frequentanti il corso di formazione
specifica in Medicina generale: Angelini, Bocca, Fiou, Iencinella,
Necioni e Tonye.
Il provvedimento disciplina gli interventi volti a favorire e
incentivare la formazione universitaria e
post
universitaria
in ambito sanitario, riunendo in un unico testo normativo le
diverse disposizioni regionali oggi vigenti. Nei prossimi 8-10 anni
andrà in pensione circa il 60 percento dei 90 medici di medicina
generale, questa iniziativa legislativa consente di preparare il
turnover
formando più medici, passando da tre a otto posti,
attribuiti alla Valle d'Aosta nei corsi di medicina generale a
partire dal prossimo anno accademico. Inoltre, per permettere una
copertura più ampia, la borsa di studio per partecipare al corso
triennale è stata estesa anche ai non residenti, con l'obbligo di
esercitare in Valle d'Aosta per cinque anni successivi alla
formazione.
Entrando proprio nel merito della relazione tecnica, il disegno
di legge riunisce in un unico testo normativo attualizzato le
disposizioni legislative regionali già vigenti in materia: legge
regionale 31 agosto 1991 n. 37 e la legge regionale 30 gennaio 1998
n. 6, che vengono abrogate. Scopo del disegno di legge, promosso e
predisposto dall'Assessorato della sanità e salute, politiche
sociali, è sostenere la formazione universitaria e
post
universitaria in ambito sanitario per garantire al servizio
sanitario regionale le figure professionali delle quali necessita,
individuate attraverso la rilevazione dei fabbisogni effettuata
ogni anno dal competente Assessorato.
Gli interventi previsti dal disegno di legge mirano a garantire
opportunità di accesso a percorsi formativi in ambito sanitario,
che sono a numero chiuso, attraverso la definizione di accordi e
protocolli d'intesa tra la Regione Valle d'Aosta e le università,
prioritariamente di Torino, ma non solo, nell'ambito dei quali
vengono finanziati posti aggiuntivi riservati agli studenti
valdostani. In particolare, gli interventi previsti dal presente
disegno di legge riguardano le professioni mediche, è previsto il
finanziamento di contratti di formazione specialistica aggiuntivi,
che aggiungono posti nelle scuola di specializzazione in più
rispetto a quelli previsti dal Ministero dell'istruzione,
dell'università e della ricerca da destinare a medici che siano
iscritti all'Ordine dei medici chirurghi e degli odontoiatri della
Regione autonoma Valle d'Aosta e che siano residenti nel territorio
regionale da almeno tre anni. Formazione specifica in Medicina
generale: è previsto il finanziamento di borse di studio
aggiuntive, che integrino il valore economico della borsa di studio
prevista a livello nazionale per equiparare la remunerazione che
percepiscono i medici che scelgono questa strada a quella percepita
dai medici che scelgono la specializzazione per una carriera
ospedaliera. Per l'erogazione delle borse di studio aggiuntive, non
è stato previsto il requisito della residenza in Valle d'Aosta,
perché abbiamo bisogno di attrarre studenti anche da fuori Valle
non avendo numeri sufficienti a coprire il nostro intero
fabbisogno. Tale borsa di studio aggiuntiva è corrisposta a tutti i
medici iscritti al corso di Medicina, formazione specifica in
medicina generale, ivi compresi quelli già in formazione che
nell'anno accademico 2017-2018 frequentano il secondo e il terzo
anno. Per le professioni non mediche: veterinari, biologi,
odontoiatri, fisici, farmacisti, chimici, al pari dei medici è
previsto un finanziamento di posti aggiuntivi e delle relative
borse di studio nell'ambito dei rispettivi percorsi formativi di
specializzazione
post lauream
. Si evidenzia che i posti
aggiuntivi da finanziare sono decisi di anno in anno dalla Giunta
regionale sulla base dei fabbisogni interni rappresentati
dall'Azienda USL. A fronte dei finanziamenti erogati dalla Regione
per la formazione post lauream di cui sopra, è richiesto l'impegno
del medico non medico beneficiario a completare il corso di studi e
a partecipare al concorso e rispondere agli avvisi banditi
dall'Azienda USL, al fine di prestare servizio per un periodo
minimo di cinque anni a favore del servizio sanitario regionale,
pena la restituzione alla Regione di una parte fino ad un massimo
del 70 percento delle somme investite dall'Amministrazione
regionale per i relativi contratti o borse di studio. Per il corso
specifico in medicina generale, a partire dall'anno accademico
2017-2018, saranno attivati otto posti, anziché tre, per preparare
il ricambio generazionale dei medici di base, il 60 percento dei
quali maturerà i requisiti per il collocamento a riposo nei
prossimi 10 anni. I medici beneficiari della borsa di studio
aggiuntiva dovranno impegnarsi ad iscriversi, non appena conseguito
il diploma, nella graduatoria di medicina generale della Regione
Valle d'Aosta e dovranno accettare la proposta di convenzionamento
a tempo indeterminato per la copertura delle zone carenti, potendo
rifiutare per una volta soltanto una zona.
Per quanto riguarda invece le professioni sanitarie: infermieri,
ostetriche, fisioterapisti, logopedisti, educatori professionali,
assistenti sanitarie, tecnici radiologi, tecnici di laboratorio
biomedico, professionisti della prevenzione, gli interventi
riguardano i corsi universitari triennali delle professioni
sanitarie e prevedono la stipula di appositi protocolli d'intesa
tra Regione e: a) le università delle regioni limitrofe per
l'istituzione di posti aggiuntivi riservati a studenti valdostani
nei corsi di laurea aventi sede nelle regioni limitrofe; b) le
università (Università di Torino) per l'istituzione in Valle
d'Aosta di corsi di laurea triennali delle professioni sanitarie di
maggiore interesse. Attualmente è attivato un unico corso di laurea
per la professione infermieristica.
La disposizione vuole agevolare l'ingresso dei giovani
valdostani ai corsi di laurea nelle professioni sanitarie,
mitigando gli effetti dello sbarramento dei numeri chiusi. Le
agevolazioni consistono per la laurea in infermieristica
nell'attivazione del corso di laurea ad Aosta, ogni anno ci sono 15
posti, è richiesto per l'accesso la conoscenza della lingua
francese; per le lauree invece nelle altre professioni sanitarie,
vi è l'individuazione ogni anno della professione o delle
professioni sanitarie di maggiore bisogno per il sistema sanitario
regionale e l'attivazione di posti aggiuntivi riservati agli
studenti valdostani nell'ambito dei corsi universitari di Torino
per l'anno accademico 2017-2018 (due educatori professionali e un
logopedista). Gli accordi potranno riguardare anche altre
università. Gli studenti che si iscrivono ai corsi di laurea nelle
professioni sanitarie accedono, al pari di tutti gli studenti
universitari, al diritto allo studio.
Dal punto di vista finanziario, la spesa nascente è legata alla
borsa di studio aggiuntiva regionale introdotta per i medici che
frequentano il corso di formazione specifica in medicina generale.
La previsione di una borsa aggiuntiva mira ad incentivare la scelta
di tale percorso formativo e di tale strada professionale da parte
dei medici, che generalmente si orientano invece verso le
specializzazioni sia per una scelta di tipo professionale, sia
perché gli anni di formazione sono meglio retribuiti. L'istituzione
della borsa di studio aggiuntiva regionale mira, quindi, ad
eliminare il divario economico sussistente tra la formazione
specialistica e la formazione specifica in medicina generale,
integrando la borsa di studio prevista dalla normativa nazionale.
L'effetto combinato della borsa di studio aggiuntiva e dell'aumento
del numero dei posti da attivare nell'ambito del corso specifico di
medicina generale da tre a otto determina una nuova spesa di euro
280 mila nel 2018, euro 453 mila nel 2019, euro 600 mila nel 2020.
Spesa che scenderà proporzionalmente fino ad assestarsi sui 225
mila euro annui, quando il ricambio generazionale sarà stato
garantito e torneremo all'attivazione di numero tre posti per ogni
corso di formazione specifica in medicina generale. La spesa
relativa ai contratti aggiuntivi per le specializzazioni mediche e
i posti aggiuntivi riservati nell'ambito dei corsi di laurea e
delle professioni sanitarie è invece una spesa consolidata.
Un ringraziamento dunque all'Assessore che ha presentato questo
disegno di legge, alla dottoressa Morelli e a tutti voi per
l'attenzione.
Presidente -
Ci sono richieste di intervento? Non ce ne
sono, dichiaro pertanto chiusa la discussione generale. Possiamo
passare alle repliche. Ha chiesto la parola l'Assessore Bertschy,
ne ha facoltà.
Bertschy (UVP) -
Vista l'ampia e dettagliata esposizione
da parte del relatore della legge, intervengo per testimoniare, da
un lato, da parte del Governo, da parte mia come Assessore e da
parte di tutte le strutture dirigenziali, un ringraziamento per il
lavoro svolto per portare a questa seduta, che doveva essere
l'ultima seduta prima della pausa estiva, il disegno di legge alla
discussione in aula. Questa discussione oggi ci permetterà di
utilizzare questa disposizione per coloro che stanno svolgendo il
loro periodo di formazione, per coloro che si iscriveranno ai nuovi
corsi di laurea.
È un disegno di legge che esprime degli obiettivi chiari, è un
percorso che è iniziato con l'Assessore Viérin, con il Coordinatore
Rubbo e che continua, nel mio ruolo di Assessore, con il
coinvolgimento delle strutture dirigenti per provare ad avere una
visione nuova anche in questo campo. L'intenzione è di lanciare un
messaggio ai giovani, a coloro che si stanno formando e di
raccordare questo messaggio ai bisogni che la nostra sanità
evidenzia, esprime. È stato sottolineato come nei prossimi anni
avremo un forte ricambio generazionale nei medici di assistenza
primaria e a questa necessità di ricambio si risponde con una
proposta di legge, che, oltre a permettere altri ruoli e altre
possibilità di tipo formativo a livello professionale, dà modo per
un periodo di ottenere una borsa di studio rafforzata per far sì
che ci sia interesse verso il nostro territorio e verso un ruolo
così importante come quello dei medici di assistenza primaria, i
medici di base. Un ruolo che diventerà sempre più importante in
futuro, che dovrà vedere persone motivate, speriamo giovani
valdostani motivati ma non solo, visto che il corso e la borsa di
studio si apre a livello nazionale. Questa non è una borsa
aggiuntiva, è una borsa che sostiene coloro che avranno la
possibilità di entrare nei posti previsti.
Dicevo, è un ruolo importante che dovrà essere espresso con
sempre maggiore competenza, con molto dinamismo e con anche la
capacità di seguire l'evoluzione informatica, tecnologica, il
sistema di stare in un modello di sanità che cambierà ancora nel
tempo. In questo senso credo che l'avere dato un segnale di
attenzione sia, sotto il profilo politico, per tutti coloro che
l'hanno sostenuto nelle loro discussioni in commissione e con il
voto di approvazione in commissione, un segnale forte che viene
dato all'esterno.
Per quello che ci riguarda, quest'attività, oltre ad essere un
messaggio per i giovani, oltre ad essere un messaggio che si
programma al futuro, è una parte di un percorso che dovrà essere
seguito, com'è iniziato negli ultimi periodi, anche per le borse di
specializzazione e per tutti gli altri ruoli che stiamo cercando di
sostenere in campo sanitario e in campo sociale. Accompagnare la
formazione dei nostri giovani anche ad una valutazione delle
possibilità di impiego future è quello che dobbiamo fare tutti
insieme, perché credo che non ci sia nulla di peggio che formarsi
nella vita, spendere tempo, energia, sacrificio, denari, investire
risorse e poi non trovare sbocchi occupazionali, perché i ruoli nei
quali ci si è formati hanno difficoltà di offrire occupazione. Pur
essendo tutti consapevoli che non c'è una combinazione e una
formula matematica per dire che ci si forma e si trova un impiego,
sicuramente dobbiamo orientare la formazione e il percorso
universitario dei nostri giovani almeno nelle direzioni dove
sapremo che delle possibilità occupazionali ci saranno.
Credo in più che, rispetto ad una legge di proposta come questa,
dovremo anche essere capaci di rendere sempre più complementare il
ruolo pubblico della nostra sanità, di avere sempre un più forte
ruolo di coordinamento, ma anche di offrire, attraverso percorsi
chiari, anche possibilità di impiego in quelle situazioni dove il
privato trova, in un percorso chiaro e trasparente e attraverso gli
accreditamenti necessari, la possibilità di offrire anch'esso
impiego a chi si forma in questi campi.
Vi è quindi molta soddisfazione da parte mia per essere stato
sostenuto, per avere avuto la possibilità in più occasioni in V
Commissione di confrontarci, di aver trovato per una buona parte
delle osservazioni proposte un punto di compromesso. Come tutte le
disposizioni di legge, anche questa legge dovrà trovare un suo
periodo di valutazione e il confronto iniziato dovrà continuare.
Con i medici di assistenza primaria, con i pediatri abbiamo aperto
un confronto sulla necessità in futuro di garantire la libera
scelta, di garantire una forma di associazionismo sul territorio
che permetta di avere la possibilità di un servizio da parte dei
nostri medici il più ampio e il più efficiente possibile, quindi si
accompagna questa disposizione di legge anche ad un confronto con i
medici per garantire in futuro sempre maggiori possibilità di
servizio e di cura sul territorio.
Completo dicendo che credo sia anche importante il segnale che
arriva a coloro che si stanno formando proprio in questo periodo, a
coloro che sono in corso di studi, che stanno completando i loro
studi. Grazie all'attenzione di tutti, si potrà dare la possibilità
a persone che già stanno frequentando il corso di specializzazione
di ottenere la borsa di studio anche per un solo anno. È stato
fatto quindi un lavoro direi da parte di tutti di attenzione,
quindi grazie ancora al Presidente della V Commissione, a coloro
che in V Commissione ci hanno aiutato, grazie al dottor Rubbo, alla
dottoressa Morelli e a tutti coloro che nelle audizioni hanno
portato proposte costruttive e miglioramenti a questo testo di
legge.
Presidente -
Ha chiesto la parola il collega Guichardaz,
ne ha facoltà.
Guichardaz (PD-SIN.VDA) -
Il testo di legge è stato
oggetto - dovrebbe esserlo qualunque testo di legge - di
approfondite discussioni e di un confronto a volte anche acceso, ma
comunque necessario. Anche i colleghi generalmente meno ferrati sul
tema sanitario si sono interessati all'argomento chiedendo
approfondimenti, assistendo con attenzione all'audizione, a
dimostrazione che se una legge, se un provvedimento diventa
patrimonio di tutti, tutti in qualche modo ci investono del tempo,
delle energie. Io ringrazio anche il relatore, che è stato ostinato
nel cercare comunque la più ampia partecipazione, che alla fine è
arrivata anche a seguito dell'accoglimento di alcune nostre
considerazioni.
Com'è stato detto, è un provvedimento importante finalizzato a
favorire percorsi formativi a favore dei ragazzi, dei nostri
ragazzi, dei valdostani, percorsi formativi necessari ad
implementare organici carenti del nostro sistema sanitario
regionale. È importante anche ciò che ha detto l'Assessore quando
ha ribadito che l'investimento sul pubblico è un investimento che
continua ad essere nelle corde della nostra Amministrazione
regionale. Io dico che è bene che si continui a ragionare in questo
senso, perché vi sono comunque delle realtà regionali che tendono
sempre di più a delegare al privato, quando invece io penso che il
pubblico sia in grado di corrispondere dei servizi di altissimo
livello. Certo, questi servizi devono essere continuamente
incentivati, Credo che i ragazzi e le persone che usufruiranno di
queste borse di studio, al di là, Assessore, dell'impegno
quinquennale alla restituzione più o meno parziale di questo
contributo se vogliamo, anzi io lo definirei di questo
investimento...credo che bisognerà avere l'attenzione affinché ci
siano sempre più le condizioni perché i ragazzi e i professionisti
che hanno usufruito di questa formazione attraverso i contributi -
quindi uno sforzo economico non indifferente, teniamo conto che le
specialità mediche arrivano a costare all'Amministrazione regionale
oltre 120 mila euro per tutto il percorso, quindi sono investimenti
notevoli - non rimangano qui nel nostro sistema regionale solo
perché altrimenti devono restituire parzialmente o del tutto questo
investimento, ma per la qualità del servizio, che fino ad ora in
questi anni è sempre stata una qualità di buon livello, se non in
alcune specialità addirittura di ottimo livello.
Noi voteremo quindi a favore di questo provvedimento, con
qualche riserva dovuta perlopiù - e questo io l'ho detto in
commissione - alla capacità dell'USL di intercettare immediatamente
gli specializzandi, gli specializzati e di individuare
immediatamente le persone, perché questo vincolo quinquennale che
in qualche modo li "incatena" - lo dico positivamente - rischia di
privare persone che magari non hanno immediatamente l'offerta da
parte dell'USL o l'apertura dei relativi posti, della possibilità
magari di cercarsi lavoro al di fuori, opportunità lavorative anche
di crescita professionale. Il mio invito quindi è proprio quello -
e l'abbiamo detto in commissione e credo ci siano state delle
rassicurazioni anche da parte della Coordinatrice Morelli e del
Direttore generale - di mettere immediatamente in piedi un sistema
di programmazione sul lungo termine che permetta proprio il
recupero immediato di queste professionalità.
Presidente -
Altri interventi per dichiarazione di voto?
Ha chiesto la parola la Consigliera Rini, ne ha facoltà.
Rini (UV) -
Proprio due parole, anche perché credo che
sia il relatore prima, ma poi ora in maniera molto compiuta il
collega Guichardaz abbiano riassunto il percorso in V Commissione
di questo disegno di legge. Io ringrazio l'Assessore Bertschy per
aver comunque ascoltato e dialogato con la commissione stessa e
infine accettato la maggior parte di quelli che sono stati i
suggerimenti e quelle che sono state le nostre osservazioni sin
dall'inizio, osservazioni che sono state peraltro messe alla luce
dal rappresentante dei medici di famiglia, il dottor Mario
Rebagliati, che ringrazio, perché ci ha accompagnato in questo
percorso in V Commissione. Oggi è all'esame dell'aula un disegno di
legge su una tematica che, com'è stato ricordato, è una tematica
particolarmente importante e, quando si parla di sostegno al
percorso formativo dei giovani valdostani, non possiamo che essere
favorevoli a questo percorso.
Le osservazioni che avevamo portato all'attenzione della
commissione - dicevo - sono state osservazioni che hanno trovato,
tra l'altro, il riscontro favorevole anche dei colleghi, sia il
relatore che il Presidente della commissione e i colleghi che con
me fanno parte della V Commissione. Il nostro voto quindi oggi sarà
un voto ovviamente favorevole e crediamo che, come ha ricordato in
maniera compiuta il collega Guichardaz, questo sia stato un esempio
di come, quando c'è la volontà di arrivare ad una sintesi
condivisa, si può trovare il percorso giusto per farlo.
Presidente -
Ha chiesto la parola il collega Padovani, ne
ha facoltà.
Padovani (GM) -
Soltanto per annunciare il mio voto
favorevole, come in commissione, perché anch'io penso, come i
colleghi intervenuti prima, che, quando si tratta di avvenimenti
che vanno ad aiutare, a dare risposte ai giovani che si stanno
formando e che vogliono trovare occupazione in Valle d'Aosta, così
anche da riempire quelle carenze che ha oggi la sanità pubblica e
quindi rafforzandola, non si può che votare a favore, quindi il mio
voto sarà favorevole.
Presidente -
Altri? Non ci sono altri interventi?
Possiamo mettere in votazione? Metto in votazione il nuovo testo
predisposto dalla V Commissione. Articolo 1. Dichiaro aperta la
votazione. La votazione è chiusa.
Presenti: 31
Votanti           
: 31
Favorevoli: 31
Il Consiglio approva all'unanimità.
Articolo 2: stesso risultato. Articolo 3: stesso risultato.
Articolo 4: stesso risultato. Articolo 5: stesso risultato.
Articolo 6: stesso risultato. Articolo 7: stesso risultato.
Articolo 8: stesso risultato. Articolo 9: stesso risultato.
Articolo 10: stesso risultato. Articolo 11: stesso risultato.
Articolo 12: stesso risultato. Articolo 13: stesso risultato.
Articolo 14: stesso risultato. Articolo 15: stesso risultato.
Articolo 16: stesso risultato.
Metto in votazione il disegno di legge n. 107 nel nuovo testo
predisposto dalla V Commissione. Dichiaro aperta la votazione. La
votazione è chiusa.
Esito della votazione:
Presenti: 30
Votanti           
: 30
Favorevoli: 30
Il Consiglio approva all'unanimità.
