Classificazione
TRASPORTI E VIABILITÀ
Trasporti



Oggetto del Consiglio n. 1116 del 21 novembre 2019 - Resoconto
OGGETTO N. 1116/XV - Interrogazione: "Proposta di modifica
degli orari della linea Bosses-Aosta".
Rini (Présidente) -
Point 22 à l'ordre du jour. Pour la
réponse, la parole à l'assesseur Bertschy.
Bertschy (AV) -
Grazie al collega Manfrin per aver
riportato in aula una richiesta che era pervenuta nell'autunno
2018, da parte di numerosi abitanti e numerose persone interessate
dalla linea di trasporto pubblico tra Aosta e
Saint-Rhémy-en-Bosses. Le due richieste le uniscono in un'unica
risposta. Da un lato la petizione chiedeva di organizzare una nuova
linea in salita da Aosta a Bosses, con partenza alle 8:00 e
viceversa con partenza alle 9:00 da Bosses ad Aosta. L'istruttoria
tecnica che era stata fatta allora aveva dato un parere positivo,
se modificate entrambe, ma mancavano le risorse, che
nell'organizzazione della programmazione di questo bilancio abbiamo
reperito.
Potremmo immaginare che dal 2020 questa sperimentazione possa
essere messa in atto. Parlerei di una sperimentazione, come per
ogni servizio nuovo che si introduce, in modo da poterne misurare
l'efficacia nel corso dell'anno e nelle varie stagioni, perché poi
ogni corsa ha una sua valutazione e un suo impatto secondo le
stagioni sulle quali viene presentata. Quindi io ritengo che su
questo si possa provare una sperimentazione per l'anno 2020.
Le valutazioni di tipo economico che erano state fatte portavano
a una maggiore spesa che stava all'incirca intorno ai 30 mila euro,
per tutte e due le attività. Quindi, direi che, se questo è di
aiuto e di interesse per migliorare l'utilizzo del trasporto
pubblico, è un investimento che si può cercare di portare
avanti.
Rispetto invece alla seconda richiesta, che era quella di
ritardare la partenza delle corse, anche questo può essere fatto se
entrambe vengono posticipate di mezz'ora. Però chiederei di agire
con un minimo in più di attenzione, nel senso che a oggi questo
orario dà risposta a cittadini e studenti lavoratori che stanno
utilizzando il servizio. Immagino che tanti di costoro siano gli
stessi che hanno sottoscritto la petizione, però forse, se è
d'accordo, io sentirei anche gli amministratori locali e i
sostenitori della petizione, per ragionare insieme se questo
cambiamento diventerebbe positivo per tutti o peggiorerebbe la
condizione di servizio per qualcuno. Proporrei una riunione con i
rappresentanti della petizione, magari coinvolgendo anche gli
amministratori del territorio, prima di andare a fare una modifica
definitiva, che comunque c'è la disponibilità di attivare. Quindi,
lavoreremo in questo senso.
Presidente -
Per la replica, la parola al collega
Manfrin.
Manfrin (LEGA VDA) -
La ringrazio Assessore per la sua
disponibilità che è assolutamente gradita. Ritengo corretto il
ragionamento che ha formulato: da una parte accolgo con favore
l'idea di introdurre questa sperimentazione, anche perché
effettivamente c'è una petizione con 254 firme, che per una
comunità piccola come quella di Saint-Rhémy-en-Bosses sicuramente
non è indifferente e che però evidentemente va anche valutata nella
sua efficacia con l'introduzione di queste nuove corse. Io non lo
sapevo, ma effettivamente la mattina era ed è sprovvista tuttora di
corse, quindi evidentemente dare un collegamento, per esempio per
gli studenti, è un'iniziativa assolutamente legittima.
Mi trovo d'accordo anche per quanto riguarda la convocazione e
l'audizione dei soggetti interessati, perché effettivamente a volte
magari si cerca di dare delle risposte immediate, però fare uno
spostamento di orario facendo una valutazione più complessiva anche
sugli altri utenti del servizio può essere assolutamente utile, e
gli amministratori in questo sono sicuramente parte attiva. Credo
anche io che effettivamente i sottoscrittori di questa petizione
siano gli stessi che poi effettivamente utilizzano questo servizio.
Mi fa inizialmente ben sperare il fatto che si chieda questa
modifica e che sia una modifica che va incontro a tutti, perché in
realtà questo orario è già in vigore - così riportano i
sottoscrittori - nel periodo estivo. Evidentemente questo
collegamento è già attivo nel periodo estivo e funziona, ma è
utilissimo approfondire il tema con i diretti interessati, anche
per comprendere al meglio. Sono state riassunte per sommi capi
all'interno della petizione, ma è bene approfondire per comprendere
quali siano queste necessità e queste esigenze, per poter fornire
un servizio migliore a tutti.
È un servizio che non è indifferente. Una cosa che vorrei
riaffermare in quest'aula è il tema dei collegamenti che è molto
sentito dalla popolazione, ma soprattutto i collegamenti con le
vallate, perché il tema dello spopolamento delle piccole comunità è
all'ordine del giorno. Dare la possibilità di un buon collegamento
con le varie vallate periferiche, quindi evitando che vi sia una
lontananza dai servizi, dalle scuole e dai grandi centri, permette
di non far fuggire chi abita in queste situazioni, che sicuramente
è un po' più svantaggiato rispetto a chi abita nelle grandi città.
Quindi, prendo con favore la sua apertura e la sua disponibilità e
sarò felice di essere presente durante le consultazioni, per
verificare appieno che queste due modifiche siano positive per la
nostra comunità.
