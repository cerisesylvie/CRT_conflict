Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 224 del 7 ottobre 1971 - Resoconto
OGGETTO N. 224/71 - Legge regionale concernente: "Concessione
di un contributo straordinario nelle spese di gestione dello
stabilimento della Centrale del Latte di Aosta".
Maquignaz
(D.P.)
- Tutti i Consiglieri conoscono
già la situazione della Centrale del Latte in quanto che ogni anno
viene portato il provvedimento per il contributo che copra le
passività di gestione.
I motivi per cui ci sono queste passività sono da un lato
l'aumento del trasporto, infatti il latte diminuisce enormemente
nella fascia bianca, nella zona bianca qui di Aosta; tanto è vero
che nel periodo estivo, adesso, lo devono addirittura cercare negli
alpeggi. Quindi un aumento notevole delle spese di trasporto.
Aumenti dei costi della manodopera anche se il numero dei
dipendenti è sempre rimasto invariato, cioè un direttore, 2
impiegati e 16 operai, però c'è l'aumento, l'adeguamento dei salari
e degli stipendi e conseguente aumento dei contributi.
Altro motivo per cui la gestione è in passivo è dovuto al fatto
che il quantitativo di latte è molto limitato e tutte le Centrali
sotto i 100 quintali al giorno sono tutte in passivo.
C'è poi da tener presente che i prezzi sono, in un certo qual
modo, bloccati sia all'acquisto e sia al consumo; solo ultimamente
è stato accettato l'aumento delle 20 lire, ma per quasi tutto
l'esercizio 1970, di cui discutiamo in questo momento, c'erano
ancora i prezzi di 130 lire al consumo.
Tutti questi elementi portano, naturalmente, a queste passività
inevitabili, per cui si è cercato di esaminare attentamente il
problema. In Commissione Agricoltura lo abbiamo più volte
sviscerato e ci siamo resi conto che tranne qualche piccola cosa
che si potrebbe migliorare, però è una gestione che, così com'è
attualmente, il quantitativo è nella situazione in generale non può
che essere in passivo.
Vorrei aggiungere che per quanto riguarda il provvedimento che
noi portiamo oggi al Consiglio, uno si riferisce già al contributo
dei 20 milioni che il Consiglio regionale aveva già approvato e che
non era invece stato approvato dalla Commissione di Coordinamento
che lo aveva trasmesso a Bruxelles perché riteneva che contrastasse
con l'art. 4 del trattato di Roma circa la concorrenza dei
prezzi.
Dopo vari chiarimenti dati per iscritto, telefonicamente, sia al
Ministero, sia a Bruxelles, il provvedimento è ritornato approvato,
solo che era già passato l'esercizio '70, per cui non abbiamo più
potuto liquidare in quanto che il parere favorevole è pervenuto a
noi nel 1971.
Quindi abbiamo aggiunto, alle passività dell'esercizio 1969
anche quelle dell'esercizio 1970, che ammontano a ben 43 milioni.
Quindi: 43 milioni del 1970 più 20 del 1969, sono 63 milioni, il
contributo che noi proponiamo oggi.
Mi sono fatto fare un piccolo prospetto della situazione delle
voci principali, diciamo, della gestione, dove si rileva
chiaramente quali sono le grosse incidenze, quelle che portano alle
passività:
- Salari al personale: da 20 milioni del '67 sono passati a
26,7;
- Contributi da 10 a 13,7;
- Stipendi agli impiegati: da 6 e 7,9;
- Contributi assicurativi da 2,7 a 4,2.
Altra spesa notevole, altra incidenza notevole è quella per la
macchina imbottigliatrice che costa da 20 milioni a 24 milioni nel
1970 solo per le spese di imbottigliamento. Quindi: nolo per la
macchina e in più il materiale per le bottiglie.
Quindi, in pratica, si può dire che le grosse voci sono quelle
dei trasporti, dei salari e stipendi e della macchina
imbottigliatrice. Questa macchina incide proprio per il fatto che
il quantitativo non supera i 70 quintali al giorno.
Questo è l'inconveniente più grave. Se invece potesse lavorare
oltre i 100 q.li, il personale potrebbe rimanere più o meno lo
stesso, la macchina sarebbe lo stesso (il noleggio), ci sarebbe
solo l'aumento del materiale, del moplen.
Non avrei altro da aggiungere perché la situazione tutti la
conoscono. Vorrei solo dire la Commissione dell'Agricoltura l'aveva
esaminato per il contributo dei 20 milioni, mentre invece non ha
potuto esaminare l'ulteriore contributo previsto per l'esercizio
1970.
Germano (P.C.I.)
- ...andate a chiamare quelli del gruppo
D.C., che vengano, i problemi della Valle d'Aosta sono importanti,
con molto lavoro... è bene che siano qui.
Montesano (P.S.D.I.)
- Caro Consigliere Germano, non so
se sia nei poteri del Presidente richiamare in aula i Consiglieri.
Io posso invece chiamare in aula il Consigliere che ha chiesto la
parola, che è il Consigliere Bordon. Allora, la parola, intanto al
Vice Presidente Fosson. Allora, chiamate il Consigliere Bordon.
Fosson
(U.V.)
- Ha già detto l'Assessore che,
praticamente, la Commissione Agricoltura non ha visto, non è
passata alla Commissione Agricoltura questo stanziamento per
coprire il deficit dell'esercizio del 1970, ma la Commissione
d'Agricoltura aveva esaminato, al momento, prima di portare
all'approvazione del Consiglio i 20 milioni per coprire il deficit
del 1969, aveva esaminato a fondo il problema della centrale, con
tutte le sue voci di spesa e, praticamente, come ha detto
l'Assessore, non c'era da scappare gran che.
Ora, c'è una constatazione, che dal 1969 al 1970 il deficit è
aumentato dai 20 milioni ai 43 milioni. Alcune ragioni di questo
aumento del deficit sono già state spiegate dall'Assessore
Maquignaz, io non vorrei entrare in tanti particolari oggi, perché
abbiamo detto che vogliamo passare alcuni argomenti che sono
urgenti. Però vorrei fare una raccomandazione ancora,
raccomandazione che abbiamo sempre fatto già nella Commissione
Agricoltura, che abbiamo fatto quando abbiamo passato la copertura
del deficit del '69 ed è questa: bisogna orientarsi a fare, a
compensare quella - siccome abbiamo una produzione solo di una
sessantina di quintali di latte al giorno e che sono quelli che
incidono con i trasporti e tutto, incidono sul deficit della
centrale, perché se la centrale potesse effettivamente lavorare un
quantitativo di latte superiore potrebbe, eventualmente, diminuire
il costo per il litro, ma abbiamo detto a volte che bisognerebbe
orientarsi a fare dei prodotti di rapida vendita, che sono quelli
che danno il maggior reddito anche.
Io so che la Centrale, finalmente, si è orientata a fare un
esperimento sulla produzione di yoghurt. Vorrei raccomandare che
questa produzione sia seguita molto bene, seguita, dico, non
dall'Assessore ma dagli organi che eventualmente fanno una certa
vigilanza sulla Centrale, perché, effettivamente, in questo campo,
si può diminuire quello che è il deficit, avendo un utile su un
particolare molto richiesto.
Però, anche qui, a condizione che si faccia una produzione che
si distingua dalla produzione normale di massa che viene importata
in Valle d'Aosta. E leggevo proprio l'altro giorno - e non so se a
qualcuno di voi è capitato lo stesso di vedere su una rivista una
disquisizione sullo yoghurt, che praticamente, molte fabbriche, per
fare economia ed avere il massimo rendimento su questo prodotto,
praticamente, pastorizzano in un secondo tempo, oltre che la
pastorizzazione del latte all'inizio e quindi poi l'acidificazione
per formare lo yoghurt, lo pastorizzano in un secondo tempo per la
conservazione e praticamente vendono, con una truffa al
consumatore, dello yoghurt che non ha più assolutamente dei
fermenti lattici e quindi, praticamente, non serve più a niente
perché è come del latte acidulo, ma non ha più i suoi effetti. E la
possibilità di vendere sul mercato locale direttamente con
l'attingimento da parte delle latterie di un prodotto fresco,
perché lo yoghurt che è efficiente ha una scadenza, perché dopo
alcuni giorni passa e non ha più nessun effetto. Quindi proprio la
produzione sul posto di questo prodotto può dare la possibilità di
un maggior consumo, anche ad un costo superiore, perché è un
prodotto che effettivamente ha la sua efficacia. Quindi queste cose
bisognerebbe poi indicarle anche alla questione della Centrale del
Latte. Ho sentito anche i componenti della Commissione Agricoltura
e non facciamo certamente una questione che non è passata alla
Commissione Agricoltura il nuovo stanziamento per il '70 perché,
dette queste cose, praticamente non è che una ripetizione di
copertura del deficit e tanto più che oggi la Centrale del Latte è
gestita da due Enti pubblici: dall'Amministrazione regionale e dal
Comune di Aosta in parti uguali, praticamente finisce ad essere un
servizio pubblico al quale abbiamo il dovere di reintegrare, pur
facendo presente tutte le manchevolezze o le possibilità di ridurre
questo deficit.
Quindi siamo senz'altro d'accordo e lo posso dire anche a nome
della Commissione Agricoltura di votare questo provvedimento.
Manganoni
(P.C.I.)
- Qui sono riportati i deficit
del 1969 e del 1970. Siamo ormai alla fine del '71. Per il 1971
quale cifra si prevede?
Montesano (P.S.D.I.)
- Nessun altro intervento? Allora la
parola all'Assessore all'Agricoltura.
Maquignaz
(D.P.)
- Sono d'accordo con le
raccomandazioni fatte dal Vice Presidente Fosson. Posso dire che
adesso, che c'è il nuovo Consiglio d'Amministrazione, hanno già, si
sono già riuniti per esaminare il problema e noi ci terremo, come
Assessorato, in contatto, in modo da poter vedere se questo
esperimento va bene o meno.
Posso dire che inizialmente hanno avuto un po' di difficoltà per
quanto riguarda la vendita di questo prodotto. Quindi stanno
cercando tutto il possibile per pubblicizzarlo, per reclamizzarlo
in modo che il consumatore sappia apprezzare quel prodotto che
veramente è genuino e che si differenzia da quello che viene posto
comunemente in commercio.
Al Consigliere Manganoni direi che, io, in questo momento, non
ho degli elementi. Le posso dire che il bilancio preventivo
prevedeva una passività di 24 milioni. Ora, in questo momento non
so se riescono a rispettare le previsioni di spesa o se invece
saranno aumentate.
Con l'aumento del prezzo del latte al consumo, certamente questo
incide e probabilmente quindi riusciranno a contenerlo in quella
cifra che è stata preventivata.
Montesano (P.S.D.I.)
- Nessun altro intervento? Allora si
passa al voto.
Articoli 1-2-3-4 - Il Consiglio approva.
Si passa alla votazione a scrutinio segreto.
Risultati della votazione: presenti 31 - votanti 31- favorevoli
25 - contrari 6. Il Consiglio approva.
