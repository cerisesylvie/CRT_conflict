Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1163 del 13 gennaio 2022 - Resoconto
OGGETTO N. 1163/XVI - Interpellanza: "Legittimità dei
compensi previsti nell'avviso pubblico per l'affidamento di un
servizio di consulenza in materia legale della Società di servizi
Valle d'Aosta S.p.A.".
Marguerettaz (Presidente) -
Punto n. 33 all'ordine del
giorno.
Ha chiesto la parola il vicepresidente Sammaritani,
ne ha facoltà.
Sammaritani (LEGA VDA) -
Parliamo oggi sempre di Società
Servizi Valle d'Aosta e di un avviso pubblico che questa società ha
pubblicato, appunto, per l'acquisizione di preventivi finalizzati
all'affidamento del servizio di consulenza legale e supporto anche
in materia legale.
Avevamo già fatto un intervento a ottobre, nel Consiglio del 6 e
7 ottobre, perché sempre questa società aveva fatto un altro avviso
a proposito della nomina dell'organismo di vigilanza e anche in
quel caso c'erano stati dei problemi e noi avevamo sollevato delle
problematiche sull'entità dei compensi. Relativamente invece a
questo nuovo avviso, cioè quello relativo ai servizi legali,
abbiamo saputo che l'Ordine degli Avvocati di Aosta ha indirizzato
alla società una nota nella quale sollevava dei dubbi di
legittimità di questo avviso; tutto questo perché l'avviso
quantifica i compensi in 12 mila euro all'anno, al netto degli
oneri dell'IVA, quindi compreso il rimborso forfettario del 15
percento che si applica e il 4 percento di oneri previdenziali,
però senza precisare tutta una serie di cose... dice ritengo
correttamente l'Ordine degli avvocati di Aosta, cioè non si sa
quale sia il numero e il valore economico delle procedure di gara
oggetto dell'assistenza legale, non si sa il numero e il valore
economico dei contratti di acquisto di beni, servizi e forniture,
di locazione a uso commerciale, di prestazione occasionale da
sottoporre ai collaboratori, di contratti di servizio con la
Regione Valle d'Aosta oggetto dell'assistenza legale nella stesura
e redazione, il numero delle procedure di reclutamento del
personale, il conferimento di incarichi di collaborazione e
consulenza, il numero di pareri orali e scritti, gli incontri
periodici presso la sede della società, evidenziando altresì - dice
questa nota - come le informazioni omesse risultino indispensabili,
oltre che per avallare la legittimità della procedura di
affidamento, anche per consentire la formulazione di un'offerta
seria, consapevole e ponderata da parte di professionisti
interessati. In sostanza quindi l'Ordine dice alla Società di
servizi: "è tutto troppo generico, tu chiedi dei servizi, dici che
l'oggetto del rapporto sarà questo, però potrebbero essere dieci
incarichi, cinquanta, cento, non si sa, quindi è chiaro che il
compenso non può essere commisurato correttamente".
Naturalmente, è inutile ricordare a noi stessi che abbiamo fatto
una legge proprio quest'anno, la n. 19 del 2021, che prevede
proprio questo, cioè che rinforza un pochino anche il principio
dell'equo compenso, che è un tema su cui si dibatte ormai da anni e
che anche a livello nazionale è tuttora sul tavolo. Noi abbiamo
fatto una legge che, secondo me, naturalmente, ma non perché ne
fossi il primo firmatario ma perché ne sono convinto, è un pochino
all'avanguardia, cioè va avanti rispetto a altre situazioni di
altre Regioni del nostro Stato. Questa legge precisa esattamente
che, ai fini della quantificazione di questi compensi, si debba
tenere conto delle norme già vigenti a livello statale, di questa
norma nuova che abbiamo fatto noi e soprattutto diceva che "entro
60 giorni la Giunta regionale avrebbe dovuto - entro l'entrata in
vigore della legge - adottare questi atti di indirizzo nei
confronti di tutte le strutturare regionali, comprese le società
controllate direttamente e indirettamente, prevedendo che in tutte
le procedure di affidamento i compensi fossero determinati sulla
base di parametri stabiliti dai decreti ministeriali dalle singole
professionalità, eventualmente anche in collaborazione con gli
stessi Ordini che hanno degli organismi al loro interno per cui
possono dare dei pareri in ordine alla congruità e alla correttezza
di questi parametri".
A questo punto, visto questo avviso, che probabilmente, a mio
avviso, anzi, sicuramente, non è corrispondente alla normativa
vigente, chiediamo dell'Assessore competente se la Giunta regionale
abbia già ottemperato a quanto previsto dall'articolo 2, comma 2,
lettera a), della legge regionale n. 19/2021 e, in caso negativo,
se e quando sia intenzione sua provvedere; se il Governo regionale
condivide i dubbi circa la legittimità dei compensi previsti
nell'avviso in questione visto che la legge n. 19/2021 è già da
tempo in vigore.
Dalle ore 09:34 riassume la Presidenza il presidente
Bertin
Bertin (Presidente) -
Per la risposta, la parola
all'assessore Caveri.
Caveri (AV-VdA Unie) -
Sarà una risposta molto rapida che
parte, se lei consente, dal secondo quesito, cioè in data 20
dicembre 2021 la società ha provveduto a inviare ai candidati,
all'Ordine degli avvocati la comunicazione della revoca. Forse lei
lo sapeva già ed è, come dire, una revoca che segue le opportune
riflessioni e valutazioni dell'Ordine degli avvocati di Aosta che
lei ha ricordato proprio rispetto ad alcuni aspetti incongrui di
quanto era stato stabilito dalla Società di Servizi Valle d'Aosta
che ne ha preso d'atto e appunto, come dicevo, ha revocato.
Per quanto riguarda invece il primo quesito che lei aveva già
posto qualche mese fa, si evidenzia che sono in corso - così mi è
stato riferito, non sono i miei Uffici che devono occuparsene - le
valutazioni per la predisposizione della delibera applicativa di
quanto previsto dall'articolo 2, comma 2, della legge regionale n.
19/2021, che, come lei ricorda, è una legge d'avanguardia che parte
dal presupposto che non si debbono - e lo dico anche come
giornalista professionista - a fronte di una categoria abbastanza
vessata dal punto di vista della riduzione dei costi... oggi molti
giovani giornalisti devono lavorare sottopagati, a pezzo, a
fotografia, e quindi sono particolarmente sensibile a quanto lei ha
detto e anche alla proposta che è stata approvata dal Consiglio
Valle; ribadirò agli Uffici la necessità di applicare rapidamente
quanto previsto dalla nuova normativa regionale.
Presidente -
Per la replica, ha chiesto la parola il
consigliere Sammaritani, ne ha facoltà.
Sammaritani (LEGA VDA) -
Naturalmente condivido il
contenuto della sua risposta, per quanto sintetica. Diciamo che,
purtroppo - e l'avevo già detto a ottobre - facciamo le leggi, ci
diamo delle regole, la legge impegnava la Giunta e questa delibera
ancora oggi non c'è. Secondo me, quanto meno, adesso non so quanto
sia complessa perché non me ne sto occupando e non me ne sono
occupato; devo ritenere però che abbiamo la prova provata, con
queste nostre situazioni che abbiamo segnalato, chi dovrebbe
conoscere le norme vigenti, soprattutto quelle regionali che ci
facciamo noi stessi, non le conosce, tanto che, purtroppo - e c'è
un passaggio che mancava e che non ho detto prima, l'ho saputo
peraltro dopo e a cui neanche lei ha fatto cenno -, sulle prime
note che ha fatto l'Ordine degli avvocati alla Società Servizi la
risposta è stata: "abbiamo fatto tutto bene". In realtà, l'Ordine
degli avvocati aveva detto: "allora, vediamo che cosa ne pensa
l'ANAC" e l'ANAC ha risposto: "non è fatto per niente bene, perché
questo sistema viola chiaramente..."
(intervento di un Consigliere, fuori microfono)
...
un
lapsus calami
, sì, ho capito benissimo,
quindi può capitare...
Allora, l'ANAC si è pronunciata, come ci siamo pronunciati noi,
dicendo chiaramente, come ha sostenuto l'Ordine degli avvocati:
"no, se tu non mi dici quante volte vuoi che il professionista
venga presso la tua sede, quanti contratti devi fare, quanti... è
chiaro che il compenso è scorretto" ed è scorretto in modo molto
forte, per quello che diceva lei giustamente a proposito dei
giornalisti, lo stesso lo vivono gli altri professionisti. Dico
questo perché i rapidi calcoli che ha fatto l'Ordine degli avvocati
portava a un compenso, sempre abbastanza generico, ma quanto meno
minimo di oltre 24 mila euro. Qui invece si parlava di 12 e
oltretutto al lordo del 15 percento e del 4 percento previdenziale,
quindi l'ANAC stessa che fa i conti dice: "questo compenso in
realtà era 10 mila euro, 10 mila euro per tutta quest'attività è
meno del 50 percento di un onorario minimo". Davvero quindi il tema
è questo: bisogna sensibilizzare fortemente tutti i soggetti su cui
possiamo intervenire, evidentemente, perché la nostra competenza è
limitata, non è che possiamo imporre a una società privata - questo
lo può fare soltanto lo Stato o altri soggetti -, però tutti quelli
che abbiamo cercato di mettere nella legge, cioè tutti coloro che
sono la Regione
in primis
, naturalmente, tutti quelli del
comparto, le società partecipate in qualsiasi modo, eccetera,
compresi possibilmente anche gli Enti locali, devono adeguarsi.
Sarebbe quindi stato bene comunque mandare almeno una
comunicazione; peraltro - sembra un po' paradossale - uno dei
servizi che doveva essere demandato al legale da assumere
attraverso questo bando era proprio quello di tenere aggiornata la
società sulle leggi vigenti, quindi evidentemente c'è questa
carenza, ma lo capisco, non siamo tutti giuristi, non siamo tutti
commercialisti, non siamo tutti giornalisti, ognuno fa il suo. È
giusto quindi che la Giunta che deve emanare questa delibera e lo
faccia quanto prima; nel frattempo, se ci sarà ancora una moratoria
su questo - perché siamo a gennaio (l'altra l'abbiamo discussa ad
ottobre) e siamo ancora nella stessa situazione - almeno si attivi
per mandare una nota alle società. Questo lo chiedo proprio a
livello operativo, pratico dicendo: "sappiate che abbiamo una legge
sull'equo compenso, applicatela o comunque chiedeteci ausilio o
chiedete ausilio agli ordini professionali, ve lo daranno
sicuramente".
