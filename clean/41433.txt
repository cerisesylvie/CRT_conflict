Classificazione
ATTIVITÀ CULTURALI



Oggetto del Consiglio n. 562 del 4 aprile 2019 - Resoconto
OGGETTO N. 562/XV - Interpellanza: "Rinnovamento delle
modalità organizzative e gestionali della manifestazione "Les
Mots-Festival della parola in Valle d'Aosta"".
Rini (Presidente) -
Punto n. 28 all'ordine del giorno. La
parola alla collega Pulz per l'illustrazione.
Pulz (ADU VDA) -
Questa interpellanza vuole richiamare
l'attenzione su un tema che è molto nelle nostre corde e che per
noi è anche di primaria importanza, ovvero le politiche culturali
della nostra regione.
Ci vogliamo concentrare oggi su "Les Mots-Festival della parola
in Valle d'Aosta", che quest'anno si svolgerà, per la sua decima
edizione, dal 20 aprile al 5 maggio 2019, sempre in Piazza Chanoux.
Si tratta - come sappiamo tutti bene - di un'importante
manifestazione che ha un'ampia eco a livello locale e a cui siamo
tutti un po' affezionati come a un
rendez-vous
annuale ormai
fisso che attendiamo con impazienza e con interesse, a cui
personalmente ho anche contribuito con molto entusiasmo negli
ultimi anni per conto dell'Istituto Storico della Resistenza e
della Società Contemporanea in Valle d'Aosta. Les Mots presenta uno
Spazio Autori che ospita incontri con intellettuali, artisti,
giornalisti, scrittori, poeti che "raccontano come la parola possa
cambiare le coscienze e il mondo" e poi ha uno Spazio Assaggi
dedicato alla cultura del territorio. Questi eventi sono
un'eccellente occasione per presentare le novità editoriali,
raccontare il tema scelto, che per il 2019 sarà "La tenacia" -
quella di cui avremmo tutti più bisogno, anche in quest'Aula, se
posso permettermi - e affrontare temi culturali e civili
contemporanei nella struttura che contiene quella bella libreria
temporanea, aperta al pubblico con orario continuato, organizzata
dai librai della città di Aosta e allietata anche da interventi
musicali sempre di alto livello.
È con l'unico intento di migliorare ancora la qualità di Les
Mots, a cui teniamo molto, che Ambiente Diritti Uguaglianza Valle
d'Aosta interpella il Governo regionale e l'Assessore al fine di
conoscere innanzitutto i motivi per i quali la direzione artistica,
a distanza di 10 anni, è ancora e sempre assegnata al signor
Arnaldo Colasanti, e se non si intenda prendere in considerazione
la possibilità di selezionare, attraverso modalità da stabilire,
altre personalità del mondo della cultura e della letteratura per
rinnovare la formula del festival, nonché di armonizzare
maggiormente l'offerta culturale ed editoriale locale con quella
nazionale, ma soprattutto con quella internazionale. Vorremmo
infatti sapere perché non si riesca a dare a questo festival un
respiro più europeo nello spirito della
Vallée d'Aoste
Carrefour
d'Europe
, creando in particolare spazi
adeguati per la promozione dell'editoria francofona con inviti
specifici rivolti ad autori di lingua francese e anche a
traduttori. Vorremmo capire poi perché a tutt'oggi non esista un
regolamento generale del festival, ma solo un regolamento relativo
alla parte degli assaggi culturali che presenta, secondo noi, varie
criticità. Sarebbe utile stabilire alcuni criteri che siano validi
per tutti in merito alle tante proposte provenienti da più parti, e
poi chiarire il rapporto con gli editori locali, anche in un'ottica
di regolamentazione del rapporto commerciale tra gli editori stessi
e i librai per valorizzare il lavoro editoriale indipendente da
commesse pubbliche. Sì, avete sentito bene: esiste un'editoria che
a me sembra giusto definire "eroica", perché è quell'editoria che
esiste nella nostra regione anche se si potrebbe non credervi,
poiché qui gli editori sono piuttosto abituati da anni a dormire
sugli allori del pubblico. Sia i librai che gli editori
contribuiscono però tutti insieme all'economia della nostra regione
e mi permetto di sottolineare che la loro importanza culturale va
ben oltre il valore puramente commerciale.
Per concludere, ci sembra un vero peccato che, mentre altri
festival letterari, storici e filosofici in varie zone d'Italia
sono in grado di smuovere vere e proprie folle, anche di giovani...
penso per esempio a quelle bellissime piazze gremite di studenti
immersi in religioso ascolto di intellettuali provenienti da tutto
il mondo, in occasione del Festivalfilosofia di Modena, a cui ho
partecipato varie volte con gli allievi del Liceo classico che
partecipavano alle Olimpiadi e vincevano le Olimpiadi di
filosofia... È un peccato, dicevo, che non vengano sfruttate
appieno le potenzialità di Les Mots, che resta, a distanza di 10
anni dalla sua prima edizione, un festival di respiro locale, che
rappresenta magari un intrattenimento culturale per i valdostani,
ma che è anche un piacevole diversivo per i turisti, per coloro che
in quei giorni sono già presenti in Valle.
Crediamo che ci siano reali opportunità di rinnovamento per
questo festival e questo rinnovamento potrebbe nascere da una nuova
sinergia tra l'Assessorato e le tante realtà culturali locali già
nel momento della progettazione del festival, con una semplice
chiamata a raccolta - come si fa in altre realtà culturali - di
tutti gli operatori culturali della regione per ricevere da loro
proposte e suggerimenti.
Présidente -
La parole à l'Assesseur Viérin pour la
réponse.
Viérin (AV) -
Rispondo molto volentieri alla collega Pulz,
proprio nei dieci anni in cui si celebra la presenza di "Les Mots",
che nasce come "Babel", dato che ho dedicato tempo, energie,
passione e ideazione di quello che era un festival - che non
esisteva - e che riprendeva un po' la vecchia idea di "Agorà", con
l'intento, in una stagione turistica che andava alla fine
dell'inverno, di completare un'offerta che all'epoca iniziava con
Babel - Les Mots oggi - e terminava con il "Festival del Medioevo"
nel mese di settembre per colmare quella che allora si chiamava "la
bassa stagione" e che, a mio modesto parere, non esiste,
soprattutto in Valle d'Aosta, quindi con la possibilità di lavorare
tutto l'anno ad una stagionalizzazione diversificata da quella che
è l'offerta turistica.Nacque come idea nel 2009 e negli anni è
diventato il maggior festival culturale della Valle d'Aosta. Allora
chiamammo Lucio Dalla come testimone attraverso una presentazione
in biblioteca e un concerto lettura nel castello di Sarre con Marco
Alemanno. Lanciammo la sfida di portare la cultura in piazza e
soprattutto, nel momento di una grande crisi dell'editoria e dei
librai valdostani, convocammo i librai per provare a creare
un'occasione di vendita, tant'è che nelle prime tre edizioni (2010,
2011 e 2012) l'idea fu anche quella di variare il tema ogni anno.
Ricordo in particolar modo l'anno 2012 in cui il tema era "Il
coraggio", che fu, anche per noi, un anno di scelte coraggiose.
Quest'anno allestiremo una piccola mostra per ricordare i
personaggi di questi dieci anni. Del 2012 vorrei ricordare Mughini,
Mauro Corona, Paolo Villaggio, Allevi. Dico questo per specificare
che nacque non solo come un'iniziativa a regia regionale, ma vi fu
pure un'intesa con i librai. Potrà anche andare a chiedere conferma
all'associazione dei librai valdostani. Ci sforzammo per metterli
assieme, che non fu facile, in quanto la libreria di Piazza Chanoux
diventò un'occasione di vendita comunitaria con poi la
distribuzione degli utili. Le assicuro, collega Pulz, che fu un
lavoro molto profondo in quel ponte del 25 aprile-1° maggio - oggi
abbiamo anche Pasqua e la prima settimana di maggio - e cercammo
poi di allungarlo sempre di più. Fu un'occasione di vendita che
andava non solo a colmare le pecche di una crisi di editoria
durante l'anno, ma fu un
boom
- è nei dati che poi sarebbe
interessante analizzare - che andò a colmare questa cosa negativa.
È una semplice premessa, perché mi piace sempre ricordare - lo
abbiamo fatto per il Teatro romano - che alla fine dietro un evento
c'è un lavoro, c'è una storia, ci sono delle persone - al di là di
noi Amministratori - che hanno dato tempo, passione e dedizione,
soprattutto nell'ambito dell'Amministrazione, per lavorare sulla
crescita di un festival, in questo caso culturale. Le dirò poi che
azioni oggi stiamo mettendo in campo per farlo diventare
maggiormente turistico in termini di attrazione.Vengo subito alle
domande puntuali. La direzione artistica è sempre stata assegnata
ad Arnaldo Colasanti. In che modo? Abbiamo fatto un bando. Credo
che anche il collega Sammaritani si sia chiesto se stiamo andando
nella direzione giusta, perché è una delle questioni che abbiamo
gestito in condivisione nel cambio di maggioranza. Separiamo la
questione, però, perché sono gli uffici che fanno certe cose. Sono
gli uffici che hanno individuato il professor Arnaldo Colasanti in
relazione all'elenco degli operatori ("Figure professionali idonee
al conferimento per il servizio di direzione artistica e/o gestione
di eventi culturali organizzati dall'Assessorato") istituito con
avviso pubblico da parte dell'Assessorato nel Dipartimento di
competenza. Per cui, quando si dovette fare la scelta a fine anno
su tale elenco, fui io a chiedere agli uffici se avessero valutato,
non è l'Assessore che valuta. Arriverò anche ad alcune polemiche
che ho letto su
Facebook
: "Il mio libro non è presentato,
sono politicamente schierato e quindi non me lo presentano". Direi
di informarci prima su come vengono fatte le cose. Se poi uno ha la
sindrome dell'accerchiamento... ma ci tornerò. Il 18 dicembre è
stata presa la decisione, perché bisognava programmare questo
festival: erano iscritti 9 professionisti, di cui 8 residenti in
Valle, uno con esperienza. Questo me lo dicono i tecnici, perché in
ogni Commissione è gradito separare chi sceglie in quanto
amministratore che deve dare indirizzi da chi sceglie in quanto
tecnico. Leggo la nota: "
Nessuno ha un'esperienza paragonabile a
quella del professor Colasanti
". Per l'anno prossimo sarebbe
quindi interessante se magari lo diffondessimo maggiormente fuori.
Poi le farò avere il
curriculum
, che è importante, perché,
dato che ogni volta parliamo spesso di trasparenza, credo che la
meritocrazia conti. Si parla di un Docente ordinario del Corso di
Letteratura Italiana Contemporanea presso l'Università Marconi, del
Presidente di giuria del Premio Achille Campanile 2017, di un
membro permanente della giuria del Premio Strega, del Direttore
artistico del Festivalfilosofia - visto che lei è anche un'esperta
- e del Premio Nazionale Frascati, del Direttore artistico del
Festival del Teatro Medievale e Rinascimentale di Anagni, del socio
fondatore della Fondazione per il Libro e continua - ce n'è una
pagina - con Rai 1, Rai 3 e Rai 5. Lo avevamo scelto all'epoca
perché ci portava la cultura. Ricordo alcune puntate di Uno Mattina
Estate o di Uno Mattina nel periodo di riferimento che comunque ci
portò una grande visibilità, non al sottoscritto, bensì alla
Regione intesa come alla cultura valdostana.La seconda domanda:
perché "
da tempo si trascuri la possibilità di rendere questo
festival realmente internazionale
". Non si è trascurato,
collega; non me ne sono occupato direttamente in questi ultimi
anni, ma credo che gli Amministratori che se ne sono occupati in
questi anni abbiano cercato di dare una valenza internazionale. Non
è sempre facile reperire autori internazionali, però le assicuro
che quest'anno avremo, soprattutto inerente alla francofonia, lo
spettacolo: "
La vie comme un voyage, vers un nouveau point de
vue
" proposto dall'Unesco Giovani in collaborazione con
Alliance française - e poi le parlerò delle sinergie -, lo
spettacolo teatrale delle Compagnie Les 3 Plumes, l'incontro con
Antoine Plantevin produttore e regista televisivo svizzero, la
lecture théâtralisée di Laurent Vercelletto, sempre proposto
dall'Alliance, la premiazione del Prix Willien; abbiamo la sinergia
con l'Institut Historique, l'ultima
préface
del Senatore
Dujany, "Montagnes résistantes", una mostra interessante perché il
periodo si presta anche a sinergie sul tema della Resistenza.
Sicuramente un impegno ad aumentare la francofonia ci sarà, è nelle
nostre corde, proprio perché crediamo che sia qualcosa di
necessario.Per quanto riguarda la terza domanda, non esiste un
regolamento. Arriviamo al cuore dell'interpellanza perché
probabilmente, come spesso accade, qualcuno segnala ad un
Consigliere che c'è qualcosa che non ha funzionato; legittimamente
abbiamo parlato prima di alcuni aspetti e ci dà la possibilità
anche di verificare se le cose funzionano bene. Il resto della
programmazione è puntualmente codificato, non è l'Assessore che
dice di mettere o non mettere. Ci sono degli indirizzi, c'è un
direttore e la commissione esiste, è fatta da membri. Già
all'inizio della programmazione di Les Mots c'è l'incontro con i
librai e quello che lei sollecitava, ma c'è anche una Commissione
composta da membri della struttura del sistema bibliotecario - e a
chi affidarlo, se non a chi si occupa tutto l'anno di lettura e di
sistema bibliotecario? - preposta alla lettura di tutti i testi
presentati e che, applicando i criteri suddetti, stila una
classifica con punteggio. I libri che ricevono un punteggio più
alto sono quelli che vengono inseriti. Sono oberati di domande e
meno male, dopo dieci anni, visto che il primo anno bisognava che
noi telefonassimo e chiedere "per favore". Abbiamo contattato tutte
le case editrici anche fuori Valle ed è stato un lavorone. Tutto è
migliorabile e lo dirò in conclusione, però esiste una cosa
codificata e un lavoro di dignità di certe persone. Andiamo subito
nel particolare rispetto all'interesse generale: le criticità di
cui si parla, la sola rimostranza fatta - questo me lo scrivono i
tecnici, collega - viene da una casa editrice che non è stata
soddisfatta dalle scelte operate dalla Commissione, nonostante la
correttezza dell'
iter
seguito. Allora torniamo al discorso
di ieri: dove inizia il rispetto dei tecnici e delle regole che
abbiamo messo e dove finisce la discrezionalità della politica che
fa ingerenza all'interno delle scelte tecniche? Io veramente questo
lo pongo all'attenzione, perché sennò questa è la questua
culturale.Chiedo ancora due minuti, perché credo che la questione
sia abbastanza importante. Le associazioni: un'associazione per
esempio è venuta ad incontrarmi chiedendo se fosse possibile... e
io li ho indirizzati al Comitato tecnico. Erano i vent'anni del
CSV... sono vent'anni, collega Baccega? Lo chiedo a lei. Abbiamo
inserito per esempio il CSV con tutte le iniziative all'interno ed
avevo condiviso questo con l'Assessore. Solo per dire, se si va ad
analizzare il programma - che peraltro non abbiamo ancora
presentato, quindi mi chiedo come uno sappia già quello che non può
funzionare, e non lo dico a lei, collega, ma come si suol dire è
perché suocera intenda -, in 17 giorni ci sono una ventina di
associazioni ed enti valdostani coinvolti, quindi quasi uno al
giorno. Il programma non è male, lo vedrete. Queste associazioni ed
enti - una ventina, quindi io direi moltissimi - hanno presentato
delle proposte di autori nazionali...
Presidente -
Assessore, torni a concludere, però.
Viérin (AV) -
... alle quali sono state riservate uguali
dignità e spazi. Poi dico che tutto è migliorabile. Concludo con
una battuta. Ieri siamo andati a mangiare in un ristorante e mi ha
fatto sorridere all'uscita il cartello di Tripadvisor modificato
che diceva: "
Qui si recensiscono i clienti
".
Collega Pulz, io mi ritengo non soddisfatto da questa
iniziativa, perché sono il primo e siamo i primi a dire che tutto è
migliorabile, però cerchiamo di approfondire meglio. Siamo a
disposizione, anche a priori, prima di creare il danno, di
risolverlo. In questo caso ci impegniamo dopo i dieci anni ad
aumentare e a rivedere la formula, sicuramente anche come utilizzo
della piazza. Credo che sia un'iniziativa di alto profilo
culturale.
Presidente -
La parola alla collega Pulz per la
replica.
Pulz (ADU VDA) -
Grazie, Assessore, per le sue precise
risposte e per la rievocazione appassionata della storia di un
festival per cui il suo Assessorato si è speso certamente molto
negli anni. Questo non era in discussione. Il nostro intento è
piuttosto quello di dare un apporto positivo ad una manifestazione
a cui teniamo moltissimo, come alle politiche culturali più in
generale.
Crediamo fermamente che le presentazioni di libri nell'ambito di
un festival dovrebbero tener conto innanzitutto di profondi criteri
di significatività culturale. Lo scopo di un regolamento dovrebbe
essere proprio quello di stabilire alcuni di questi criteri -
ovviamente che siano validi per tutti - in merito alle proposte che
giungono da scuole, associazioni, fondazioni, Istituto Storico e
quant'altro, al fine di utilizzare Les Mots per presentare
sicuramente i libri promossi e prodotti dall'Amministrazione, ma
non solo, anche proprio per valorizzare i nuovi autori valdostani,
i librai e gli editori locali, in quanto sono tutti soggetti
economici, soprattutto soggetti culturali dal nostro punto di
vista.
Quanto alla francofonia, a cui lei sicuramente tiene moltissimo
e su questo non abbiamo alcun dubbio e a cui sembra che tutti
quanti in quest'Aula teniamo molto, crediamo che le iniziative in
atto non siano ancora sufficienti. Certo, lo spazio dato
all'Alliance Française
è importante, ma pensiamo che si
possa fare di più. Forse potrebbe essere questa la via per
acquisire in questo nostro festival una rilevanza più ampia,
appunto nazionale o internazionale. È indubbio che queste
caratteristiche il nostro festival non le abbia ancora avute.
L'ottica è quella positiva della promozione del turismo culturale a
cui lei già giustamente accennava. È vero che forse Les Mots -
rispetto ad altre manifestazioni letterarie, storiche ed altro -
dura un po' troppo, ma si potrebbero forse creare dei segmenti di
festival pensando ad un pubblico diverso che va al di là del
nostro, un pubblico più nazionale, più internazionale. Forse in
quest'ottica potrebbe essere promosso il Salone di Torino, perché
effettivamente dobbiamo registrare il fatto che il turismo
culturale è in aumento, interessa moltissimo anche i giovani che
sono davvero sensibili e attenti.
Per concludere, non mi permetto certo di discutere del nutrito
curriculum
di Arnaldo Colasanti, ci mancherebbe, ma anche il
nostro cibo preferito - uso questa metafora vista l'ora - se
consumato troppo spesso finisce per venirci a noia.
