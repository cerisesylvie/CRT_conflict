Classificazione
ASSISTENZA SANITARIA E OSPEDALIERA
Igiene e sanità pubblica
ISTRUZIONE PUBBLICA
Università



Oggetto del Consiglio n. 962 del 3 novembre 2021 - Resoconto
OGGETTO N. 962/XVI - Interrogazione: "Conformità alle
disposizioni in materia di tutela della privacy dei "totem" di
verifica del green pass presso alcuni accessi dell'UNIVDA".
Bertin (Presidente) -
Riprendiamo con i lavori del
Consiglio.  Siamo al punto n. 12 dell'ordine del giorno.
Risponde il Presidente della Regione.
Lavevaz (UV) -
Come dice il titolo dell'interrogazione,
si parla ancora di green pass e in particolare l'interrogazione
chiede di far chiarezza rispetto al totem usato all'interno
dell'Università della Valle d'Aosta per il controllo.
Credo che sia opportuno fare qualche precisazione prima di
entrare nel merito delle domande; nello specifico in data 7 ottobre
- come giustamente è stato citato nel testo dell'interrogazione -
abbiamo anticipato i contenuti delle bozze dell'accordo che abbiamo
poi sottoscritto per quanto riguarda l'organizzazione delle
verifiche sul possesso delle certificazioni verdi nelle sedi
dell'Amministrazione regionale, ovviamente con le informazioni che
avevamo in quel momento rispetto alle bozze che circolavano del
testo che poi è stato licenziato dal Governo nazionale. Le nostre
indicazioni sono state poi recepite dalla Giunta regionale, con la
delibera n. 1280, nei giorni successivi al 13 ottobre.
Naturalmente queste sono delle modalità, come ripeto, ipotizzate
in quel momento nell'ambito delle informazioni che c'erano - anche
rispetto alle indicazioni nazionali che sono modificabili in
qualsiasi momento - aggiornabili anche rispetto all'adeguamento
tecnologico possibile o anche,- più che adeguamento, a possibili
interazioni tra i sistemi informativi, parlo ancora nell'ambito
dell'Amministrazione regionale, in particolare si sta ipotizzando,
anche con Inva, di semplificare questo tipo di controllo,
collegandolo ai sistemi di timbratura eccetera, ma questo esula
dall'oggetto dell'interrogazione.
Quello che volevo sottolineare è che tutto questo ragionamento
che abbiamo fatto e il documento che poi ne è scaturito riguarda
solo e soltanto le sedi dell'Amministrazione regionale e non anche
l'Università. L'Università ha fatto riferimento a una norma
diversa, che è il decreto legge 111 del 6 agosto 2021 che regola la
materia in ambito scolastico e universitario.
Come è noto, questo decreto prevede l'obbligo di green pass per
tutto il personale docente e per gli studenti e prevede anche che
tutte le attività didattiche curriculari siano svolte
prioritariamente in presenza: con l'assessore Caveri qualche giorno
fa abbiamo inaugurato l'anno accademico ed è stato sottolineato
come si cerchi di svolgere in presenza la maggior parte delle
attività universitarie.
In applicazione di questo decreto, l'Università ha predisposto
un proprio apposito protocollo Covid sottoscritto da tutti i
soggetti interessati: datore di lavoro, responsabile del servizio
di prevenzione e protezione sui luoghi di lavoro, rappresentanti
dei lavoratori eccetera; il protocollo è stato pubblicato sul sito
dell'Università; in breve, in questo protocollo si specifica che la
verifica viene effettuata mediante la famosa App ufficiale
sviluppata dal Governo italiano, che è la cosiddetta verifica C19,
App che viene utilizzata sostanzialmente da tutti gli enti.
Questa App, come sapete, è in grado di leggere il QR code e di
fare una verifica dell'effettiva validità del certificato.
I totem sono nient'altro che tablet su cui è installata questa
App a cui è collegata una stampante. Se il certificato è valido
emettono un segnale acustico o comunque una segnalazione che il
certificato è verde, in caso contrario il segnale acustico è
diverso e il personale addetto al controllo può intervenire con
quanto necessario fare per la verifica effettiva del motivo per il
quale il certificato non è valido; se il certificato è valido,
invece, viene semplicemente stampata da una stampante collegata al
totem una ricevuta in cui sono indicate le stesse informazioni che
vengono rilevate a video sulla App, quindi sostanzialmente: nome,
cognome, data di nascita a cui sono aggiunte l'ora e la data di
verifica, questo semplicemente perché lo studente o il professore
possa utilizzare quel cartaceo come certificato in un secondo
momento della giornata in cui rientri, cosa che viene fatta in
maniera manuale per i dipendenti regionali, per i quali viene
compilato un cartellino in cui viene notificato il fatto che il
certificato verde sia stato controllato in quella determinata data
e che quindi non ci sia bisogno di un secondo controllo.
Quindi non viene né registrato né trattato alcun dato sensibile,
semplicemente viene messa su carta la lettura istantanea del green
pass, quindi non si ritiene sia necessario coinvolgere o aprire
procedure rispetto al trattamento dei dati personali.
Presidente -
Consigliere Manfrin.
Manfrin (LEGA VDA) -
Lei ha fatto una premessa, la faccio
anche io: quello che io le ho indicato nelle premesse di questa
interrogazione, evidentemente non è che lo estendiamo all'utilizzo
anche in Università, era semplicemente un atto che evidenzia che
per la pubblica Amministrazione regionale sono state prese alcune
decisioni che non comprendono l'utilizzo di questi totem
automatizzati.
Ora qual è il punto? Lei ci dice: questo sistema non registra
nulla di tutto questo, non registra i dati, ma ce lo dice lei, cioè
lei dice è una struttura, è un totem, che ha dentro un tablet
collegato ad una stampante che prende, stampa, fabbrica e
molla.
Io posso fidarmi o posso non fidarmi di quello che lei dice
perché potrebbe essere esattamente come lei dice, potrebbe anche
essere che per esempio banalmente questo simpatico totem prenda e
stampi 125 biglietti della stessa persona, contenenti dei dati che
magari la persona non vuole che vadano in giro.
Questo strumento non è stato autorizzato dal garante della
privacy, perché l'unica cosa che è stata autorizzata dal garante
della privacy è stata la App IO e quindi la persona che
all'ingresso verifica il green pass in maniera personale con la
verifica del telefono o del tablet e non stampa nulla.
Lei ha detto una cosa interessante e importante, lei ha detto:
"In uso c'è, all'interno di questo Consiglio, una sorta di metodo
simile a quello che viene utilizzato dal totem, c'è un biglietto
che viene preso e viene consegnato al diretto interessato con il
quale può girare" ed è corretto, ma è un biglietto che viene
scritto a mano e consegnato all'interessato, che lo mostra in caso
di necessità.
Quello che lei invece ci ha detto, cioè quello strumento di
totem, come ho già avuto modo di dirle, ogni modalità di verifica
degli ingressi va innanzitutto, come lei sa, specificamente
autorizzata con atto formale; questo l'ho citato: il parere del
garante alla privacy dice che i datori di lavoro di cui al comma 1
definiscono entro il 15 ottobre modalità operative per
l'organizzazione delle verifiche di cui al comma 4, anche a
campione, prevedendo che, dove è possibile, tali controlli siano
effettuati al momento dell'accesso ai luoghi di lavoro e
individuano, con atto formale, i soggetti incaricati
dell'accertamento delle violazioni degli obblighi di cui al comma 1
e 2.
In questo caso è stato incaricato il totem? Chi è l'incaricato
delle verifiche? Una macchina? Perché è la macchina che fa il
controllo, non il personale in servizio. Il personale in servizio
prende atto di quello che dice la macchina, allora è un conto se il
personale in servizio ha un tablet o un telefono in mano, un conto
è se la macchina fa una verifica e poi rilascia un certificato,
perché quel bigliettino innanzitutto uno come detto potrebbe essere
moltiplicato "N" volte e andare in giro a rivelare dati personali,
ma dall'altra parte lei ci dice che questa è semplicemente una App
applicata a un totem ma noi non lo sappiamo e non sappiamo se
quella strumentazione salvi dei dati, non lo sappiamo, e lei sa
benissimo che secondo le disposizioni del garante della privacy,
l'attività di verifica non dovrà comportare raccolta di dati degli
interessati in qualunque forma.
Quindi il sistema utilizzato per la verifica del green pass non
dovrà conservare il QR code delle certificazioni verdi sottoposte a
verifica né estrarre, consultare o registrare o comunque trattare
per altre finalità le informazioni rilevate.
Se io prendo quello che c'è scritto nel QR code e lo stampo,
secondo lei lo sto estraendo? Lo sto trattando per altre finalità?
Lo sto prendendo e lo sto mettendo all'esterno? Questo sì, lo sto
facendo, quindi sto prendendo i dati contenuti nel QR code e li sto
stampando e magari non li sto neanche salvando.
Quindi quello strumento non è autorizzato dal garante della
privacy, primo.
Secondo: non c'è un incarico formale al totem, perché è una
macchina e non è una persona, quindi non potete incaricare un
totem.
Terzo: prendete dei dati che potenzialmente possono essere
moltiplicati all'infinito, non lo sappiamo, perché è uno strumento
che non conosciamo, che non è autorizzato, e questo è foriero di
problemi.
Le dico, in ultima segnalazione, sforando di pochissimo,
Presidente, che questo totem ha avuto molteplici problemi al punto
che alcuni appartenenti al corpo docenti sono stati visti prendere
a pugni questa macchina dicendo "Non funziona mai".
Del mancato funzionamento di questo totem, che magari impedisce
l'accesso a chi ne ha diritto o consente l'accesso a chi non ne ha
diritto, chi ne risponde? Il totem o le persone che sono in
servizio, che non sanno che cosa abbia verificato il totem?
Controlli bene, Presidente, perché le cause di violazione alla
privacy sono molto salate.
