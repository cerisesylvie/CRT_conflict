Classificazione
ACQUE
Acque pubbliche



Oggetto del Consiglio n. 3114 del 21 novembre 2007 - Resoconto
OGGETTO N. 3114/XII - Interrogazioni: "Cause della riduzione
della portata d'acqua della Dora Baltea e dei suoi affluenti;
criteri dei calcoli di portata del deflusso minimo vitale dei
nostri corsi d'acqua".
Interrogazione
Constatato che il bacino di
Place Moulin è ai massimi
livelli di invaso e che, al contrario, i rilievi idrometrici della
Dora presentano valori molto bassi, giungendo in più punti a meno
di 10 centimetri;
Ricordato che l'allegato G del Piano Territoriale delle Acque
prevede tre criteri per determinare il deflusso minimo vitale, di
cui i primi due in linea con i parametri proposti dalle principali
Università e adottati anche da altre Regioni italiane, mentre il
terzo, non ha né referenze scientifiche, né sono conosciute sue
adozioni da parte di altri enti pubblici;
Evidenziato che la Dora Baltea a Champdepraz si riferisce ad
un bacino idrografico di circa 2500 km², con una portata media di
73 m³ al secondo, e che quindi il deflusso minimo vitale dovrebbe
andare dai quasi 13m³ al secondo del primo criterio, agli 8 m³ al
secondo, in base al criterio n. 2 e ai criteri del Politecnico di
Milano, sino ad un minimo di 5 m³ al secondo in base ai criteri
della Provincia Autonoma di Bolzano/Bozen, mentre in base al
criterio 3 ex allegato G del PTA il deflusso minimo vitale è da
calcolarsi a poco più di 1,5 m³ al secondo;
Sottolineato che in questa stagione, con le attuali
temperature, naturalmente la Dora Baltea e i suoi principali
affluenti dovrebbero essere spumeggianti di abbondante acqua di
fusione, mentre il loro aspetto appare francamente
demoralizzante;
Tenuto conto che ai fini di un benessere dei nostri fiumi e
dei nostri torrenti il deflusso minimo vitale dovrebbe essere
sufficiente per garantire l'ittiofauna, ed in particolare la buona
salute della trota marmorata, garantendo quella continuità
idraulica indispensabile a garantire le funzioni vitali degli
individui giovani e adulti, e per l'indispensabile diluizione degli
scarichi fognari civili ed industriali;
Segnalata inoltre la necessità che il deflusso minimo vitale
garantisca gradevoli caratteristiche paesaggistiche e condizioni
per la pratica degli sport di fiume, come la canoa, nei tratti
identificati come strutturalmente fruibili per tali sport;
i sottoscritti Consiglieri regionali
Interrogano
il Governo regionale per conoscere:
1) le cause di questa generale riduzione delle portate della
Dora Baltea e dei suoi affluenti;
2) quali verifiche siano state fatte al fine di valutare la
congruità dei differenti metodi di valutazione del deflusso minimo
vitale previsti dall'allegato G del PTA, approvato con delibera del
Consiglio n. 1788 dell'8 febbraio 2006;
3) quali rilievi siano stati fatti per verificare lo stato di
salute del fiume, sia a livello di ittiofauna che di concentrazione
degli inquinanti;
4) in quali tratti della Dora siano garantiti deflussi tali
da consentire la pratica del rafting e della canoa e durante quali
periodi.
F.to: Sandri - Fontana Carmela
Interrogazione
Preso atto del rischio di deficit idrico che potrebbe colpire
in un prossimo futuro la nostra regione sia per i cambiamenti
climatici in atto sia per alcuni errati interventi umani sulle aste
torrentizie e fluviali;
Rilevato che uno dei parametri più efficienti ed efficaci per
garantire la tutela dell'ecosistema acquatico e delle condizioni
ambientali del corso d'acqua è il deflusso minimo vitale;
Ritenuto opportuno conoscere in modo più approfondito quali
procedure e criteri sono alla base dei calcoli di portata del
DMV;
il sottoscritto Consigliere regionale
Interroga
l'Assessore competente per sapere:
1) quali e quanti sono i criteri di calcolo per le portate di
DMV contenuti nel Piano Tutela delle Acque;
2) quali risultati pratici ha prodotto sugli ecosistemi
acquatici e sugli attori economici che intervengono o chiedono di
intervenire sulle nostre aste torrentizie e fluviali l'applicazione
di questi criteri.
F.to: Venturella
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Comincerò con questo ultimo quesito. I
criteri di calcolo della portata di deflusso minimo vitale sono
contenuti nell'allegato G alle norme di attuazione del Piano di
tutela delle acque, approvato con la deliberazione del Consiglio
regionale dell'8 febbraio 2006.
Sappiamo come il deflusso minimo vitale rappresenti il valore
della portata che deve essere rilasciata dalla derivazione per
garantire a valle della stessa il raggiungimento degli obiettivi
fissati dal piano, costituendo pertanto il fattore di
regolamentazione dei prelievi idrici da corso d'acqua superficiale.
Il Piano di tutela delle acque definisce le modalità e i criteri di
calcolo e di applicazione del minimo deflusso vitale in conformità
a quanto stabilito dall'Autorità di bacino del fiume Po e sulla
base dei risultati di uno specifico studio - Progetto speciale 2.5
"Azioni per la predisposizione di una normativa riguardante il
minimo deflusso vitale negli alvei" del 1998 -, che ha individuato
le caratteristiche della portata minima compatibile con il
raggiungimento degli obiettivi del decreto legislativo n. 152/1999
in assenza di altri fattori di criticità ambientale. È chiaramente
indicato che la fonte del metodo di calcolo delle portate di
deflusso minimo vitale è costituito dalla deliberazione n. 7 del
marzo 2002 e dalle risultanze del Progetto speciale sopra
richiamato. La deliberazione n. 7 del 13 marzo 2002 dell'Autorità
di bacino del fiume Po "Adozione degli obiettivi e delle priorità
d'intervento ai sensi dell'articolo 44 del decreto legislativo n.
152/1999 e successive modifiche ed aggiornamento del programma di
redazione del Piano stralcio di bacino sul bilancio idrico",
allegato B "Criteri di regolazione delle portate in alveo",
stabilisce specificatamente che spetta alle Regioni, attraverso i
propri strumenti regionali di pianificazione, nel rispetto dei
criteri predetti stabiliti dall'Autorità di bacino stessa, definire
le modalità di determinazione dei fattori per il calcolo delle
portate di deflusso minimo vitale, da cui sono nati i 2 primi
criteri di calcolo.
Le prescrizioni per la determinazione del minimo deflusso vitale
si basano su 3 differenti criteri, a scala di dettaglio crescente,
che riprendono il principio assunto in sede di Autorità di bacino
del fiume Po relativo alla necessità di una determinazione del
deflusso minimo vitale di carattere sempre più sperimentale, quanto
più la situazione in cui esso deve essere definito presenta
caratteristiche di dettaglio o peculiari, come succede poi nei
corsi idrici dove c'è stata una forte alterazione. Il criterio n. 1
ha validità generale e individua il valore "standard" che deve
assumere il deflusso minimo vitale, segue strettamente i
riferimenti già richiamati e indicati dall'Autorità di bacino sia
per quanto riguarda la componente idrologica, sia per quanto
riguarda i parametri correttivi. La formula si basa sostanzialmente
sulla determinazione di una componente idrologica - i cui dati sono
forniti direttamente dal piano stesso - il cui valore viene
incrementato attraverso l'applicazione di fattori correttivi
predeterminati in funzione delle condizioni morfologiche e naturali
dell'alveo ricavate da tabelle definite dal piano. Il criterio n. 2
è riferito espressamente non a definire una portata minima di
rilascio in alveo, ma soprattutto a garantire la compatibilità di
un prelievo con le condizioni ambientali del corso d'acqua, così
che individua i valori di "DMV" a una scala di maggiore dettaglio -
normalmente mensile -, utilizzando algoritmi di valutazione delle
portate medie mensili e di correzione derivanti dalla valutazione
delle condizioni ecosistemiche del corso d'acqua (anch'esse
predefinite nel piano). Il criterio n. 3 rappresenta infine il
superamento del semplice calcolo del deflusso minimo vitale, in
quanto persegue il fine d'individuare un compromesso tra i costi e
i benefici - economici, ambientali, sociali... - dell'esercizio di
una derivazione in una determinata situazione ambientale e di
necessità d'uso; ciò partendo sempre dagli algoritmi visti nei
criteri n. 1 e n. 2, ma integrati da approfondimenti sperimentali e
sito specifici da condurre in funzione di esigenze o di
caratteristiche tipiche di una precisa sezione o tratto di corso
d'acqua e che includono, tra l'altro, anche proposte di mitigazione
o compensazione dell'esercizio della derivazione stessa. Si tratta
di criteri che non hanno ancora trovato applicazione né per le
derivazioni esistenti, né per quelle da realizzare.
È stata avviata dopo l'approvazione del Piano una fase di
aggiornamento sia dei progetti presentati, ma non ancora istruiti,
sia delle derivazioni esistenti. Per i progetti presentati non
ancora autorizzati i proponenti devono integrare le valutazioni
ambientali con le indagini previsti dal Piano, per determinare i
fattori correttivi da applicare per il calcolo del deflusso minimo
vitale nella logica del terzo criterio: quello sperimentale. Per le
derivazioni esistenti è stata avviata la fase di adeguamento che
prevede che siano presentati piani di adeguamento, consententi
anch'essi una valutazione sito specifica delle condizioni
ambientali del corso d'acqua. Questa fase è previsto nel Piano che
si concluda per tutte le derivazioni al 31 dicembre 2008. A titolo
di esempio segnalo che la "CVA" ha concordato con gli uffici un
vasto programma di monitoraggio e di valutazione delle condizioni
ambientali a valle di tutte le prese per l'applicazione del
criterio sperimentale. Sono valutazioni molto complesse dal punto
di vista scientifico, ricordo che la Valle d'Aosta è l'unica
Regione che si è data criteri di calcolo del deflusso minimo vitale
strettamente correlati con le condizioni ambientali e non solo con
quelle idrauliche del corso d'acqua...
(interruzione del Consigliere Sandri, fuori
microfono)
... è vero, ma tutte le altre lo fanno fatto solo sulla base di
indicatori idraulici, noi invece lo abbiamo fatto... ce lo hanno
riconosciuto a livello nazionale, Consigliere Sandri, perché
bisogna dire di no! Su questi temi peraltro non abbiamo delle
esperienze a cui fare riferimento, è un processo in atto in
particolare con "CVA" ed è considerato come un progetto di studio
da parte del CESI di Milano, a sua volta incaricato dal Governo di
studiare criteri di valutazione della compatibilità ambientale dei
prelievi. In genere esiste un interessamento complessivo da parte
dei diversi tecnici incaricati dai produttori di energia a
sperimentare queste metodologie di determinazione del deflusso
minimo vitale, che almeno teoricamente dovrebbero permettere di
individuare non solo la quantità d'acqua ottimale per la vita del
corso d'acqua stesso, ma anche riuscire a conciliare la possibilità
di produzione idroelettrica.
Per quanto riguarda i quesiti posti dal collega Sandri, i corsi
d'acqua regionali sono accuratamente monitorati dall'ARPA, alla
quale è stato affidato con una deliberazione apposita l'incarico di
realizzazione del programma delle attività di monitoraggio generale
dei corpi idrici superficiali e regionali, per verificare il
raggiungimento e il mantenimento degli obiettivi di qualità
previsti dal Piano di tutela delle acque per gli anni
2006-2007-2008-2009. I risultati di questo programma di
monitoraggio sono disponibili sul sito dell'ARPA.
Circa l'ittiofauna disponiamo dei risultati del progetto
INTERREG "Identification, sauvegarde et réhabilitation de
populations de truites autochtones en Vallée d'Aoste et en
Haute-Savoie", riportati nel capitolo 5.5 della relazione generale
del Piano di tutela delle acque. Ricognizioni specifiche sono state
realizzate dai proponenti alcuni progetti di nuove derivazioni e
nell'ambito del progetto di riqualificazione fluviale della Dora
Baltea a Pont-Saint-Martin, finalizzato proprio a costituire un
"habitat" idoneo alla vita e alla riproduzione della trota
marmorata, progetto che è stato oggetto di una precedente
interrogazione da parte del collega Venturella.
Nella relazione generale - vengo ad un quesito posto dal collega
Sandri - del Piano di tutela delle acque si indica, al capitolo
4.9.2, i tratti oggetto di attività sportiva quali il "rafting" e
la canoa, così come segnalati dalle diverse associazioni. Non
esiste però un'identificazione ufficiale di tratti di corso d'acqua
adibiti a tali sport. Non ci sono pervenute lamentale connesse a
carenze di acqua che abbiano impedito o limitato l'attività nel
corso dell'estate. È evidente che sono attività che hanno una
stagionalità legata alla morbida del fiume, che esclude o che non
si verifica in periodi come questi, dove non si ha la fusione delle
nevi, ma possono esserci dei tratti di morbida o supposta tale, ma
in funzione di scarichi che sono connessi con la gestione degli
invasi.
Presidente
- La parola al Consigliere Sandri.
Sandri (PD)
- Non siamo soddisfatti della risposta
dell'Assessore, che trincerandosi dietro i soliti regolamenti,
cifre, deliberazioni... non ha dato una risposta di tipo politico e
qui c'è un problema grave ed è un problema grave che si può
constatare con facilità solo non stando troppo nel Palazzo e
facendosi quattro passi in giro. Quest'estate sono stato un paio di
volte alla diga di Place Moulin ed erano tanti anni che non la
vedevo così piena: non c'era un centimetro di terra che fosse
libera, l'acqua era al "top": questo in periodi successivi, quindi
vuol dire che l'invaso è utilizzato allo stra-cento percento per
questioni che non sono il deflusso minimo vitale.
Seconda osservazione: mi sono anche fatto una fotografia a
Champdepraz, la Dora, c'è l'igrometro che non riesce neanche a
sfiorare i 10 centimetri: questo nel mese di settembre, quindi non
un mese invernale in cui ci sono poche precipitazioni, ma al mese
di settembre. Ancora di più: vi è il sito della Regione, che
evidentemente lei non conosce, che pubblica da qualche mese le
portate medie giornaliere e le medie storiche mensili e ci si rende
conto che a Champdepraz, a fronte di una portata media storica di 5
lt./sec. nel mese di ottobre, in questo mese di ottobre, a parte un
giorno che ha piovuto, la media è sempre stata abbondantemente
sotto i 2 litri. A Hône, quindi dopo ulteriori interventi di
sbarramenti... abbiamo che, a fronte di una media storica di 18
lt./sec., stiamo leggermente sotto i 4, quindi meno del 20% della
portata storica. Vuol dire allora che storicamente succedevano
delle cose e che oggi ne succedono delle altre, non c'è bisogno di
tirare fuori il Magistrato del Po, bisogna stare a guardare il
territorio e rendersi conto che oggi la politica dissennata di dare
alla "CVA" ed altri produttori carta libera sul deflusso minimo
vitale sta comportando grossi guai e i grossi guai non sono solo
per l'ittiofauna, che ho identificato nell'interrogazione
soprattutto come semiologia, ossia come dato indicatore, ma anche
per la salute umana. Se lei si ricorda, abbiamo già discusso di
dati di inquinamento della Dora Baltea di Aosta e lei sotto sotto
ha fatto capire come quei dati erano legati al basso deflusso di
acqua nella Dora, per cui la concentrazione era molto più alta. Se
non passa l'acqua, gli inquinanti non sono diluiti, quindi possono
provocare danni alla popolazione.
Il deflusso minimo vitale allora non è una "roba" tecnica, come
cerca di spacciarla lei, per cui ci sono questi calcoli che si
fanno qua e là, ma è un problema squisitamente di salute dei
cittadini e di integrità dell'ambiente e del territorio. Da questo
punto di vista, la spiegazione che lei ha dato sui 3 metodi che
sono stati infilati nel PTA, va bene, saranno stati premiati non so
bene da chi o da cosa, ma sicuramente non sono stati premiati o
almeno non tutti e 3 dalla comunità scientifica, perché il
Politecnico di Milano, piuttosto che la Provincia di Bolzano, usano
dei metodi simili ai primi 2, ma non certo simili al terzo, perché,
dai conti che ho fatto io a Champdepraz, visto che è lì il problema
che ho potuto constatare, in base ai primi 2 calcoli, abbiamo
bisogno di 10-12 lt./sec. di acqua, con il terzo casualmente
scendiamo a 1,2. Vi è allora qualcosa che non funziona e
probabilmente è stato inserito l'ultimo così, tanto per garantirsi
che è talmente bassa la soglia che vanno tutti bene... e non lo
dico io, lo dice la Provincia autonoma di Bolzano che, attuando un
DPR l'11 aprile 1986, dice che, oltre a recepire il principio del
DPR che a valle delle irrigazioni idroelettriche devono essere
mantenuti dei deflussi minimi vitali tali da garantire l'utilizzo
della risorsa per scopi igienico-sanitari ed antincendio, la
qualità delle acqua, la pesca, la tutela del paesaggio in generale
e da non alterare il naturale equilibrio dei corsi d'acqua stessi,
si stabilisce che le portate minime devono essere valutate di volta
in volta dagli organi competenti alla tutela, ma che comunque non
possano in nessun caso essere inferiori ai 2 lt./sec. per
chilometro quadrato. Qui a Champdepraz siamo molto sotto i 2
lt./sec. e stabilmente e in più questo decremento che c'è stato
rispetto alle medie storiche indica che ormai le centrali
idroelettriche in Valle d'Aosta fanno quello che vogliono e voi
subite, ma subiscono i pescatori, i cittadini, subisce la sanità
pubblica e questo non è bello!
Presidente
- La parola al Consigliere Segretario
Venturella.
Venturella (Arc-VA)
- Credo che il collega Sandri abbia
riassunto ciò che con queste 2 interrogazioni volevamo dire: che la
situazione è preoccupante, Assessore! Io invece mi addentrerò in un
confronto di tipo numerico, che non prescinde dalla bontà dei
metodi di calcolo, perché sappiamo bene che l'algoritmo - parola
strana per dire le operazioni di più e di meno e uguale, è
un'operazione matematica - è formalmente diverso da un'autorità di
bacino all'altra, perché mi sono tirato giù da "Internet" le
deliberazioni dell'Autorità di bacino dei fiumi Isonzo,
Tagliamento, Livenza, Piave, Brenta, Bacchiglione e lei mi chiederà
cosa c'entrano, ma anche quelle dell'Autorità di bacino del Po, che
è quella che ci concerne, e con riferimento alle loro regole di
calcolo ho notato quanto segue. Lei ha detto che sul Piano di
tutela delle acque vi sono 3 criteri che partono dal generale e
arrivano al particolare, ovvero più le sezioni considerate sono
nello specifico... ossia consideriamo un tratto di corso d'acqua,
un tratto di fiume limitato, ancor di più questi calcoli sono fatti
in maniera puntuale. Anzi lei ha aggiunto un'altra cosa: ancora di
più il terzo criterio è quello che è ancor più dettagliato e
include delle compensazioni, che credo siano compensazioni rispetto
alle derivazioni, spero che non siano derivazioni per le società e
per chi preleva, nel senso che tu hai un prelievo d'acqua e devi
compensare con una maggiore garanzia del deflusso minimo vitale
spinta verso l'alto. Paragonando tali dati, Assessore, vediamo che
un dato "salta agli occhi", è forse un po' diverso da quello che ha
detto il collega Sandri, ma non fa niente, il criterio n. 3 è di
1,7 mc./sec., sono andato a vedermi nelle varie deliberazioni dei
comitati istituzionali delle varie autorità di bacino, Assessore,
questo valore di "DMV" non c'è da nessuna parte d'Italia! Il minimo
che ho trovato con quel dettaglio che lei indicava l'ho trovato
nell'Autorità di bacino dei fiumi Isonzo, Tagliamento, Livenza,
Piave, Brenta, ma naturalmente sulle aste torrentizie, dove ci deve
essere maggior dettaglio e ci devono essere i compromessi fra costi
e benefici ambientali, proprio è il calcolo avendo in mente il
criterio n. 3., Assessore, è 4 volte superiore, è 7,5 mc./sec.,
mentre qui siamo sull'1,7! Io mi spavento sempre quando lei mi dice
che "CVA" fa i monitoraggio, ma "CVA" non dovrebbe fare i
monitoraggi! "CVA" fa i monitoraggi, ma i nostri studi si devono
basare sui monitoraggi dell'Agenzia di protezione per l'ambiente,
dell'ARPA! Lei mi dice che il terzo criterio non è mai stato
applicato, meno male! Se fosse stato applicato il terzo criterio...
e lo vediamo, il collega Sandri ha parlato del ponte di
Champdepraz, ma in tutti i corsi d'acqua vi è l'effettivo pericolo
che andiamo in deficit idrico. Le rivolgo pertanto l'invito a
rivedere tutti i calcoli, le regole, gli algoritmi, come li chiama
lei, dei deflussi minimi vitali perché non sono rispondenti agli
interessi pubblici, sono forse rispondenti agli interessi di chi
chiede le concessioni per i prelievi.
