Classificazione
ASSISTENZA SANITARIA E OSPEDALIERA



Oggetto del Consiglio n. 951 del 19 settembre 2019 - Resoconto
OGGETTO N. 951/XV - Interpellanza: "Effettuazione di
controlli per evitare il pagamento di fatture per prestazioni
sanitarie non dovute".
Distort (Presidente)
- Alla presenza di 23 Consiglieri,
apriamo la seduta pomeridiana del Consiglio. In accordo tra il
proponente e il corrispondente del Governo, anteponiamo il punto 61
al 60, quindi esaminiamo ora il punto 61 all'ordine del giorno. Per
l'esposizione la parola al consigliere Manfrin.
Manfrin (LEGA VDA)
- Questa interpellanza si pone
l'obiettivo di chiarire quali siano le motivazioni per le quali la
sanità valdostana e quella nazionale debbano sborsare indebitamente
ingenti fondi per prestazioni sanitarie non dovute e vado a esporvi
il fatto in concreto. C'è una persona che ha deciso di andare in
Francia a lavorare (o almeno così è dichiarato sui documenti) e
all'improvviso si sente male. Ora, io non so quale tipo di malattia
abbia purtroppo avuto, sta di fatto che sulla fattura, la prima,
risalente al dicembre 2014, vengono riportati i costi di 33.275,31
euro. Un costo decisamente spaventoso, peraltro incasellato sotto
la voce "farmaci". Io non ho idea di quali siano i farmaci che
necessitano di 33.000 euro, ma, e non è finita, la fattura viene
regolarmente pagata dalla sanità valdostana. Il soggetto in
questione però continua a stare male e arriva un'altra bella
fattura a gennaio 2015 di 108.173,86 centesimi: una cifra che dire
mostruosa è dire poco e anche questa viene incasellata sotto la
voce farmaci. I dubbi che queste cifre possano essere liquidate
dalla sanità aumentano, ma ne arriva un'altra: ancora a febbraio
2015 una terza fattura dell'importo di 26.084,18 euro, un'altra
fattura
monstre
tutta messa in conto alla nostra sanità.
Dicevo, c'è un po' il dubbio che queste fatture possono essere
liquidate ed effettivamente, mentre la prima fattura viene
liquidata dalla sanità valdostana, le altre due, le due fatture il
cui numero finale è il 337, e il 338, ovvero quella da 100 mila e
quella da 26 mila euro, rimangono bloccate e, secondo l'accesso
agli atti che ho fatto, risultano a carico del Ministero della
Salute italiano, così c'è scritto nella risposta di accesso agli
atti.
A questo punto i dubbi, che mi vengono, sono, direi, decisamente
legittimi: come mai queste due fatture non vengono pagate mentre la
prima sì? E le motivazioni, che stanno alla base del pagamento di
queste fatture, sono oggetto di quest'interpellanza, ma c'è un
pezzo in più che ci aiuta a comprendere il perché queste fatture di
botto si siano bloccate ed è una lettera inviata dall'allora
assessore alla sanità Laurent Viérin al Presidente del CPEL e del
CELVA, dottor Franco Manes. Leggo la lettera: "Richiesta di
collaborazione per la verifica della effettiva residenza dei
cittadini stranieri. Conformemente a quanto stabilito dalla
normativa che regolamenta la mobilità sanitaria internazionale -
scrive l'assessore Viérin - questo Assessorato ha recentemente
ricevuto dalla Francia una fattura d'importo molto elevato per cure
medicalmente necessarie a una cittadina straniera residente in uno
dei Comuni della Valle d'Aosta. Poiché a seguito di verifiche da
noi richieste e a seguito di più sopralluoghi si è avuta conferma
con nota formale dell'ufficiale anagrafe del Comune interessato
della mancata reperibilità della signora presso il domicilio, si
richiede la sua collaborazione per sensibilizzare il Comune a
eseguire maggiori controlli in merito alla effettiva residenza dei
cittadini stranieri. La prossimità della nostra regione a stati
esteri con sistemi sanitari qualificati ci espone maggiormente a
rischi di mobilità internazionale ed "opportunistica" che, se
accettati, sottraggono impropriamente risorse al bilancio
regionale". Visto lo stato della sanità valdostana, forse, non
soltanto gli stati esteri hanno una sanità migliore, però insomma,
questo è quello che scriveva, quindi lei rilevava, Assessore, a
seguito di un controllo che effettivamente questa persona
extracomunitaria era residente fittiziamente nella nostra regione
e, pur essendo residente fittiziamente, anche a seguito di
controlli, la sanità valdostana le liquidava un importo di 33 mila
e rotti euro e poi questa chiedeva altri 130-140 mila euro di altre
fatture, che adesso sono in carico al Ministero della Salute
italiano o almeno così, ripeto, è la risposta dell'Assessore
-precedentemente era l'assessore Certan - a questa richiesta di
accesso agli atti.
I fatti però non finiscono qui. Sarebbe già bello è già
divertente se i fatti finissero in questa maniera, divertente un
po' meno per i contribuenti valdostani, ma c'è un pezzo in più, mi
sono fatto un piccolo scrupolo e ho detto: "Vediamo un po' questa
persona dove è residente". Lo sapete dov'è residente questa persona
residente in realtà fittiziamente in Valle d'Aosta, ma che vive in
Francia e che non è reperibile presso il suo alloggio? È residente
in un alloggio di edilizia residenziale pubblica del Comune di
Aosta. E non è tutto. Dichiara un Isee superiore a 50.000 euro,
quindi noi abbiamo una persona che dire che approfitta della
generosità della nostra Regione e della Pubblica Amministrazione è
dire poco! Ed è un peccato non poter fare il nome in quest'aula, ma
a questo particolare si aggiunge un pezzo in più, perché? Perché
torniamo alla nostra cara vecchia legge, la 3/2013, che disciplina
la residenza e disciplina le regole per stare all'interno degli
alloggi di edilizia residenziale pubblica. All'articolo 42, che
ormai cito praticamente a ogni Consiglio, dove vi sono le cause di
decadenza, viene stabilito, alla lettera c) comma 1, che: "perdono
il diritto di risiedere negli alloggi di edilizia residenziale
pubblica coloro che non abitino stabilmente nell'alloggio
assegnato, pur avendo la residenza anagrafica oppure ne mutino la
destinazione ovvero non lo abbiano occupato stabilmente nei termini
di cui all'articolo 31". Quindi non essendo questa persona
residente in maniera stabile - ed è certificato, come è scritto
dall'assessore Viérin - all'interno di un alloggio di residenza
pubblica, oltre ad aver abusato della sanità valdostana per quasi
200.000 euro, valdostana e nazionale, questa persona addirittura ci
prende in giro: dichiara 50.000 euro, ha una casa popolare, ma vive
da un'altra parte. Il punto è questo, so già cosa mi eccepirà
eventualmente in futuro l'assessore alle opere pubbliche ed
edilizia residenziale pubblica, Borrello, eccepirà che nel
2014/2015, anno in cui questa vicenda si svolge, la competenza nel
dichiarare la decadenza era del Comune di Aosta; ed è un attimo un
ottimo spunto. Qual è però il punto? È che l'Assessore alla Sanità
ha certificato, di concerto con l'ufficio anagrafe del Comune di
Aosta, che questa persona è residente fittiziamente e che la legge
regionale non vale soltanto per la Regione, la legge regionale vale
per tutti i Comuni, questo significa che all'interno
dell'Amministrazione regionale qualcuno doveva prendere questa
comunicazione e questi documenti trasmetterli al comune di Aosta e
dire: "Sai che c'è? C'è una persona, che sta rubando lo spazio a
una persona che forse ne avrebbe più diritto", anzi che ne ha
diritto e lei no! E avrebbe dovuto farla decadere. Invece questo
non è successo, questa persona ancora oggi continua ad avere un
alloggio di edilizia residenziale pubblica, continua a occupare
indebitamente quello spazio, ha usufruito di 33.000 euro pubblici
per pagare le sue fatture nella sanità francese e ha un altro conto
di più di quasi 130-140.000 euro che adesso grava sulle casse
pubbliche.
Ecco, alla fine di questa mia presentazione e alla luce di
quanto le ho esposto, le chiedo, Assessore, per quale motivo le
fatture, di cui vi ho parlato, siano state contestate; se sia stato
verificato che anche gli importi liquidati siano dovuti o meno; nel
caso in cui sia stato verificato che gli importi non sono dovuti se
si sia proceduto alla richiesta di rimborso al soggetto che ha
usufrutto di prestazioni sanitarie in oggetto e se sia intenzione
dell'Amministrazione verificare le motivazioni per cui si sia
arrivati a pagare fatture non dovute e quali siano i controlli che
s'intendono mettere in campo per evitare il ripetersi di tali
circostanze e, infine, (visto che già ci siamo) se qualcuno del
Governo abbia intenzione di cominciare - alla luce di quanto
esposto e di cui posso fornire eventualmente ampia documentazione -
le pratiche per la decadenza di questo soggetto e la conseguente
denuncia alle autorità competenti. In caso contrario, ovviamente
provvederò io stesso indicando di chi sono le responsabilità degli
omessi controlli.
Presidente
- Per la risposta, la parola all'assessore
Baccega.
Baccega
(UV)
- Collega, lei ha fatto la sua
presentazione dell'interpellanza facendo un "minestrone" di una
serie di cose che vanno dalla sanità all'edilizia residenziale
pubblica, alle competenze degli uni e degli altri, alle competenze
del Comune di Aosta, però io le risponderò rispetto alle
interrogazioni che lei ha fatto in quest'interpellanza. La cosa
bizzarra, collega Manfrin, è che lei ha fatto gli accessi agli atti
per questo provvedimento il 10 luglio 2018, appena arrivato in
questo Consiglio regionale ed era in maggioranza! Lei era un
Consigliere capogruppo della maggioranza, che sosteneva. La
documentazione arrivata a lei il 25 luglio poteva darle tutto il
tempo nei sei mesi in cui ha governato questa Regione di
approfondire queste questioni, ma io sono contento che lei abbia
fatto quest'interrogazione perché ci permette di sviscerare,
rispetto alla sua presentazione, le questioni. E quindi passando al
merito dell'interpellanza, le comunico che, riguardo alle fatture
di cui si fa riferimento, gli uffici competenti premettono che si
tratta di prestazioni erogate a cittadina extracomunitaria (come
lei ha detto) residente e soggiornante nel territorio e iscritta al
Servizio Sanitario Nazionale ai sensi dell'articolo 34 del D.LG.S.
286/1998; rispetto alla sua presentazione, ovviamente anche
attraverso il collega Borrello, a cui ho trasmesso i dati
anagrafici del soggetto e al Comune di Aosta, deputato a fare i
controlli sulle residenze, verificheremo se realmente è una persona
che soggiorna qui e daremo il senso di queste sue affermazioni.
Questa normativa stabilisce che cittadini extracomunitari,
regolarmente soggiornanti o che abbiano chiesto il rinnovo del
titolo di soggiorno per motivi familiari, abbiano l'obbligo
d'iscrizione al Servizio Sanitario Nazionale e abbiano parità di
trattamento e piena uguaglianza di diritti e doveri rispetto ai
cittadini italiani per quanto attiene l'obbligo contributivo
dell'assistenza erogata in Italia dal Servizio Sanitario Nazionale
e alla sua validità temporale. L'Azienda USL in tutti i casi in cui
il cittadino straniero è in possesso di un titolo di soggiorno per
cui è prevista l'iscrizione obbligatoria deve procedere
necessariamente all'iscrizione al Servizio Sanitario senza la
verifica di ulteriori requisiti, come previsto dall'accordo
Stato-Regioni, stipulato ai sensi del Decreto Legislativo 281/1997,
recante "Indicazioni per la corretta applicazione della normativa
per l'assistenza sanitaria alla popolazione straniera da parte
delle Regioni e Province autonome". Pertanto, l'assistito iscritto
al Servizio Nazionale in possesso di una tessera sanitaria valida
può utilizzarla per richiedere assistenza sanitaria urgente o
medicalmente necessaria in tutti gli stati membri dell'Europa in
base ai regolamenti di sicurezza sociale e lo stato europeo che ha
erogato la prestazione ha diritto al rimborso secondo i regolamenti
della Comunità Europea 883/04 e 987/2009. Venendo alle domande
puntuali: le fatture sono del 2014, del 2015 e del 2016; sono state
oggetto di sospensione inizialmente a causa di un errore di
trasmissione di codice fiscale e, in una seconda fase, al fine di
richiedere all'istituzione competente francese un approfondimento
sulla necessità della cura erogata, stante l'onerosità proprio
della stessa. Quindi l'USL si è sbattuta affinché si facesse una
valutazione effettiva sull'onerosità delle fatture e sulle cure
erogate. L'Azienda, dopo aver concordato le modalità procedurali
con le strutture competenti dell'Assessorato, ha inoltrato
all'organismo di riferimento francese, in data 31 marzo 2016, il
famoso modello H001, strumento per la richiesta di ulteriori
informazioni su casi specifici. A seguito di mancato riscontro
(quindi non hanno risposto), l'azienda USL ha provveduto a
sollecitare un chiarimento in data 10 febbraio 2017 mediante
l'invio di un nuovo modello H001. A oggi non risulta pervenuto
alcun riscontro da parte delle competenti istituzioni francesi. In
data 26 maggio 2017 da parte dell'istituzione francese è pervenuta
la rinotifica dei medesimi importi sul portale informatico di
mobilità sanitaria internazionale, in relazione alla quale
l'azienda provvedeva ad attribuire lo stato di fatture contestate.
In data 13 novembre 2017, in prossimità della scadenza del semestre
europeo, non avendo ancora avuto notizie dalla Francia e
aspettandosi l'azienda USL una nuova notifica dei medesimi importi,
che peraltro non è mai più avvenuta, otteneva da parte del
Ministero della Salute degli specifici chiarimenti in merito a
quanto richiesto dalle competenti strutture dell'Assessorato al
fine di definire questa questione. Il Ministero della Salute
chiariva che non sarebbe stato possibile fare opposizione al
pagamento del debito, qualora fosse stato rinotificato dallo Stato
francese, anche in assenza di risposta al modello H001, di natura
meramente interlocutoria e non ostativa al pagamento. Al riguardo
il Ministero chiariva che la decisione dell'Unione Europea S3/2009
permetteva di utilizzare la tessera europea di assicurazione e
malattia per fruire di prestazioni sanitarie durante un temporaneo
soggiorno in un altro paese UE, dell'Unione Europea, non solo per
le cure urgenti o medicalmente necessarie, ma anche per patologie
croniche per le quali non sia prevista l'autorizzazione preventiva,
al fine di evitare il rientro anticipato del cittadino nel proprio
paese. Al quesito numero 2 e numero 3 rispondo che gli importi
liquidati all'epoca erano dovuti e pertanto non si è proceduto a
fare nessun tipo di richiesta di rimborso al soggetto che ha
usufruito delle prestazioni sanitarie; al quesito numero 4: non si
è mai arrivati a pagare fatture non dovute, anzi, addirittura, nel
caso in esame, per aver adottato dei controlli approfonditi e
misure di mero scrupolo, l'azienda ci dice che è stata addirittura
redarguita dallo stesso Ministero della Salute, sollecitando il
pagamento dei costi di tale tipologia di prestazione, anche nei
casi di importi particolarmente elevati perché dovuti in base alla
normativa vigente. Nel caso in esame il pagamento degli importi
contestati a oggi non è mai avvenuto, perché? Perché l'istituzione
francese non solo non ha fornito i chiarimenti di cui ho parlato
prima ma soprattutto non ha provveduto a rinotificare le fatture
sul portale informatico per ottenerne il rimborso; a questo punto
la scadenza, assegnata dal semestre europeo, è stata oltrepassata e
questo ha portato all'annullamento della procedura di richiesta del
credito a beneficio della USL, probabilmente per mera decorrenza
dei termini. Tutto il resto è competenza dei Comuni per quanto
riguarda la questione legata alla residenza.
Presidente
- Una richiesta dell'assessore Borrello,
immagino per estensione di competenza. Mi confermi, Assessore. Le
do la parola per dare un maggiore approfondimento del tema e del
quesito del proponente.
Borrello (SA)
- Grazie Presidente, grazie anche al
proponente, che nella sua esposizione ha anche citato degli aspetti
legati alla edilizia residenziale pubblica e ovviamente, fatto
salvo quanto già detto questa mattina rispetto al discorso delle
competenze - che, con l'approvazione della graduatoria, sarà tutto
in capo alla Regione e quindi sarà tutto molto più semplificato -
non avendo io conoscenza del caso specifico, a meno che non sia
quel caso che lei, in qualità di pubblico ufficiale, mi aveva già
fatto notare e di cui avevo già dato comunicazione all'Ente, questo
io non lo posso sapere perché non conosco a memoria tutte le
casistiche. Prendo atto dei dubbi che lei ha sollevato, mi farò
dare il nominativo. Nell'ambito delle nostre competenze chiederò
all'ARER di fare un approfondimento. Lei sa benissimo però che c'è
un ragionamento legato alle competenze, legato a...
Presidente
- Grazie per l'approfondimento. La parola al
consigliere Manfrin.
Manfrin (LEGA VDA)
- Mi devo innanzitutto scusare con
l'assessore Baccega. Mi sono rivolto a lei sulla questione delle
case di edilizia residenziale pubblica e all'assessore Borrello
perché avrei voluto rivolgermi a colui che era l'assessore alle
politiche sociali in Comune, ma attualmente il consigliere Sorbara
purtroppo non può udire la nostra discussione, quindi non ho potuto
rivolgermi a lui, ma quello che emerge da questo dibattito è
sconfortante. Comincio subito con la questione degli alloggi di
edilizia residenziale pubblica: come ha appena confermato
l'assessore Borrello, ogni volta, che io ricevo una segnalazione,
prendo e la trasmetto a chi di dovere e, per venire ai suoi
legittimi dubbi, assessore Baccega, io (come ho avuto sentore della
questione) l'ho trasmessa e ne ho parlato all'allora assessore
Certan. Quindi io ai tempi feci tutto quello che era in mio potere.
Vedo che ancora oggi nulla si è mosso e quindi mi sembrava giusto
tornare sull'argomento. Peraltro la conferma che la persona in
questione avesse un problema con l'alloggio popolare mi è arrivata
soltanto recentemente e quindi soltanto recentemente ho potuto
istruire tutta l'iniziativa. Lei, assessore Baccega, ci dice che i
soldi che sono stati liquidati sono stati liquidati e va bene così.
Ma è il contrario di quello che scriveva l'assessore Viérin nella
comunicazione al CELVA, è il contrario! Cioè l'assessore Viérin ci
diceva che la persona era residente fittiziamente in Valle d'Aosta
e se la persona è residente fittiziamente in Valle D'Aosta anche
quei 33.000 euro già pagati non sono dovuti. Io non so, mettevi
d'accordo; si faccia dare la comunicazione dall'assessore Viérin.
Se vuole la comunicazione, le posso dare anche una copia, non c'è
nessun problema, mettetevi d'accordo perché, se quella è una
residenza fittizia e quella fattura è stata pagata, è evidente che
quei soldi non sono dovuti.
Peraltro lei ci dice: "L'USL si è sbattuta, si è attivata
subito", eh sì, si è sbattuta a pagare la fattura da 33.000 euro,
quello l'ha fatto subito, immediatamente e, per fortuna, che c'è
stato il problema del codice fiscale, che è quello che giustamente
ci ha aggiornato perché, se non ci fosse stato un problema con il
codice fiscale, avreste pagato anche le altre due e lei oggi
sarebbe qui a dirmi che avete fatto bene a pagare tutto quanto:
quasi 200.000 euro di soldi pubblici per una persona che non poteva
avere accesso al nostro servizio di sanità, perché è residente
fittiziamente in Valle d'Aosta. Quindi è evidente che in tutta
questa risposta c'è una grossa parte che manca, ci sono grosse
responsabilità. Vorrò sapere chi ha omesso i controlli su queste
fatture perché non è possibile che arrivino fatture da 30.000 euro
e una persona prenda e le metta in pagamento senza neanche dare
un'occhiata, 30.000 euro! Io ho fatto un accesso agli atti per
vedere qual è la mobilità estera e non ci sono fatture da 30.000
euro, non ce ne sono di singole. Quindi è evidente che questa
rappresenta una novità, forse avrebbe dovuto passare un vaglio un
pochino più stretto, anche alla luce della comunicazione successiva
perché se effettivamente questa comunicazione c'è stata è perché si
è rilevato che ci fosse una criticità o questa comunicazione non
sarebbe mai stata fatta: era la normalità. Perché richiedere i dati
sulla residenza e fare degli accertamenti se era la normalità? No,
un problema è stato rilevato. Quindi non mi posso accontentare
della sua risposta, Assessore, mi auguro che, a questo punto, visto
anche l'impegno, preso dall'Assessore alle opere pubbliche, questa
segnalazione venga trasmessa; fornirò qualsiasi documentazione che
vi sarà necessità di fornire. Questa persona ha sbagliato, questa
persona ha approfittato dei soldi pubblici pagati dai contribuenti
valdostani per fare i suoi comodi e deve perdere il diritto a
quell'alloggio e deve pagare e rimborsare tutto quello che ha
ricevuto sotto forma di servizio dallo stato francese.
