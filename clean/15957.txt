Classificazione
INDUSTRIA
LAVORO


Resoconto integrale del dibattito dell'aula
Oggetto del Consiglio n. 2290 del 11 dicembre 1996 - Resoconto
SEDUTA ANTIMERIDIANA DELL'11 DICEMBRE 1996
OGGETTO N. 2290/X Situazione economica, produttiva ed
occupazionale della società Tecdis di Châtillon.
(Interrogazione)
Interrogazione Venuto a conoscenza attraverso i mezzi di
informazione della situazione a rischio in cui verserebbe la
Società Tecdis di Châtillon;
Tenuto conto che nonostante le rassicurazioni fornite
nell'ultima assemblea interna la maggior parte dei dipendenti
incomincia ad essere preoccupata per il proprio posto di
lavoro;
Avuto notizia di "ferie forzate" stabilite dalla dirigenza della
Società;
Tenuto conto altresì che nel mese di gennaio 1997 scadrà per
alcuni il contratto di formazione, con il quale sono state assunte
circa 100 persone;
Appreso inoltre che vi è un notevole calo degli ordinativi, da
parte dei clienti dell'Azienda;
Vista la necessità di garantire ai cittadini valdostani la
sicurezza sia sulla reale situazione economica-produttiva delle
imprese e delle aziende che operano in Valle sia sulla affidabilità
occupazionale delle stesse;
i sottoscritti consiglieri regionali
Interrogano
l'Assessore competente per sapere:
1) se è al corrente del reale stato economico e produttivo della
Società Tecdis e in caso affermativo qual è la situazione globale
attuale, anche dal punto di vista occupazionale della società, e
quali sono le prospettive future dell'Azienda anche in relazione al
calo degli ordinativi;
2) quali azioni intende intraprendere nel caso esistano per la
Società Tecdis di Châtillon gravi condizioni gestionali, che
potrebbero comportare alla società l'obbligo di diminuire
notevolmente la propria produzione, al fine di garantire comunque
l'occupazione agli attuali dipendenti della Tecdis.
F.to: Lanièce-Tibaldi
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) L'interrogazione prende lo spunto da alcuni
problemi organizzativi della società Tecdis in merito alle ferie
del personale e ad un calo di ordini negli ultimi mesi.
La richiesta è di informazioni sullo stato economico e
produttivo della Tecdis. Per la Tecdis occorre ricordare che nel
1993, prima di passare all'attuale gestione attraverso
l'amministratore unico Morezzi, il fatturato era stato di 18,5
miliardi e le perdite erano state quell'anno di 23,2 miliardi.
Nel '95, l'ultimo bilancio certificato, il fatturato è stato di
65,1 miliardi e l'utile è stato di 436 milioni.
Nel mese di novembre, l'ultimo mese utile, il fatturato è stato
di 6 miliardi, e mentre nel periodo gennaio-novembre '95 il
fatturato è stato di 56,5 miliardi, nel periodo gennaio-novembre
'96 è stato di 71 miliardi. C'è quindi un incremento del '96 sul
'95 del 26 percento. Il risultato atteso a fine anno per il
fatturato della Tecdis è di 77 miliardi. Il risultato del gruppo
Tecdis, che ingloba altre due società, la Celint e la Sisint,
raggiungerà gli 88 miliardi.
Da questo punto di vista i confronti dei fatturati dimostrano
come, a fronte di una crisi molto grave degli anni '91-92-93, anni
che si concludevano con perdite pressoché equivalenti se non
superiori al fatturato, negli anni '94-95-96 vi è stata una
crescita molto rapida del fatturato e si è raggiunto l'utile.
Viene implicitamente posta nella interrogazione una seconda
questione, rispetto alla quale si possono dare dei dati. Nel '95 il
fatturato diretto, vale a dire attraverso la propria autonoma rete
commerciale, era il 20 percento, nel '96 il fatturato diretto fatto
attraverso la propria autonoma rete commerciale è del 31
percento.
L'azienda ha messo in atto misure per rafforzare questa propria
rete commerciale autonoma e fin dall'anno prossimo prevede di
salire al 50 percento nella vendita diretta e non attraverso il
socio Seico, che è stato in questi anni il principale socio della
commercializzazione.
La forza lavoro era all'inizio del '95 di 229 persone, a fine
'95 era salita a 300, attualmente è di 320 persone.
Per ciò che riguarda le trasformazioni dei contratti di
formazione lavoro in contratti a tempo indeterminato in questa
azienda non si sono mai verificati e non sono in previsione fatti
di esclusione, a meno di casi che nascano da normali valutazioni di
non idoneità o di non esatta manifestazione di conformità alle
esigenze aziendali. Quindi da questo punto di vista mi pare che il
quadro sia di una azienda che ha fatto uno sforzo considerevole,
che ha raggiunto risultati significativi, che si trova ad
affrontare adesso un periodo che affrontano tutti. Nel corso di
questi mesi avete ben avuto notizie sul calo di ordini del settore
industriale, ancora ieri si diceva a settembre calano gli ordini
del 4,2 percento, le automobili si vendono di meno; è chiaro che
settori che lavorano anche per il settore dell'automobile possano
avere dei riflessi negli ordinativi.
Se prendiamo però un dato che vi ho citato per primo, i 6
miliardi di novembre, e facciamo la media degli 11 mesi sui 71
miliardi del '96, vediamo che questo calo di ordini è contenuto
perché la media degli 11 mesi è 6,5; a novembre, periodo di
difficoltà, siamo a 6.
Voglio fare questo ragionamento: è giusto che il Consiglio si
occupi dei problemi dei lavoratori, mi chiedo se a volte una serie
di notizie non creino maggiori difficoltà alle aziende invece che
aiutarle a superarle, perché se tutte le aziende che hanno avuto in
questo periodo un calo di ordini dovessero chiudere, sarebbe un
disastro tale per l'Italia e per la Valle d'Aosta che non sarebbe
sicuramente non facile affrontare.
Rispetto alla seconda domanda (che mi sembra una domanda un po'
impropria), con cui si chiede cosa si intende fare per la Tecdis
nel caso che abbia difficoltà, quello che possiamo fare è esaminare
progetti, condizioni di miglioramento della competitività;
sicuramente non siamo in grado di procurare ordini o di migliorare,
se ce ne fosse necessità, l'organizzazione interna delle
aziende.
Nella direzione di migliorare la competitività di tutte le
aziende abbiamo già approvato come Giunta e verrà in Consiglio una
modifica alla legge sulla ricerca, per renderla utilizzabile anche
per le grandi imprese.
Per il resto, ogni sei mesi la Finaosta fa un check-up aziendale
su tutte le aziende che hanno la convenzione e verifica l'andamento
produttivi, suggerendo ove ve ne sia bisogno soluzioni
tecnico-finanziarie che possano essere utili. Però non credo che
qui siamo in una situazione particolarmente difficile, visto
l'andamento degli anni precedenti e visto lo sforzo fatto per
raggiungere risultati che sono in pratica il triplo dei risultati
di qualche anno fa. Le condizioni competitive sono migliorate,
l'intendimento dell'azienda di aumentare la propria organizzazione
di vendita diretta e di salire ancora nel fatturato ha come
presupposto una competitività raggiunta che ovviamente si deve
confrontare con il mercato, con gli ordini dei vari settori per cui
opera, pertanto ci sembra che la situazione possa essere
positivamente risolta.
Si dà atto che, dalle ore 10,16, presiede il Vicepresidente
Aloisi.
Presidente Ha chiesto la parola il Consigliere Lanièce.
Lanièce (GA) Prendiamo atto della risposta dataci
dall'Assessore, è una risposta non del tutto esaustiva perché non
ci sono state date informazioni in merito alle prospettive future
dell'azienda, proprio in relazione a questo calo degli ordinativi,
non ci sono stati forniti dati prospettici sugli ordinativi
futuri.
Questa interrogazione è nata in seguito alla preoccupazione che
è sorta in seno ai dipendenti di questa società, che di colpo si
sono visti prospettare una serie di "ferie costrette", e che si
sono chiesti se a queste non potesse seguire una sosta più
prolungata, una "sosta cioè in cassa integrazione".
Capiamo che in base ai dati che ci ha fornito l'Assessore si
potrebbe essere ottimisti, però i dati parlano solo di fatturato,
non fanno cenno alle spese, mentre è importante fare un raffronto
fra quanto si fattura e quanto si spende; infatti per quanto
riguarda le spese le conosciamo fino al '95, mentre per il '96
l'Assessore ci ha parlato solo del fatturato, ma non ci ha parlato
assolutamente delle eventuali spese.
Per quanto riguarda il calo degli ordinativi, speriamo che sia
un fatto solamente congiunturale e non strutturale, quindi
raccomandiamo all'Assessore di seguire con molta attenzione questa
problematica. Siamo d'accordo con l'Assessore quando dice che
sollevare questo problema in Consiglio regionale, ogni volta che
c'è una situazione di crisi, può aumentare la paura del dipendente
e che ogni volta che si parla di un calo degli ordinativi non vuol
dire automaticamente chiudere le industrie in Valle d'Aosta, ma
vorrei ricordare che la situazione dell'industria valdostana non è
sicuramente delle più rosee, e questo è sotto gli occhi di
tutti.
In tutto il '96 ogni volta che c'era un Consiglio regionale
purtroppo si parlava anche di una crisi di una società industriale
valdostana, quindi penso che sia più che lecito da parte dei
consiglieri della minoranza sollevare questo problema per
sollecitare l'attenzione della Giunta su problemi che riguardano il
settore industriale, tenuto conto della valenza occupazionale che
questi problemi comportano.
Nel ribadire che i dati che ci ha fornito l'Assessore non hanno
una visione prospettica, quindi sono dati che riguardano il passato
e non ci danno una idea di quello che in futuro potrà accadere,
rinnoviamo l'invito all'Assessore a tenere in grande considerazione
questo problema e a relazionare in questa sede o nella commissione
competente eventuali sviluppi riguardanti la società Tecdis, tenuto
conto dell'alta valenza occupazionale che questa società ha sul
nostro territorio.
