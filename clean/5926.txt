Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 349 del 9 febbraio 1984 - Resoconto
OGGETTO N. 349/VIII - SOSPENSIONE DI CONVENZIONI IN ATTO TRA
U.S.L. ED ALCUNI OPERATORI SOCIO-SANITARI. (Interpellanza).
PRESIDENTE:
Do lettura del testo dell'interpellanza
presentata dai Consiglieri Riccarand, Torrione e Bajocco:
INTERPELLANZA
Appreso che, in data 11.1.1984, l'U.S.L. ha improvvisamente
sospeso le convenzioni in atto con alcuni operatori
socio-sanitari;
Rilevato che tale provvedimento avendo comportato la
sospensione di importanti servizi in 9 distretti, ha creato
notevole disagio all'utenza;
I sottoscritti Consiglieri regionali
INTERPELLANO
l'Assessore regionale alla Sanità ed Assistenza Sociale per
conoscere quali iniziative ha assunto l'Amministrazione regionale
per trovare in accordo con l'U.S.L., una tempestiva soluzione al
problema.
PRESIDENTE:
Ha chiesto di illustrare l'interpellanza il
Consigliere Riccarand, ne ha facoltà.
RICCARAND-(N.S.):
La questione credo sia sufficientemente
nota, poiché è stata ripresa anche su alcuni organi di stampa: si
tratta della decisione da parte dell'U.S.L. di sospendere, in
conseguenza di un decreto ministeriale, il servizio svolto da una
decina di persone che erano convenzionate con l'U.S.L. per una
serie di servizi riguardanti 9 distretti della Valle d'Aosta.
Siccome si tratta di servizi che hanno notevole importanza e che
se interrotti arrecherebbero notevoli danni agli utenti, e visto
che fino ad oggi non sono pervenute delle risposte chiare, cioè si
è parlato di un ripristino dei servizi ma nei fatti la soluzione
sembra non essere stata ancora individuata - al contrario di quanto
è avvenuto in altre Regioni, dove si è provveduto tempestivamente -
l'interpellanza vuole cercare di stabilire qual è l'attuale
situazione.
Inoltre vorremmo dall'Assessore competente una risposta chiara
sulle possibilità di ripristino di tutti questi servizi e
sull'utilizzazione di questi operatori convenzionati con l'U.S.L.
che al momento hanno perso la loro attività.
PRESIDENTE
Ha chiesto di parlare l'Assessore alla Sanità
e Assistenza Sociale Marcoz, ne ha facoltà.
MARCOZ - (U.V.):
Pur condividendo l'asserzione che il
decreto ministeriale ha creato dei disagi e dei disservizi,
tuttavia non sarei così drammatico nei confronti della situazione
che si è creata in Valle d'Aosta.
Devo premettere innanzitutto che la sospensione di alcune delle
convenzioni che l'U.S.L. aveva stipulato con gli operatori non era
dipesa dalla volontà della Regione in modo particolare, ma dal
decreto 747, artt. 2 e 3, che tutti conoscete. Difatti il 2° comma
dell'art. 2 dice che "è fatto divieto alle U.S.L. di instaurare
rapporti di impiego in deroga alle normative di cui al DPR 7/61,
ivi compresi i rapporti a carattere convenzionale".
Il successivo comma 3 dispone infatti che gli atti o
provvedimenti adottati in violazione al precedente comma 2,
impegnano la responsabilità personale e diretta di chi li
dispone.
Il giorno stesso in cui sono venuto a conoscenza di detto
decreto ho convocato presso l'Assessorato alla Sanità i
responsabili dell'U.S.L. per vedere quali erano le possibilità e
quali erano i modi per trovare la soluzione a questo
inconveniente.
Al 31 dicembre 1983 scadevano presso l'U.S.L. 17 rapporti
convenzionati, e precisamente: 2 ostetriche, 5 fisioterapiste, 5
infermiere professionali, 2 logopediste, 2 psicomotricisti ed uno
psicologo. Di questo personale, i 7 operatori hanno potuto essere
riconfermati perché la convenzione era datata di un periodo
antecedente alla istituzione dell'U.S.L.; 2 psicomotricisti, dai
dati che avevamo, hanno potuto continuare la loro attività sotto
una forma di consulenza. Erano rimasti fuori da questo organico che
prima operava sul territorio 8 operatori, di cui uno - la
logopedista, avendo nel frattempo superato un concorso, verrà
assunta come dipendente.
Rimanevano fuori 4 fisioterapisti; con delibera del 27 gennaio
era stato in detto apposito concorso pubblico e le domande
scadevano il 15 febbraio, quindi tutto doveva concludersi, come
tempi di recupero di questo personale, entro la fine di febbraio
1984.
All'U.S.L. sono state date indicazioni per richiedere subito gli
avvisi pubblici per il concorso e recuperare anche le infermiere
professionali ed uno psicologo che rimanevano fuori.
Nel frattempo mi ero premurato di fare un quesito al Ministero
della Sanità su come interpretare l'art. 2 del decreto legge.
Martedì 7 febbraio il Ministero della Sanità ha dato la sua
risposta, che come Assessorato abbiamo interpretato nel senso che
il divieto vale solo per i nuovi convenzionamenti; pertanto tutte
le convenzioni stipulate prima del 1979, cioè prima
dell'istituzione dell'U.S.L., e nel frattempo, dal 1979 al 1983
come U.S.L. riteniamo che siano rinnovabili.
Lo stesso giorno, 7 febbraio, ho provveduto ad inviare un
fonogramma all'U.S.L. perché il Comitato di Gestione deliberi la
proroga dei convenzionamenti di quei 7 operatori che avevano
interrotto il rapporto di lavoro con l'U.S.L. e di conseguenza non
operavano più sul territorio.
Se mi è consentito fare una breve considerazione su quello che è
tutto l'iter dell'applicazione del piano socio-sanitario, purtroppo
in questi ultimi tempi il Governo ha continuato ad emettere dei
decreti che, in modo più o meno chiaro, hanno sempre intralciato
l'applicazione della riforma sanitaria; vedasi questo ultimo
esempio, per cui prima c'erano delle convenzioni con operatori
esterni, il decreto ministeriale ha fatto certe illazioni per cui
tutte le Regioni hanno dovuto sopportare in questo frangente
l'interruzione dal servizio per 15 - 20 giorni, illazioni che alla
fine sono state sconfessate dagli stessi uffici ministeriali.
Credo che dopo questo intervento, se si riunirà lunedì mattina
il Comitato di gestione dell'U.S.L., tutto ritornerà alla
normalità.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Ringrazio l'Assessore della
dettagliata risposta.
Se ho capito bene, si è trattato di una interpretazione del
decreto che forse era errata, nel senso che il decreto vietava di
instaurare dei rapporti convenzionati e lo si è inteso riferito
anche a quelli instaurati fra il '79 e la fine '83,
mentre da questa interpretazione pare che possano essere
riassunte queste figure che già erano convenzionate.
