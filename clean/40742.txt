Classificazione
BILANCIO E CONTABILITA' REGIONALE



Oggetto del Consiglio n. 88 del 28 settembre 2018 - Resoconto
OGGETTO N. 88/XV - Approvazione del bilancio consolidato
della Regione autonoma Valle d'Aosta per l'esercizio finanziario
2017, ai sensi del d.lgs. 118/2011.
Fosson (Presidente) -
Per l'illustrazione la parola
all'assessore Aggravi.
Aggravi (LEGA VDA) -
Il decreto legislativo n. 118 del
2011 ha profondamente innovato la disciplina contabile delle
Regioni, degli enti locali e dei loro enti e organismi strumentali
e ha introdotto tra gli altri l'obbligo di redazione del bilancio
consolidato, che è la conseguenza del bilancio di natura
privatistica già approvato. La Regione Valle d'Aosta, in
applicazione dell'articolo 27 della legge regionale n. 19 del 2015,
adempie a tale obbligo a decorrere dalla chiusura dell'esercizio
2017, quindi il documento oggi sottoposto alla vostra attenzione
costituisce il primo bilancio consolidato della Regione.
Premessa per la predisposizione del bilancio consolidato è
l'esistenza di una contabilità economico patrimoniale tipica della
contabilità privatistica, rappresentata a chiusura dell'esercizio
del conto economico e dello stato patrimoniale. Tale sistema
contabile si affianca, ai soli fini conoscitivi, alla tradizionale
contabilità finanziaria che ha invece carattere autorizzatorio. Si
ricorda che l'Assemblea ha già approvato tali documenti per quanto
riguarda la Regione e il Consiglio regionale con la legge di
approvazione del rendiconto nello scorso luglio e che ora si tratta
di inserire anche i risultati delle società più significative
partecipate dalla Regione, attraverso l'esame e l'approvazione del
bilancio consolidato.
Il bilancio consolidato è un documento contabile a carattere
consuntivo che rappresenta il risultato economico, patrimoniale e
finanziario del gruppo amministrazione pubblica, attraverso
un'opportuna eliminazione dei rapporti che hanno prodotto effetti
soltanto all'interno del gruppo, al fine di rappresentare le
transazioni effettuate con soggetti esterni al gruppo stesso. La
prima attività propedeutica alla predisposizione del bilancio
consolidato consiste nella definizione del Gruppo Amministrazione
Pubblica (GAP), gruppo che per la Regione autonoma Valle d'Aosta è
stato individuato dalla deliberazione della Giunta regionale del 26
marzo 2018 e aggiornato a seguito della legge regionale n. 8 in
data 1 agosto 2018, in approvazione del rendiconto per l'esercizio
finanziario 2017. La deliberazione della Giunta regionale sopra
indicata ha successivamente individuato un sottoinsieme del gruppo
rappresentato dal perimetro di consolidamento, applicando i
principi e le regole previste dal decreto legislativo n. 118 che
comprende, oltre alla stessa Regione in qualità di capogruppo, il
gruppo finanziario di Finaosta, Aosta Factor, Casino de la Vallée,
Inva, Servizi Previdenziali, Società di servizi, il gruppo CVA,
Complesso ospedaliero Umberto Parini, Nuova Università Valdostana,
Struttura Valle d'Aosta, ovvero società partecipate indirettamente
per il tramite di Finaosta. Al riguardo di quei bilanci che alla
data di elaborazione non erano stati approvati, sono stati
utilizzati i preconsuntivi o i bilanci predisposti ai fini
dell'approvazione appositamente.
Il Gruppo Amministrazione Pubblica e il perimetro di
consolidamento sono soggetti ogni anno ad aggiornamento e ad
ampliamento, includendo progressivamente ulteriori soggetti
partecipati sulla base di parametri fissati dai principi contabili.
Per questo il bilancio consolidato rappresenta la prima tappa di un
percorso in crescita ed evoluzione che porterà a una più ampia
rappresentazione delle attività della Regione e delle sue società
partecipate e degli enti strumentali.
Il processo di consolidamento è strutturato attraverso le
direttive approvate con la deliberazione della Giunta regionale già
citata ed è consistito in primo luogo nella redazione da parte di
Finaosta, cui rivolgo un particolare ringraziamento per la fattiva
collaborazione, di un preconsolidato delle società facenti parte
del gruppo e partecipate indirettamente. Quindi prima è stata
consolidata Finaosta e poi è stato consolidato l'intero gruppo con
la Regione. Tale aggregazione è stata effettuata secondo il metodo
integrale che considera a livello patrimoniale il totale delle
attività e passività delle società controllate e, con riferimento
al conto economico, il totale dei ricavi, dei costi e comporta
l'evidenziazione della quota di pertinenza dei terzi
compartecipanti nelle società. Il processo, che rappresenta la
prima esperienza in tal senso nella realtà pubblica regionale, si è
concluso nella rappresentazione di stato patrimoniale e conto
economico consolidati per l'esercizio 2017.
Lo stato patrimoniale in particolare pareggia sul totale
dell'attivo e del passivo per circa 5423 milioni di euro. Al fine
di fornire al Consiglio alcuni dati riassuntivi, si segnalano per
le attività il valore delle immobilizzazioni pari a complessivi 3,7
miliardi di euro, di cui 1,9 miliardi di immobilizzazioni materiali
e il restante di immobilizzazioni finanziarie per 1,593 miliardi.
Il totale dell'attivo circolante risulta pari a 1,6 miliardi, di
cui 724 milioni di euro di crediti e 857 milioni di euro di
disponibilità liquide. Per quanto riguarda lo stato patrimoniale
passivo si segnala un patrimonio netto consolidato pari a circa 3
miliardi di euro, in cui la quota di pertinenza di terzi è pari a
17 milioni. Gli accantonamenti operati dai componenti del gruppo a
titolo di fondo rischi e oneri di trattamento di fine rapporto
ammontano a circa 148 milioni. I debiti del gruppo di finanziamento
e di funzionamento sono pari complessivamente a 1,8 miliardi,
mentre i ratei e i risconti passivi ammontano a 229 milioni.
Passando a considerare invece l'attività dell'esercizio 2017, il
risultato consolidato è positivo per circa 83,7 milioni di euro. La
gestione caratteristica dei componenti del gruppo evidenzia un
risultato complessivo positivo di 114 milioni di euro, derivante da
componenti positivi per circa 2,2 miliardi di euro e costi di
gestione di circa 2 miliardi.
Come ricordavo, il documento oggi all'attenzione rappresenta il
primo bilancio consolidato della nostra Regione, che effettua una
prima fotografia dal punto di vista contabile dell'organizzazione
del gruppo Regione Valle d'Aosta, una rappresentazione più ampia
rispetto a quanto si era normalmente abituati con il rendiconto
della sola Regione in una realtà che complessivamente si può
definire solida.
Presidente -
Dichiaro aperta la discussione generale
sull'argomento. La parola al consigliere Testolin.
Testolin (UV) -
Questo bilancio esce da una gestione 2017
che ha coinvolto e ha visto nel tempo il succedersi all'interno del
governo molti dei rappresentanti che oggi sono in questo Consiglio
regionale. Un bilancio che dimostra nel suo complesso una solidità,
come è stato evidenziato nella chiusura dell'intervento
dell'Assessore, che deriva a nostro avviso da una gestione corretta
e lungimirante delle risorse a disposizione dell'Amministrazione
regionale o che lo sono state nel tempo. Una gestione che ha tenuto
conto anche delle società partecipate che a vario titolo hanno
gestito gli interessi della Regione in quelle che sono delle
attività particolari e che, sebbene magari possano ancora essere
efficientate, dimostrano come le scelte portate avanti nel tempo
abbiano garantito alla Valle d'Aosta di poter raggiungere gli
obiettivi che si erano prefissati. Credo che, come abbiamo
evidenziato con il voto positivo all'interno della Commissione,
anche oggi la nostra posizione sarà quella di approvazione di
questo primo bilancio consolidato che - lo sottolineo ancora una
volta - basa la tranquillità dell'Amministrazione regionale su
quello che è stato un lavoro serio portato avanti nel tempo e con
la consapevolezza di quello che fino ieri si è fatto.
Presidente -
Non ci sono altre richieste di intervento,
chiudo la discussione generale.
Non ci sono repliche da parte della Giunta, pertanto pongo in
votazione il documento. La votazione è aperta. La votazione è
chiusa.
Esito della votazione:
Presenti: 34
Votanti           
: 28
Favorevoli: 28
Astenuti: 6 (Minelli, Mossa, Nasso, Pulz, Russo, Vesan)
Il Consiglio approva.
A questo punto, come avevo annunciato, il Consiglio è sospeso.
Ci sarà questa riunione tecnica aperta a tutti i Consiglieri alle
ore 14:00. Il Consiglio sarà aggiornato a seguire alle 15:30.
La seduta termina alle ore 11:23.
