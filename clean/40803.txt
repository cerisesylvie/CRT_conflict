Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 128 del 3 ottobre 2018 - Resoconto
OGGETTO N. 128/XV - Interpellanza: "Iniziative assunte per la
prevenzione dell'obesità".
Fosson (Presidente) -
Punto n. 14.09 dell'ordine del
giorno. La parola alla Consigliera Russo per l'illustrazione.
Russo (M5S) -
L'oggetto di questa interpellanza è
l'obesità con uno sguardo particolare a quella infantile e a come
questa patologia sia indissolubilmente legata al concetto di
prevenzione primaria e di educazione alimentare.
Partirei con alcuni dati che ci aiutano a quantificare l'entità
del problema in Valle d'Aosta. Sono diecimila gli adulti obesi in
Valle d'Aosta (circa il 10 percento della popolazione), mentre,
contando anche gli abitanti in sovrappeso, la percentuale triplica
e arriva al 30,4 percento. Questi sono dati de "Il Sole 24 Ore"
dell'ottobre 2017. Complessivamente il 19,8 percento dei bambini
valdostani presenta un eccesso ponderale che comprende sia il
sovrappeso che l'obesità. Questa invece è una ricerca effettuata da
"Occhio della salute" nel 2016 sui tutti i bambini delle scuole
primarie della Valle che frequentavano la terza elementare. Il
sovrappeso e l'obesità sono uno dei maggiori problemi di sanità
pubblica in Italia in quanto responsabili dell'insorgenza di
malattie croniche, dell'aumento dei costi di assistenza sanitaria,
della riduzione della produttività e di disuguaglianze sociali, che
non è un piccolissimo problema. Il sovrappeso e l'obesità, se
presenti in età pediatrica, si associano ad una più precoce
insorgenza di patologie nell'età adulta. Sicuramente l'obesità - e
non sto dicendo una novità, la sappiamo tutti - è collegata e
strettamente interconnessa con una scorretta alimentazione e con
l'assenza di attività fisica. È indispensabile un'attenzione
particolare e un'attivazione da parte delle istituzioni volte alla
prevenzione in età infantile dell'obesità. Per "età infantile"
intendiamo proprio la scuola dell'infanzia, perché, se insegniamo
ai nostri bambini fin da quando sono piccoli a lavorare
sull'acquisizione di comportamenti autonomi e consapevoli dal punto
di vista alimentare, raggiungeremo dei grandi traguardi. Inoltre,
come dichiarato da pochissimo e ripetuto dall'OMS, le azioni di
prevenzione primaria, rispetto all'insorgenza dell'obesità in
particolare, devono iniziare a partire dalla fase preconcezionale e
dalla gravidanza, insomma più precoce sarà l'intervento, migliori
saranno i risultati.
Un altro aspetto legato all'obesità e alla sua prevenzione è
assolutamente l'intersettorialità, perché saranno vincenti quei
percorsi dove si costruiscono accordi e alleanze tra le aziende
sanitarie e i
partner
della comunità locale e quindi le
amministrazioni comunali, la scuola, le associazioni sportive, le
associazioni dei produttori e distributori di alimenti e le ditte
di ristorazione collettiva.
La scuola deve sentirsi protagonista di questo intervento
attraverso l'introduzione nei propri programmi di percorsi e
attività di educazione alimentare. Io vorrei vedere nella
programmazione settimanale dei diari dei bambini una casella con
scritto: "educazione alimentare", questo ancora non avviene. A
quanto so, l'educazione alimentare attualmente è limitata ad alcuni
momenti effettuati dalle maestre che fanno scienze. Inoltre la
prevenzione noi non la intendiamo solo come percorsi di educazione
alimentare, ma la vediamo strettamente connessa con un aumento di
ore di attività motorie settimanali nelle scuole e soprattutto con
politiche che vadano avanti e che vedono anche l'ambiente urbano a
misura di bambino, come avviene nel Nord Europa, dove i parchi
pubblici, tutte le scuole hanno degli spazi dove i bambini possono
giocare, tantissime aree pedonali e le piste ciclabili.
Richiamato che nel piano regionale di prevenzione 2016/2020
valdostano tra le azioni previste sono presenti anche la promozione
di corretti stili di vita, la comunicazione ai cittadini e il
monitoraggio e la valutazione degli obiettivi prefissati, chiediamo
all'Assessore competente: quali iniziative sono state effettuate a
favore della prevenzione dell'obesità, in particolare di quella
infantile nell'anno 2017 e nel primo semestre 2018; quali
iniziative siano previste per il secondo semestre; se tutte le
attività pianificate in tale ambito sono state realizzate nei tempi
e nei modi definiti nel programma regionale che ho citato sopra,
con quali strumenti sono stati monitorati e quali sono stati i
risultati raccolti.
Presidente -
La parola all'Assessore Certan per la
risposta.
Certan (ALPE) -
Questa iniziativa, che è molto
interessante, è molto articolata; spero di riuscire a rispondere a
tutto. La prevalenza dell'eccesso ponderale (che comprende sia il
sovrappeso che l'obesità) in età infantile e nella nostra regione è
pari al 19,8 percento nei bambini. Lo evidenzia l'ultima indagine
di sorveglianza "OKkio alla salute 2016", che mette in rilievo una
posizione privilegiata con valori di sovrappeso e di obesità
notevolmente inferiori rispetto alla media nazionale. Per quanto
riguarda il sovrappeso più obesità per regione, percentuale dei
bambini di otto-nove anni di età della terza primaria, la Valle
d'Aosta ha una media dello 0,7 percento, a livello nazionale la
media è del 2,1 percento.
Inoltre, rispetto alle precedenti rilevazioni, nella nostra
regione si assiste a una diminuzione della prevalenza di bambini in
sovrappeso e obesi rispetto alla prima rilevazione anche della
stessa indagine "Occhio alla salute 2008/2009", passando dal 18 al
15,6 percento per il sovrappeso e dal 6 al 4,2 per l'obesità. È
importante che, com'è già stato fatto negli ultimi anni a livello
regionale, siano pianificate campagne informative ed educative.
Quando parlo di campagne educative, parlo di progetti concreti, di
attività effettive, attività sportive, preventive, oltre che chiare
misure di educazione alimentare che siano rivolte alla popolazione
in generale e al mondo della scuola, ma anche alle famiglie.
Sappiamo che i pasti non vengono solo consumati a scuola, ma la
prima educazione alimentare si fa anche nelle famiglie, quindi è
importante rivolgerlo a tutti.
Sono state illustrate e divulgate le linee guida nazionali per
una sana alimentazione e linee di indirizzo nazionale per la
ristorazione scolastica, ospedaliera, assistenziale, oltre alle
recenti linee di indirizzo per la ristorazione assistenziale
pediatrica che recepiscono i nuovi LARN 2012, che sono i livelli di
Assunzione di Riferimento di Nutrienti ed energia per la
popolazione italiana.
La presentazione dei dati della sorveglianza a cui facevo
riferimento ("Occhio alla salute 2016") ha rappresentato la base da
cui partire per dare il via a momenti di discussione aperti a
genitori, eccetera, proprio per la promozione di queste buone
prassi anche alimentari. Tra marzo e ottobre 2017 sono state
coinvolte le scuole attraverso incontri di comunicazione e
informazione per dirigenti scolastici e docenti, stampa e consegna
alle famiglie di più di 600 pieghevoli appositamente predisposti.
Sempre nel corso del 2017 e primo semestre 2018, in riscontro a
richieste di valutazione di dietetici al fine del visto di
approvazione, consulenza sui capitolati, formulazione di diete
speciali sono stati emessi dalla Struttura complessa igiene,
alimenti e nutrizione 80 documenti. È stata assicurata consulenza,
supporto alle commissioni mensa dei vari comuni della regione su
tematiche nutrizionali e di sicurezza alimentare. Gli interventi
per il miglioramento della qualità nutrizionale nella ristorazione
scolastica e di educazione al gusto fanno parte dei LEA (Livelli
Essenziali di Assistenza). La valutazione e il monitoraggio della
qualità nutrizionale dei pasti nella ristorazione collettiva (nelle
mense) rappresenta un LEA, come dall'allegato 1 del DPCM n.
12/01/2017. Sempre nel 2017 e primo semestre 2018 sono stati
sottoposti a controllo chimico bromatologico i pasti completi di 30
mense scolastiche. Tra le mense controllate la maggior parte
disponeva di un dietetico approvato dalla Struttura semplice
igiene, alimenti e nutrizione.
Nell'ambito della sorveglianza e prevenzione nutrizionale, i LEA
prevedono attività di formazione e informazione destinate a gruppi
di popolazione definiti. Nel 2017 sono stati realizzati tre
incontri con finalità formativa e informativa destinati agli
operatori degli asili nido riguardanti diverse tematiche, tra cui
la comunicazione dei dati di sorveglianza "Occhio alla salute",
promozione della dieta mediterranea e di corretti stili di vita e
sane abitudini alimentari.
Per quanto riguarda la prevalenza dell'eccesso ponderale in età
adulta, lei ha citato un'indagine de "Il Sole 24 Ore", io ho uno
studio PASSI del 2008, che ritengo essere un po' superato -
cercherò di avere dei dati più recenti, ma i dati più o meno sono
quelli che ha dato lei: il 43 percento degli adulti nella fascia di
età 18-69 anni presenta un eccesso ponderale; in particolare il
32,5 risulta essere in sovrappeso, il 10,5 risulta essere obeso,
con un numero stimato di soggetti adulti in eccesso ponderale
considerato pari a 36.550, di cui 8.925 con problemi di obesità. La
prevalenza di persone in eccesso ponderale nella nostra regione non
si discosta in maniera significativa dalla media nazionale,
evidenzia la necessità di intervenire sul fenomeno data la maggiore
diffusione del fenomeno tra le persone con basso livello di
istruzione ed economicamente svantaggiate. L'eccesso ponderale,
data la multifattorialità, diversi livelli di severità e
soprattutto le implicazioni sulla salute - come ha ricordato lei,
sono l'anticamera delle malattie croniche, di tutti i problemi che
comunque con l'invecchiamento si acuiscono - necessita di
interventi preventivi e terapeutici. È stato aperto un ambulatorio
di prevenzione e consulenza nutrizionale per adulti a supporto dei
medici di medicina generale o altri specialisti (diabetologo,
ginecologo, nefrologo, fisiatra, ortopedico) per la consulenza
nutrizionale per utenti di fascia di età adulta. Tale attività è
attiva sin dal 2014 e vede la figura del medico nutrizionista
impegnato in tre pomeriggi a settimana presso la sede consultoriale
di Pont Suaz e presso l'ambulatorio sito nei locali dell'ex
Maternità. Il volume di attività al 31 dicembre 2017 per la
consulenza nutrizionale per utenti della fascia adulti è pari a 234
accessi, comprensivi di prime visite e controlli.
Riguardo a quanto ho detto prima sulla correlazione tra il
fenomeno di eccesso ponderale, di livelli di istruzione e di fasce
economicamente svantaggiate, faccio presente che nel programma 2
del piano regionale della prevenzione, "Comunità che promuove
salute" è inserita un'azione (2.5): "Quotidiamo. L'emporio solidale
della Valle d'Aosta". Le finalità del progetto sono anche quelle di
un sostanziale reindirizzamento di ciò che potrebbe divenire lo
spreco alimentare, ma collegato a questo anche di un'educazione
alimentare anche per quelle fasce di popolazione che potrebbero
essere economicamente svantaggiate, quindi essere più sensibili
riguardo a questo problema.
Simili interventi hanno lo scopo di ridurre le disuguaglianze di
salute nella popolazione valdostana e tengono conto della forte
correlazione tra obesità, basso
status
socio-economico e
quindi c'è anche un'azione formativa, oltre che di distribuzione
semplice o di somministrazione in alcuni casi del cibo. A supporto
delle persone e delle famiglie che si rivolgono all'emporio le
organizzazioni di volontariato offrono questo servizio di
consulenza e in questo periodo abbiamo anche convocato - ci siamo
già riuniti una volta - il tavolo contro le eccedenze alimentari e
questo è uno degli indirizzi che abbiamo deciso di cercare di
dettagliare e di portare a termine nel modo migliore.
L'informazione e la sensibilizzazione verso corretti stili di
vita e la disponibilità di alimenti più salutari per i soggetti più
disagiati potranno produrre a medio termine una riduzione della
percentuale di soggetti sovrappeso. A completamento di questo
riaffermo anche quanto detto in V Commissione nella condivisione
che abbiamo avuto per il piano di zona e il piano povertà, sarà
importante considerare anche tale problematica.
Per quanto riguarda la risposta alla seconda domanda: "se tutte
le attività in ambito di piano regionale della prevenzione sono
state programmate secondo i tempi previsti dal cronoprogramma", si
conferma che sono in corso di realizzazione e sono monitorate
secondo le modalità previste dallo stesso piano.
Nel 2019 vi è l'intenzione di procedere su due filoni: fornire
adeguata continuità di azione sulla nutrizione e sull'attività
fisica che vada dalla promozione della salute alla prevenzione
attraverso un approccio motivazionale per la modifica degli stili
di vita. Ricordo che ne stiamo parlando e stiamo lavorando in
collaborazione tra l'Assessorato della Sanità e quello
dell'Istruzione, in particolare per il progetto Diderot, che è
dell'Istruzione: per tutti i gradi di scuola vi è una linea
progettuale dedicata proprio all'educazione alimentare. Stiamo
ragionando sulla possibilità di monitorare e migliorare lo
svolgimento dell'educazione fisica effettiva all'interno delle
programmazioni annuali delle scuole, perché non solo l'educazione
alimentare non c'è, ma è difficile anche l'altra. L'altra azione è
integrarsi nella rete degli ambulatori per la prevenzione
nutrizionale, assicurare interventi nutrizionali basati
sull'evidenza. Stiamo quindi con l'Azienda USL lavorando proprio in
vista di un'integrazione del piano regionale per la
prevenzione.
Presidente -
La parola alla Consigliera Russo per la
replica.
Russo (M5S) -
Grazie Assessore. Sicuramente, mentre
stilavo questa interpellanza, mi rendevo perfettamente conto che la
mole di informazioni richieste era importante, ma la prima cosa che
volevo sapere, e le informazioni le ho avute, è se è chiaro per
questa Regione che la prevenzione dell'obesità è una priorità e
deve essere un obiettivo, quindi questo sicuramente sì.
L'altro aspetto importante su cui invece forse chiederò ancora
informazioni è la questione del controllo delle iniziative, nel
senso credo sempre di più, anche in base a quello che ci siamo
detti in commissione l'altra volta, che nell'ambito della sanità,
dove c'è una programmazione precisa delle attività da svolgere
concretamente, ci deve essere anche il controllo che queste
attività vengano svolte e soprattutto qual è la ricaduta
dell'attività. Questo quindi è un aspetto che poi cercherò di
chiarire ancora in altri momenti.
