Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3467 del 10 giugno 1992 - Resoconto
OGGETTO N. 3467/IX Nomina dell'Assessore all'Agricoltura,
Forestazione e Risorse Naturali.
Presidente
Passiamo alla nomina degli Assessori. Gli
Assessori sono nominati dal Consiglio su proposta del Presidente
della Giunta; in relazione a quanto disposto dall'art. 21 dello
statuto, la maggioranza richiesta è la metà più uno dei presenti
alla votazione, purché i presenti siano almeno 18. Ai sensi
dell'art. 8, III comma, del regolamento interno del Consiglio, la
votazione avviene per scheda segreta, su cui si scrive "sì" o "no"
alla proposta del Presidente della Giunta regionale. Sono nulle le
schede che recano scritto un nominativo, anche se si tratti di
quello della persona designata.
Ha chiesto di parlare il Presidente della Giunta, per le
proposte dei nominativi degli Assessori, ne ha facoltà.
Lanivi (GM)
Propongo quale Assessore all'Agricoltura,
Forestazione e Risorse Naturali, Augusto Rollandin.
Presidente
Ha chiesto di parlare il Consigliere
Trione, ne ha facoltà.
Trione (DC)
Per dire che per questo posto di
Assessore, come per i successivi, il Gruppo della Democrazia
Cristiana si asterrà.
Presidente
Ha chiesto di parlare il Consigliere
Milanesio, ne ha facoltà.
Milanesio (PSI)
Anche noi ci asterremo su questa, come
sulle nomine successive.
Presidente
Ha chiesto di parlare il Consigliere
Aloisi, ne ha facoltà.
Aloisi (PSI)
A titolo personale non condivido la
nomina del Consigliere Rollandin ad Assessore all'Agricoltura e
Foreste. Non ho nulla sul piano personale nei confronti del
Consigliere Rollandin, ma ritengo non corretto sul piano morale -
ed è per quello che questa mattina mi ero rivolto al Presidente
della Giunta mettendo in evidenza che nel suo intervento era stato
sorvolato il problema morale - che un politico, nel momento in cui
ha delle pendenze con la giustizia, anche se lo riteniamo innocente
finquando non è stato condannato, assuma incarichi di governo.
Pertanto a titolo personale su questa votazione abbandono
l'aula.
Si dà atto che il Consigliere Aloisi non partecipa alla
votazione relativa alla nomina dell'Assessore all'Agricoltura,
Forestazione e Risorse Naturali.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Su questa proposta il Gruppo Verde
Alternativo vota no, sulle suc-cessive proposte di Assessori il
nostro voto sarà di scheda bianca.
Presidente
Ha chiesto di parlare il Consigliere
Maquignaz, ne ha facoltà.
Maquignaz (GM)
Per dire che voterò scheda bianca per
questa e per le altre nomine.
Presidente
Ha chiesto di parlare il Consigliere
Gremmo, ne ha facoltà.
Gremmo (UAP)
Brevemente. Non concordo con coloro che
si astengono perché il diritto di voto è un diritto che va
esercitato, specie quando devono instaurarsi dei rapporti con un
esecutivo nuovo. Siccome questi rapporti devono essere di
chiarezza, voterò no, proprio perché voglio che sia chiaro fin
dall'inizio che non mi piace il modo con cui si è arrivati alla
formazione del nuovo governo, non mi piace il tipo di impostazione
che viene data e penso che sia meglio parlarsi chiaro subito perché
magari una astensione potrebbe essere male interpretata e lasciare
aperti spazi strani.
Approfitto solo per dire che il mio è un giudizio politico. Non
mi è piaciuto il fatto che siano stati fatti degli apprezzamenti
personali nei confronti del collega Rollandin, mentre ho apprezzato
molto quello che lui ha detto a titolo personale (forse altri non
lo avrebbero detto, avrebbero sorvolato) per quanto riguarda la sua
posizione giudiziaria. Questo è importante, perché qualcun altro ha
detto come le vicende giudiziarie, specie quando riguardano dei
politici, non sempre, anzi tante volte hanno dei connotati strani e
curiosi e io stesso, come il collega Bich ben sa, ne so
qualcosa.
Presidente
Si procede alla votazione.
Votazione per schede segrete.
Esito della votazione:
- Consiglieri presenti: 32
- Consiglieri votanti: 25
- Schede nulle: 1
- Schede valide: 24
- Schede bianche: 3
- Sì: 19
- No: 2
- Astenuti: 7 (Beneforti, Bondaz, Chiofalo, Lanièce, Milanesio,
Pascale e Trione)
In base all'esito della votazione risulta nominato alla carica
di Assessore all'Agricoltura, Forestazione e Risorse Naturali,
Augusto Rollandin.
Il Consiglio prende atto ed il neo-nominato Assessore Augusto
Rollandin, su invito del Presidente del Consiglio, prende posto al
banco della Giunta.
