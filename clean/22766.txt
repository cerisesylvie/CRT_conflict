Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 2203 del 25 ottobre 2006 - Resoconto
OGGETTO N. 2203/XII - Utilizzo delle nuove sale operatorie
dell'Ospedale di Viale Ginevra. (Interrogazione)
Interrogazione
Viste nell'ultimo numero di "NewUsl", le immagini e le
informazioni relative all'inaugurazione del nuovo blocco operatorio
presso l'Ospedale di Viale Ginevra;
Appreso che l'importante operazione di ristrutturazione,
durata un anno, è costata 2 milioni e 200 mila euro;
la sottoscritta Consigliera regionale
Interroga
l'Assessore competente per sapere:
1) se, nel progetto di ampliamento dell'ospedale ad est, tali
sale operatorie saranno ancora utilizzate o se subiranno ulteriori
trasformazioni e destinazioni;
2) se, nella vecchia ipotesi di progetto di ampliamento a
sud, tali sale operatorie sarebbero state ancora
utilizzate.
F.to: Squarzino Secondina
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Intanto una premessa, vedere che le domande
su questo tema dibattuto vengano desunte da un articolo del "News"
mi sembra poco serio, nel senso che la Commissione ha avuto la
possibilità di accedere al progetto "in toto" dell'allargamento ad
est, e di ricevere gli architetti. Mi sembra quindi che le
informazioni presentate a tutti siano state precise e suffragate da
dati tecnici, così anche questo progetto di allargamento è stato
presentato ampiamente al Comune laddove i Consiglieri Forcellati e
Venturella avevano definito - è agli atti - un bel progetto: quello
dell'allargamento ad est.
Sulle domande specifiche, cosa era previsto in questo studio,
bisogna - e lo abbiamo fatto molte volte - sottolineare come tale
studio sia uno studio di fattibilità, quindi non è uno studio
definitivo ed è proprio il gruppo di lavoro che sta approfondendo
questi criteri che lo farà, soprattutto sui costi, per cui un
progetto che è uno studio di fattibilità ha la possibilità di
essere modificato. L'unica cosa che non si modificherà è il
mantenimento delle 4 sale operatorie appena ristrutturate e bisogna
sottolineare che sono state ristrutturate in tempi brevissimi, ad
ospedale funzionante, facendo dei turni. Non si può quindi dire che
sia stato un "rattoppo" o qualcosa del genere, anche perché sono
delle sale operatorie da tutti riconosciute a livello europeo.
Queste sale operatorie ristrutturate saranno mantenute
integralmente nello studio di fattibilità, che prevede
l'allargamento ad est, e come? Intanto per riassorbire tutta
l'attività di "day surgery" che attualmente viene eseguita in una
struttura privata perché siamo per il potenziamento del pubblico,
poi le altre sale saranno utilizzate per il materno infantile, per
la Ginecologia, che sarà trasferita dal Beauregard a lì. Il
potenziamento ad est quindi non va a toccare minimamente le sale
operatorie appena ristrutturate, che saranno utilizzate come sono
per l'attività che viene svolta in questo momento in altre
sedi.
Mi si chiede se il progetto a sud avrebbe mantenuto le stesse
sale operatorie. Se si è corretti, bisogna riconoscere che
rileggendo il progetto a sud si evince che questo era uno studio
delle funzioni da costruire in quella sede ed è lo stesso modello
che poi è stato trasportato sull'ampliamento ad est. In tale
modello venivano sì descritte le funzioni, ma non venivano
descritti i rapporti di queste funzioni con le altre funzioni
esistenti, cioè non parlava dei collegamenti fra ampliamento a sud
e Radiologia, collegamenti che in un ospedale moderno sono molto
importanti e che avrebbero comunque interessato la struttura
attualmente occupata dalle chirurgie. Lo studio a sud quindi non
affronta questo problema, perché non affronta il problema delle
congiunzioni con gli altri servizi. Proprio perché tali
congiunzioni per noi sono fondamentali, i tecnici hanno previsto
come l'ampliamento ad est permetterebbe delle congiunzioni più
facili e più agili.
Termino dicendo che, se si parla di sale operatorie che vorremmo
mantenere, farebbe piacere sapere cosa propone la collega Squarzino
di fare di queste sale operatorie moderne appena ristrutturate che
non sono assolutamente fatiscenti, dove vengono fatti degli
interventi che non vengono fatti nel resto d'Italia, dove farà
queste nuove sale operatorie, perché sempre ci si dice che faranno
un ospedale nuovo, ma il comitato non si è ancora messo d'accordo
sul sito dove realizzarlo e questo ci impedisce di studiare dei
costi di fattibilità di un ospedale nuovo che non sa neanche il
comitato dove porre, se in cima al Monte Bianco o nelle vicinanze
di Aosta, quindi non possiamo studiare tutti i siti presenti in
Valle d'Aosta. Soprattutto ci interesserebbe sapere chi pagherà
questa nuova struttura, il comitato dice che pagherà l'Europa, che
pagherà lo Stato italiano, ma penso che difficilmente quest'ultimo,
che ha scritto nel Patto di salute che bisogna ammodernare gli
ospedali, butterà via tutti i soldi che ci ha dato in questi anni
per costruire e ammodernare questo servizio.
Termino dicendo che è facile, ma forse non è molto corretto,
paragonare sempre un progetto che c'è e che è migliorabile e su
questo possono intervenire in tanti, perché non abbiamo mai chiuso
la discussione a chi la vuole affrontare, è facile confrontare un
progetto esistente con un progetto che non si sa neanche dove
collocare e chi lo pagherà.
Presidente
- La parola alla Consigliera Squarzino
Secondina.
Squarzino (Arc-VA)
- Oggi abbiamo sentito che il giornale
"News" dell'USL è un giornale di cui non bisogna tener conto, nel
senso che le informazioni che vengono riportate su questo giornale
non sono da prendere in considerazione. Mi chiedo allora che senso
ha spendere soldi per carta patinata molto colorata che viene
mandata a tutti, che senso ha fare le fotografie del nuovo blocco
operatorio con tutti i dati, se poi queste informazioni non devono
essere prese in considerazione, ma vanno prese in considerazione
solo quelle che sono sul progetto Finaosta. Non solo, ma il
progetto che tutti hanno analizzato, e su cui credo che la
maggioranza ha dato un proprio appoggio, è solo un progetto di
massima, perché le cose che sono dette qui sono poi cambiate via
via. Su quale dato possiamo ragionare? Una delle linee fondanti del
progetto "Finaosta" dell'ampliamento ad est era che occorreva
mettere tutte insieme le aree chirurgiche, perché questo è il
progetto di "Finaosta"... non solo, ma in una delle ipotesi fatte è
detto che nell'ala che risale al 1970 ci saranno le sale parto...
Sappiamo bene che le sale parto, oggi come oggi, in cui si vuole
realizzare anche il parto naturale, il parto nell'acqua... non c'è
bisogno di una sala operatoria così come è richiesta dalle tecniche
chirurgiche. Nessuno ha parlato di sale operatorie fatiscenti, non
ho mai detto che le sale nuove siano fatiscenti, perché sono
convinta che, laddove si opera, le sale operatorie sono attrezzate
in modo tale che possano avere tutta la strumentazione per poter
operare e nessuno di noi ha mai detto che questa è una "pezza"
vecchia che viene messa lì.
Contestiamo il fatto che si vogliano mettere degli spazi nuovi,
delle zone nuove all'interno di una struttura che non è adatta alle
richieste oggi della chirurgia, e lo dice lo stesso Dr. Veronesi,
su "L'Espresso" di questa settimana è detto chiaramente che
"l'ospedale è l'immagine della sanità e nella sanità vorrei
cambiare faccia soprattutto agli ospedali"
. Dice:
"gli
ospedali oggi risalgono a molti anni fa, insomma hanno oltre 60
anni di età; è un patrimonio in condizioni non adeguate agli
standard ora richiesti sia per il confort alberghiero, sia per la
sicurezza"
.
L'attuale organizzazione della sanità richiede strutture
sanitarie diverse che non possono essere realizzate all'interno
dell'attuale patrimonio esistente in viale Ginevra.
Noi cosa diciamo dei soldi? Se la Regione ha detto che ha 130
milioni di euro per l'ampliamento e per la ristrutturazione,
diciamo che con questa cifra facciamo un investimento che fra 20
anni è già vecchio... per cui noi dobbiamo agire in prospettiva.
L'Assessore mi ha detto: "voi dovete dire, come comitato, dove
dovete farlo"? Assessore, lei non ha neanche preso in
considerazione le proposte del comitato, perché le cose che
chiediamo sono chiarissime: noi domandiamo che la Giunta regionale
entro un anno, sulla base di uno studio comparativo fra le
possibili localizzazioni del Presidio ospedaliero, visto che
abbiamo già una serie di studi che indicano tutta una serie di zone
possibili e di quelle migliori, veda quali di queste, in rapporto
l'una all'altra, sono le più adatte per collocare un ospedale, così
come il Dr. Veronesi ce lo descrive e come dovremmo poter aver
diritto come Valdostani in questa Regione.
