Classificazione
FORMAZIONE PROFESSIONALE
LAVORO



Oggetto del Consiglio n. 1492 del 11 maggio 2022 - Resoconto
OGGETTO N. 1492/XVI - Interpellanza: "Inserimento nella
programmazione scolastica dell'Institut Agricole dei percorsi
formativi volti ad ottenere le abilitazioni necessarie al
successivo ingresso nel mondo del lavoro".
Bertin (Presidente)
- Punto n. 26. Per l'illustrazione,
la consigliera Foudraz.
Foudraz (LEGA VDA) -
L'interpellanza che andrò ora a
illustrare verte sulla possibilità di attivare all'interno del
percorso di studi proposto dall'Institut Agricole Régional nella
sua programmazione scolastica il conseguimento di diverse
abilitazioni necessarie al fine di poter sin da subito, ovvero
terminato il ciclo d'istruzione scelto, esercitare l'attività in
campo agricolo. Queste abilitazioni riguardano nello specifico i
vari cosiddetti patentini che rendono possibili diverse lavorazioni
in agricoltura.
Per entrare nello specifico sono corsi volti ad ottenere delle
qualifiche che coloro che intendono esercitare l'attività di
impresa agricola devono assolutamente possedere per lo svolgimento
del lavoro, vale a dire la formazione per utilizzatori
professionali per apprendere come utilizzare i prodotti
fitosanitari in sicurezza, conseguendo quindi l'abilitazione per
l'acquisto e l'utilizzo dei prodotti stessi e le tecniche corrette
per lo smaltimento e la valutazione dei rischi connessi al rilascio
dei patentini fitosanitari.
Le abilitazioni alla guida dei trattori agricoli e forestali o
forestali su ruote, ovviamente negli appezzamenti agricoli, non su
strada, perché su strada è necessario avere la classica patente di
guida.
Infine il patentino per la conduzione di carrelli sollevatori,
più comunemente conosciuti con il termine di muletti.
Visto che sul territorio regionale è presente una scuola
secondaria di secondo grado di eccellenza, perché l'Institut
Agricole Régional è una scuola d'eccellenza che forma i ragazzi nel
campo agricolo, questa scuola ogni anno attira sempre più giovani
che vogliono intraprendere questo percorso di studi. Una storia,
quella dell'Institut, che nasce nel lontano 1951, quando l'allora
governo regionale decise di affidare alla Congregazione dei
canonici del Gran San Bernardo l'incarico di fondare e gestire
l'Ecole pratique d'agriculture.
Nel 1982 poi la legge regionale primo giugno 1982 la n. 12
sanciva la nascita della fondazione denominata appunto Institut
Agricole Régional, costituita dalla casa ospitaliera del Gran San
Bernardo e dalla Regione autonoma Valle d'Aosta.
L'Institut è conosciuto innanzitutto per la sua attività in
campo vitivinicolo, frutticolo e caseario e si è evoluto nel tempo
svolgendo non solo attività d'istruzione tecnico professionale e di
formazione professionale ma anche un'importantissima attività di
ricerca e di sperimentazione in campo agricolo.
Importanti sono le risorse che ogni anno l'Amministrazione
regionale mette a disposizione per la fondazione, parliamo di cifre
dell'ordine di circa 4 milioni e 900 mila euro annui che servono
appunto per il corretto funzionamento della scuola e di tutti gli
annessi e connessi.
Richiamando il punto 1.4, "Istruzione e università", del
Documento Economico di Finanza Regionale 2022-2024, approvato in
quest'aula lo scorso dicembre, viene riportata la seguente frase:
"Al fine di valorizzare il ruolo della scuola, soprattutto in
questo periodo di emergenza sanitaria, che ha messo in evidenza
alcune criticità legate in particolare alle infrastrutture e alla
didattica digitale, si intende promuovere la parità di accesso e di
completamento di un'istruzione e una formazione inclusive e di
qualità, utilizzando, eventualmente, anche i fondi europei per gli
anni 2022-2023".
Vorrei proprio soffermarmi su questa parte finale della frase,
vale a dire "Completamento di un'istruzione e una formazione
inclusive e di qualità", proprio perché l'eventuale inserimento di
queste qualifiche abilitative consentirebbe quell'ulteriore forma
d'inclusione e qualità aggiunta, proprio perché l'obiettivo di
primaria importanza da raggiungere deve appunto essere quello di
una formazione scolastica inclusiva e di qualità, proiettata per il
successivo ingresso dei giovani nel mondo del lavoro.
Al momento attuale gli studenti che frequentano il percorso di
studi presso l'Institut Agricole Régional non conseguono tutte le
abilitazioni necessarie al successivo ingresso nel mondo del lavoro
e nello specifico si è a conoscenza che non vengono introdotti i
corsi per il conseguimento delle qualifiche che ho citato poc'anzi.
Ripeto, sono delle qualifiche che sono assolutamente necessarie,
anzi, obbligatorie, per poter esercitare l'attività per cui si
studia e per cui ci si prepara al successivo ingresso nel mondo del
lavoro.
Attualmente le qualifiche che gli studenti conseguono durante il
loro percorso scolastico sono: il corso per la formazione in
materia di igiene degli alimenti, HACCP, al termine del quale viene
rilasciato ai partecipanti il relativo attestato, quello che per
intenderci anni fa veniva chiamato come "Libretto sanitario" e il
corso relativo alla sicurezza e alla salute dei luoghi di lavoro,
come previsto dal Decreto Legislativo 81/2008.
Considerato che nella home page del sito dell'Institut si legge
che si compie l'affinamento della preparazione culturale, tecnica e
professionale che fornisce allo studente gli strumenti atti ad
affrontare le scelte per il proprio futuro lavorativo o formativo,
anche attraverso un collegamento forte con la realtà produttiva dei
territori.
Alla luce di quanto ho appena esposto, si ritiene quindi
assolutamente necessario formare gli studenti affinché possano, al
termine dei loro percorsi scolastici, intraprendere sin da subito
le attività lavorative che permettano loro di mettere in pratica
quegli insegnamenti ricevuti ed è per questo che si interpella
l'Assessore per conoscere quali siano le motivazioni per le quali
non siano state introdotte ad oggi, all'interno del percorso di
studi, formazioni volte a ottenere le abilitazioni ai fini del
conseguimento delle qualifiche di formazione per utilizzatori
professionali per apprendere come utilizzare i prodotti
fito-sanitari in sicurezza, conseguendo quindi l'abilitazione per
l'acquisto e l'utilizzo dei prodotti stessi e le tecniche corrette
per lo smaltimento e la valutazione dei rischi connessi al rilascio
dei patentini per fito-sanitari; dei corsi rivolti all'abilitazione
alla guida dei trattori agricoli o forestali su ruote e corsi volti
alla conduzione di carrelli sollevatori.
In seconda istanza si chiede se sia intenzione dell'attuale
Governo regionale attivarsi affinché tali percorsi formativi
possano essere inseriti nella programmazione scolastica degli
studenti che frequentano tale istituto e, nel caso di risposta
affermativa, quale sia la tempistica d'intervento.
Presidente -
Per la risposta, l'assessore Caveri.
Caveri (AV-VdA Unie) -
Lei è davvero pronta per fare la
direttrice dell'Institut Agricole, perché conosce talmente le cose
in maniera minuziosa che non so se sarò in grado di poterle fornire
una risposta soddisfacente.
Intanto parliamo di una scuola d'eccellenza, ma colgo la
richiesta di ulteriori miglioramenti, tra l'altro è una scuola
molto inclusiva l'Institut Agricole: è una scuola molto, molto
attenta all'aspetto pratico e anche all'inclusività intesa anche
per gli studenti un po' in difficoltà.
La premessa è che il rafforzamento dello spirito d'iniziativa e
imprenditorialità degli studenti, anche con queste
certificazioni-patentini professionali, è uno degli obiettivi di
ampliamento dell'offerta formativa che è stato deliberato dal
Collegio docenti dello IAR, già nel 2019, e che è stato poi
segnalato - credo che l'abbia citato anche lei - nell'atto
d'indirizzo del direttore didattico e fatto proprio nel piano
triennale dell'offerta formativa.
Purtroppo - bisogna dire la verità - le contingenze legate alla
pandemia hanno di fatto rallentato o bloccato in certi casi il
perseguimento di tali obiettivi che restano validi e attuabili nel
prossimo futuro.
Nello specifico, lo IAR da anni propone e attua per i propri
studenti un'ampia serie d'iniziative formative ad ampliamento di
quella che viene definita la programmazione curricolare, cioè che
serve per ottenere specifiche abilitazioni: in particolare, il
corso di sicurezza sui luoghi di lavoro, rischio medio, come
previsto dal Decreto Legge 81/08 a partire dalla classe prima per
il percorso IFP e dalla classe terza per quello tecnico; il corso
relativo agli obblighi formativi previsti in sostituzione del
libretto d'idoneità sanitaria ai sensi della delibera della Giunta
22/11/2004 n. 4197, a partire dalla terza classe, sia per il
percorso tecnico che per quello IFP; il corso base per uso motosega
e attrezzature forestali per le classi terminali in entrambi i
percorsi, il corso uso decespugliatore.
Per ciò che riguarda il certificato di abilitazione per
utilizzatori di fitofarmaci, il suo rilascio è regolamentato sempre
da una delibera regionale del 2015, la 1930, che prevede requisiti
di accesso a tutti i percorsi formativi finalizzati al rilascio e
al rinnovo dei certificati per utilizzatore, venditore e
consulente; è necessario aver compiuto 18 anni.
In riferimento all'articolo 7 comma 1 della suddetta normativa,
sono esentati dall'obbligo di frequenza del corso di base per
utilizzatore professionale i soggetti in possesso di diploma
d'istruzione superiore di durata quinquennale di discipline
agrarie, quindi gli studenti in uscita dal percorso quinquennale di
istruzione dello IAR sono già esentati dalla frequenza del suddetto
corso, ma sono comunque tenuti ovviamente a sostenere l'esame di
abilitazione.
In riferimento all'articolo 8 comma 1 lettera B della
sopracitata delibera regionale, lo IAR, nell'ambito dei propri
percorsi didattici del corso d'istruzione e formazione
professionale, può realizzare la formazione di base per
utilizzatori professionali di fitofarmaci, previo riconoscimento
dei percorsi formativi da parte della struttura produzioni vegetali
e sistemi di qualità e servizi fitosanitari, ferma restando la
necessità per gli studenti di avere 18 anni di età per poter fare
l'esame di abilitazione. Tale formazione potrebbe essere erogata
sempre e solo a integrazione del percorso curricolare previsto.
Per ciò che concerne l'abilitazione per gli addetti alla
conduzione di trattori agricoli e forestali, questa è regolamentata
da un Decreto legislativo e da un accordo Stato-Regioni - poi le
faccio avere la risposta, evito di leggerle tutte leggi e leggine -
già da alcuni anni lo IAR sta valutando di introdurre, ad
ampliamento della propria offerta formativa, dei percorsi di
formazione relativi all'oggetto, ma ci sono alcune difficoltà. In
primis lo IAR al momento non risulta essere soggetto formatore con
esperienza nella formazione per le specifiche attrezzature,
requisito minimo richiesto dall'articolo 1 dell'allegato A
dell'accordo. Inoltre i requisiti per la conduzione di macchine
agricole operatrici che circolino su strada sono il possesso della
patente A1-B1 conseguibile a partire dell'età di 16 anni, valida
esclusivamente per la conduzione di mezzi agricoli che non superino
a pieno carico una massa di 2,5 tonnellate. Ci vuole invece la
patente B, che si consegue solo a partire dai 18 anni, per le
macchine agricole di qualunque tipo e dimensione.
Pertanto nell'età 16-17, quindi al secondo e terzo anno dei
percorsi di formazione, si potrebbe ipotizzare solo un percorso
formativo, ma limitatamente all'utilizzo di macchine operatrici di
piccole dimensioni. All'età di 18 anni, gli studenti frequentanti
l'ultimo anno del percorso tecnico, potrebbero avere i requisiti
invece per seguire tale formazione.
Anche l'abilitazione per gli addetti alla conduzione di carrelli
elevatori, è regolamentata da un accordo Stato-Regione e da un
Decreto legislativo. Ad oggi lo IAR non ha mai pensato di attivare
formazioni specifiche, perché questi macchinari solo ultimamente
stanno prendendo piede nelle aziende agricole, mentre sono
maggiormente utilizzati in aziende di commercializzazione e
trasformazione agroalimentare, ad esempio le cantine cooperative
casearie oppure magazzini di vendita all'ingrosso; in ogni caso, le
problematiche per la loro realizzazione, rispecchierebbero quelle
già indicate per la conduzione di trattore, cioè i limiti
d'età.
Idee di altri percorsi formativi sono state ipotizzate sulla
base delle esigenze del mercato e sono le seguenti: corso per
operatore pratico di fecondazione artificiale, corso di tree
climbing, coloro che si arrampicano sugli alberi per la potatura,
corso primo soccorso, corso antincendio, corso di piloti di droni,
visto che i droni oggi servono anche per lo spargimento di sostanze
fitosanitarie.
Si fa presente che numerose formazioni specifiche sugli
argomenti trattati sono comunque già periodicamente attivate, anche
da parte di altri centri di formazione.
Tutte le ipotesi di ampliamento dell'offerta formativa, sia già
attivate che ipotizzabili, hanno un loro senso e un loro valore, ma
occorre fare delle scelte su quali siano più opportune, sia tenendo
conto delle risorse umane, che anche delle risorse economiche,
anche in considerazione del fatto che tali attività formative
devono, per la maggior parte, integrare e non sostituire le
competenze previste già oggi dal profilo educativo culturale e
professionale in uscita degli studenti.
Discorso differente invece - questa è una discussione che
dobbiamo aprire naturalmente con l'Assessorato all'agricoltura che
si occupa dello IAR dal punto di vista dei destini dei ragazzi che
all'interno vi operano, ovvio che invece il mio Assessorato si
occupa di più di controllare gli aspetti didattici - potrebbe
avvenire con un percorso d'istruzione professionale che si chiama
"Agricoltura, sviluppo rurale, valorizzazione dei prodotti del
territorio e gestione delle risorse forestali montane". Un percorso
di durata quinquennale sul quale ci si sta interrogando e
all'interno del quale potrebbero trovare più agevolmente spazio
l'inserimento di alcune delle formazioni che la Consigliera ha
esposto nella sua presentazione e nelle cortesi domande che sono
state poste.
Presidente -
Per la replica, la consigliera Foudraz.
Foudraz (LEGA VDA) -
Noi abbiamo la fortuna comunque in
Valle, sul territorio valdostano, di avere questa scuola che, come
dicevo prima e come ha ribadito anche lei, è una scuola
d'eccellenza che prepara i nostri giovani, che sono il nostro
futuro, sono il futuro della nostra società.
So perfettamente che ci sono abilitazioni che possono essere
conseguite solo con la maggiore età e altre che possono essere
conseguite prima. Io ritengo che sia assolutamente necessario
dotare gli studenti di tutti gli strumenti che permettano loro
d'inserirsi nel mondo del lavoro ma sin da subito, perché anche i
ragazzi che frequentano il percorso di abilitazione, il percorso
tecnico dell'Institut Agricole, quindi i cinque anni, che sì, fanno
questo percorso per l'abilitazione del patentino dei prodotti
fitosanitari, però è un percorso che finisce lì, poi di fatto i
prodotti non li possono acquistare e non li possono neanche dare
negli appezzamenti perché manca l'esame di abilitazione.
Quindi una scuola che prepara in questo campo, che forma i
ragazzi per il successivo ingresso da subito nel mondo del lavoro,
sarebbe ancora più di eccellenza se permettesse loro di finire
tutto il percorso di studi con tutte le qualifiche adeguate.
Questo anche perché vorrebbe dire non spendere ulteriori
risorse, né in termini di tempo né in termini di soldi, per questi
ragazzi e per le famiglie dei ragazzi.
Vorrei solo aggiungere una piccola battuta, forse lei Assessore
non sa, ma i carrelli elevatori non si usano solo nelle grandi
imprese, io le posso garantire che dopo tutta una giornata che lei
sposta casse di uva o casse di mele, gradirebbe tantissimo avere un
carrello elevatore.
