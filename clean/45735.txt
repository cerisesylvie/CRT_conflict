Classificazione
ASSISTENZA SOCIALE



Oggetto del Consiglio n. 2390 del 21 aprile 2023 - Resoconto
OGGETTO N. 2390/XVI - Interpellanza: "Intendimenti in ordine
alla revisione della l.r. 23/2010 in materia di interventi
economici di sostegno e promozione sociale".
Marguerettaz (Presidente) -
Punto n. 76 all'ordine del
giorno. Per la presentazione, collega Marquis.
Marquis (FI) -
L'interpellanza si propone di fare alcune
considerazioni e una richiesta di chiarimento da parte
dell'Assessore riguardo alle finalità e ai tempi di predisposizione
della bozza di modifica della legge n. 23 del 2010, da cui da tempo
si parla. Ricordo che la proposta di legge n. 79, che avevo
presentato e che prevedeva una piccola innovazione sulla
disabilità, non era stata affrontata, era stata bocciata, perché
era imminente la presentazione della modifica della legge n. 23 del
2010; questo era alla fine dell'anno, adesso siamo già ad aprile
inoltrato e la situazione a oggi pare non abbia ancora preso
definizione.
Comunque, l'obiettivo è quello di sapere, se c'è già la
previsione, quando verrà scaricato questo disegno di legge da parte
del Governo. La seconda domanda è a seguito della risposta che mi è
stata data; chiedevo delle clausole valutative sulla legge n. 23
del 2010 relative al 2021. È stato prodotto il lavoro da parte
degli uffici, contenente il resoconto di tutte le misure che sono
contenute nella legge: volevo chiedere quindi all'Assessore qual è
il suo giudizio su questo documento di valutazione.
Presidente -
Per la risposta, la parola all'assessore
Marzi.
Marzi (SA) -
Cercherò di essere il più breve possibile
ma, come spesso capita, anche nella brevità ci può essere
soddisfazione.
Il disegno di legge da lei richiamato è stato iscritto
all'ordine del giorno della prossima seduta di Giunta ed ha
acquisito i pareri dell'ufficio legislativo e del dipartimento del
bilancio. Successivamente il testo sarà a disposizione della
Commissione competente per il relativo esame.
La relazione, presentata alla Commissione nello scorso mese di
dicembre, aggiorna rispetto allo stato di attuazione degli
interventi previsti, dando evidenza dei risultati raggiunti e degli
eventuali aspetti da migliorare. Contiene dati, informazioni e
considerazioni risultati utili ad attualizzare il testo della
normativa che, come da lei richiamato, a distanza di circa tredici
anni dalla sua approvazione, necessitava di essere più rispondente
ai bisogni attuali. Saranno abrogate alcune norme e proposti nuovi
interventi, anche in considerazione: degli adeguamenti intervenuti
nella normativa nazionale; di assenza di richieste relativamente ad
alcune misure; della necessità di stabilire delle priorità in
risposta ai bisogni delle persone in base alla disponibilità di
risorse.
Il testo proposto si presenta, pertanto, attuale e in grado di
fornire un valido supporto alle persone in difficoltà o che
necessitano di servizi di assistenza individuale. Mettiamola in
questi termini, collega Marquis: abbiamo fatto un buon lavoro e
siamo perfettamente consapevoli che possiamo migliorare.
A distanza di tredici anni dalla sua approvazione, abbiamo
ritenuto intervenire su un'importante legge che garantisce risorse
significative a favore delle persone in situazioni di bisogno che
necessitano di assistenza. Con il nuovo testo abbiamo previsto
innanzitutto il sostegno economico a favore delle persone, anche
con disabilità di tipo cognitivo, che necessitano di assistenti
personali. Abbiamo previsto una nuova misura a favore delle donne
vittime di violenza per accompagnarle nel percorso verso
l'autonomia finanziaria. Abbiamo riattivato una misura che era
stata sospesa nel 2013 e che prevede la possibilità di erogare
contributi a favore delle persone con disabilità per far fronte a
spese accessorie a quelle strettamente sanitarie che non sono
coperte dal servizio sanitario, ad esempio per le famiglie che
sostengono spese ingenti per accompagnare e assistere figli
disabili che usufruiscono di servizi sanitari fuori Valle.
Abbiamo dato copertura legislativa agli interventi economici a
favore delle persone con disabilità gravissima e SLA, prima
previste solo da disposizione sanitarie. Tutto ciò per un aumento
della spesa di 350 mila euro, che porta l'intervento sulla legge 23
a quasi 6 milioni 700 mila euro.
Presidente -
Per la replica, la parola al collega
Marquis.
Marquis (FI) -
Grazie Assessore. Per la prima risposta,
siamo soddisfatti perché finalmente verrà scaricato questo disegno
di legge e dopo tanti annunci avremo la possibilità di iniziare a
entrare nel merito dei contenuti. Riteniamo che sotto questo
profilo probabilmente l'aver sollecitato più volte l'iniziativa,
possa aver contribuito positivamente.
Per quanto riguarda il punto n. 2, Assessore, riprendo solo due
parole che lei ha detto: "Possiamo migliorare". Queste parole,
nella gestione della legge 23, credo che siano molto significative
di quello che è stato il suo giudizio sull'approccio alle
questioni.
Entro solo su un punto specifico, perché mi è rimasta un po' di
arrabbiatura, scusi il termine che sto adoperando, quando è stata
bocciata la proposta di legge n. 79. Io immaginavo che nella legge
23 mancassero i fondi, non ci fossero più disponibilità; ho visto,
nel
report
che è stato messo a disposizione, dove
puntualmente è stata descritta iniziativa per iniziativa, che ci
sono delle iniziative e degli stanziamenti che sono stati previsti
a bilancio, dove il tiraggio è stato neanche del 50 percento
rispetto allo stanziamento. Quindi, c'erano tutte le risorse
necessarie, usando il normale buon senso, per finanziare la
proposta di legge n. 79 alla quale si è detto che non c'era
copertura finanziaria. Questo sta a significare che, andando a
vedere quale è stato l'utilizzo delle risorse nel complesso della
legge 23, se non vado errato siamo attorno al 75 percento dello
stanziamento! Significa che ci sono il 25 percento di risorse che
al mese di novembre, di ottobre o di settembre potrebbero essere
reimpiegate non lasciandole lì accantonate, ma potrebbero essere
utilizzate prontamente per affrontare e dare soddisfazione ai
bisogni che ha la nostra comunità.
Questa è una considerazione che ci tenevo a fare e consiglierei
anche di fare particolare attenzione al monitoraggio
dell'attuazione del bilancio, soprattutto dove si parla di sociale,
perché è inutile caricare serbatoio di carburante se poi si lascia
la macchina ferma e non la utilizziamo. Questo è un ragionamento al
quale bisognerà prestare molta attenzione perché, come sappiamo, le
risorse non sono infinite e quindi quelle che si mettono a
disposizione, è bene spenderle.
