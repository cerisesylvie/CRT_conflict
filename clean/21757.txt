Classificazione
CASA DA GIOCO



Oggetto del Consiglio n. 1482 del 22 settembre 2005 - Resoconto
OGGETTO N. 1482/XII - Approvazione del bilancio al 31 dicembre
2004 del Casinò de la Vallée - Gestione straordinaria in
liquidazione - a norma dell'articolo 8 della legge regionale 21
dicembre 1993, n. 88 e successive modificazioni. (Reiezione di
ordine del giorno)
Il Consiglio
Premesso che la legge regionale 21 dicembre 1993, n. 88
recante "Istituzione della Gestione Straordinaria per l'esercizio
della Casa da Gioco di Saint-Vincent", come modificata con legge
regionale 7 giugno 1999, n. 13, prevede, all'articolo 8, che la
Gestione Straordinaria presenti all'approvazione del Consiglio
regionale il bilancio consuntivo dell'attività svolta, comprensivo
della relazione del Collegio dei revisori e della relazione della
società di revisione;
Preso atto che con lettera del 24 maggio 2005 il liquidatore
della Casinò de la Vallée - Gestione Straordinaria in liquidazione
ha trasmesso all'Assessore al Bilancio, Finanze, Programmazione e
Partecipazioni regionali il Bilancio della stessa società chiuso al
31 dicembre 2004, composto da Stato Patrimoniale, Conto Economico e
Nota Integrativa e accompagnato dalla Relazione sulla Gestione del
Liquidatore, dalla Relazione del Collegio dei Revisori dei Conti e
dalla Relazione della Società di Revisione;
Richiamata la deliberazione della Giunta regionale n. 4879 in
data 30 dicembre 2004 concernente l'approvazione del bilancio di
gestione per il triennio 2005/2007 con attribuzioni alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto il parere favorevole rilasciato dal Coordinatore del
Dipartimento Bilancio, Finanze, Programmazione e Partecipazioni
regionali, ai sensi del combinato disposto degli articoli 13, comma
1, lettera e) e 59, comma 2, della legge regionale 23 ottobre 1995,
n. 45, sulla legittimità della presente deliberazione;
Visto il parere della IV Commissione consiliare
permanente;
Delibera
di approvare, ai sensi dell'articolo 8 della legge regionale
21 dicembre 1993, n. 88 e successive modificazioni, l'allegato
rendiconto della "Casinò de La Vallée di Saint-Vincent - Gestione
Straordinaria in liquidazione", relativamente all'esercizio 1°
gennaio 2004 - 31 dicembre 2004, comprensivo della relazione del
Collegio dei revisori e della relazione della società di
revisione.
Allegato
(omissis)
Presidente - Ricordo che sull'oggetto in discussione l'Assessore
ha già tenuto stamani la sua presentazione.
È aperta la discussione generale.
La parola al Consigliere Curtaz.
Curtaz (Arc-VA) - Se, come richiesto dal sottoscritto, si fosse
svolta una discussione unica, avrei affrontato brevemente alcuni
temi che riguardano specificamente la Gestione straordinaria in
occasione dell'intervento di stamani, ma visto che si è deciso
altrimenti, alcune osservazioni le ho riservate all'intervento
pomeridiano.
Riprendo un attimo due o tre aspetti che mi sembrano importanti
in relazione alla materia che stiamo trattando. Già dicevo stamani
come il risultato negativo della Gestione straordinaria debba
inquadrarsi in un ambito più ampio che deve riguardare il bilancio
consolidato della gestione ordinaria e di quella straordinaria. In
riferimento alla Gestione straordinaria e leggendo gli atti che
sono stati messi a nostra disposizione, credo che si possa
affermare come, da una parte, la Gestione straordinaria sotto il
profilo più strettamente contabile abbia esaurito il suo ruolo;
d'altra parte, apprendiamo che la Gestione straordinaria rimane in
piedi per gestire il contenzioso. Penso che su questo possa essere
d'accordo anche l'Assessore, perché viene osservato dalle stesse
relazioni che l'amministratore ci invia. Su questo punto vorrei...
dato atto della veridicità di quanto affermato oggi dall'Assessore
circa il fatto che in riferimento all'esito del contenzioso ci sono
dei segnali positivi per quanto riguarda la parte regionale...
pongo all'attenzione dell'Assessore un tema, sul quale non ho la
pretesa di dare una soluzione.
Atteso che abbiamo una Gestione straordinaria che non deve
gestire nient'altro se non un contenzioso, è possibile dal punto di
vista giuridico e tecnico chiudere questa esperienza, trasferire il
contenzioso sulla gestione ordinaria ed evitare delle spese e un
raddoppio di bilanci, di discussioni, di burocrazia anche per
l'Ente regionale? Questa è una domanda che pongo, perché la
Gestione straordinaria non sta facendo più la Gestione
straordinaria, se non ai fini del mantenimento del contenzioso! Mi
chiedo: so che è possibile cedere debiti e crediti... è possibile
cedere un contenzioso? Anche perché, se andiamo a vedere nel
concreto i contenziosi in atto, in alcuni sono parti processuali
entrambi questi soggetti: Gestione straordinaria e "Casinò S.p.a.".
A questo punto a me sembrerebbe, là dove fosse possibile, più
opportuno e più serio che la Gestione straordinaria si chiudesse e
che il contenzioso residuo lo affrontasse la "Casinò S.p.a.":
questa è la suggestione che pongo all'attenzione del Consiglio e
della Giunta.
Ancora una breve osservazione. Credo che sulla faccenda dei
"dossiers" oggi la Giunta sia partita con il piede sbagliato,
perché forzare questa approvazione, oggi, in assenza di questi
elementi, è dal punto di vista della correttezza istituzionale un
passo sbagliato. Chiedo - anche perché altrimenti è chiaro che
anche i nostri atteggiamenti saranno conseguenti - che su questo
piano ci sia la massima trasparenza e serenità. Da parte nostra ci
sarà un atteggiamento altrettanto serio e sereno, a condizione che
si sia in grado di valutare gli atti, di leggerli, di fare delle
osservazioni e di poter fare delle proposte. In base a quello che
ho letto sui giornali, avrei tante cose da chiedere, ma non lo
faccio, perché prima voglio esaminare gli atti, esaminare la
relazione, capire in cosa consistano i prelievi a campione, che
possono essere una cosa ragionevole, ma possono essere anche una
cosa un po' strana; è strano - così leggiamo sui giornali - che si
estrapolino su circa 20.000 fatture 40, 60 fatture... non lo so...
quindi sono tutte cose che andrebbero apprese per fare dei
ragionamenti più seri rispetto a quelli che saremmo indotti a fare
oggi.
Chiudo chiedendo che da parte della Giunta ci sia il massimo
senso di responsabilità e di metterci in condizioni di formarci
delle libere opinioni su questa vicenda. Se così non sarà, faremo
le iniziative che riterremo più opportune a tutela della dignità
delle istituzioni regionali e dei Consiglieri, perché pensiamo che
in una vicenda come questa l'esigenza di trasparenza e di chiarezza
siano prioritarie!
Président - La parole au Conseiller Tibaldi.
Tibaldi (CdL) - Prendo spunto da una dichiarazione autorevole,
non per il suo contenuto, perché non ha nulla di autorevole, ma per
chi l'ha pronunciata. È una dichiarazione che ha fatto recentemente
l'Assessore Pastoret relativamente a una sorta di "nostalgia" per
la Gestione straordinaria, in quanto dice: "ma Roberto Trentaz
doveva rimanere". Questa è una nostalgia dell'"ancien régime"
della Gestione straordinaria; adesso, in fase di
liquidazione, con tutti gli strascichi che stiamo vedendo, speriamo
che sia una "nostalgia ante-dossier", e speriamo che sia fatta in
buona fede, perché se avesse un contenuto veritiero, c'è da
preoccuparsi, visto che lei dice: "bastava utilizzare le risorse
esistenti e non inventarsi tante figure dirigenziali", quindi cerca
di dare una giustificazione forse professionale o di altra natura a
un periodo che ha lasciato tanti punti interrogativi. Non so se il
Presidente Caveri e il Governo hanno lo stesso pensiero del loro
collega, noi colleghiamo questa figura a un periodo infausto della
gestione del casinò...
(interruzione del Presidente della Regione, fuori
microfono)
... è un'opinione, se non si possono più neppure esprimere le
opinioni, tanto vale che quest'aula sia aperta! La Gestione
straordinaria è quindi in questa fase di liquidazione che durerà
per un periodo di tempo relativamente lungo e che ci costerà
qualche euro, perché sono rimasti in questa scatola vuota solo gli
aspetti negativi dell'"ancien régime", cioè le cause, i
contenziosi, la famosa causa madre con SITAV e SAAV, le chiusure di
bilancio che anche quest'anno si chiudono con la perdita
significativa di 3,8 milioni di euro! Bisogna evidenziare che
queste perdite sono in gran parte condizionate sia dal mantenimento
della gestione in liquidazione, sia dalle spese per oneri legali
dello studio "Hammonds-Rossotto". È uno studio legale nuovo, prima
c'era lo studio "Caveri-Rossotto"...
(nuova interruzione del Presidente della Regione, fuori
microfono)
... non so, sto notando.
Per quanto riguarda i corsi di questa gestione effettivamente
vediamo che nonostante non sia più in attività anche il livello
professionale è tutt'altro che esiguo, non dimentichiamo che il
liquidatore costa 360mila euro e con il Collegio di revisione e
qualche rimborso spesa arriviamo a 415mila euro annui.
Sostanzialmente stiamo spendendo un mare di denaro per tappare i
"tacconi" che sono stati creati nel passato con delle
responsabilità amministrative, ma condivise dal potere
politico.
Uno degli aspetti deteriori di questo bilancio è che è stato
creato un accantonamento di 700mila euro per la gestione allegra
dei "benefits", delle retribuzioni flessibili e di tutto quel
sistema di "agréments" che era stato creato a vantaggio di pochi,
puntualmente iscritto in un "dossier" a cura dello stesso
liquidatore e che adesso è nelle mani degli organi competenti:
aspetto deteriore, perché i Valdostani andranno a pagare le
eventuali sanzioni di carattere fiscale o amministrativo per il
malaffare di qualcun altro!
Un invito che le facciamo, Assessore - e lo faremo anche al
liquidatore - è che questi soldi siano chiesti ai legittimi
debitori nei confronti dell'ente pubblico e non che vengano pagati
dai Valdostani. Oggi sono stati solamente accantonati contabilmente
700mila euro; noi chiediamo che, finché vengono scritti, possiamo
ancora accoglierli, ma che vengano pagati da chi ha abusato di
"benefits", di viaggi, di missioni, di vacanze, di cene, e via
dicendo! Sarà oggetto di approfondimenti ulteriori, però se da un
punto di vista commercialistico questo doveva essere scritto, da un
punto di vista morale e giuridico dovranno essere avviate delle
azioni di responsabilità nei confronti dei titolari di questi
misfatti, che dovranno risponderne anche in termini monetari! Non
dimentichiamo che per quanto riguarda la generosità dei Valdostani
nell'estinguere questa partita decennale della Gestione
straordinaria, nel 2004 è stata approvata la legge n. 35 che ha
erogato altri 6,5 milioni di euro a vantaggio della gestione in
liquidazione e sono soldi che finiscono in prevalenza nelle mani
dei professionisti! Quali considerazioni? Le considerazioni si
possono fare con uno sguardo al passato, di un passato che è stato
tutto meno che lungimirante, di un passato che ha permesso a
qualcuno di arricchirsi (e penso che le allusioni siano facilmente
comprensibili!)... a noi, in particolare ai contribuenti
valdostani, sta lasciando i dolori!
Speriamo che questa partita venga chiusa al più presto e che la
soluzione di certe cause, come quella che viene definita "causa
madre" - l'acquisizione del Grand Hôtel Billia - in un senso o
nell'altro venga definita. È apprezzabile l'annuncio del Presidente
Caveri, che dice: "adesso il venditore dovrà dirci se intende
accogliere una proposta"; va bene, ma ci piacerebbe che questo
annuncio diventasse un qualcosa di più concreto, ovvero o vendono e
noi compriamo oppure si cambia direzione! È inammissibile che un
contenzioso di questo tipo venga portato avanti per anni con dei
danni che finora sono stati pagati dalla Regione! È vero che una
causa civile è stata riconosciuta vincente per la Regione, ma è
altrettanto vero che altre situazioni sono tutt'altro che definite
e, anche se vengono contabilizzate a cifre minime, un domani
potrebbero trasformarsi in oneri elevati e dannosi per le nostre
casse!
Il nostro giudizio rimane negativo. Politicamente non ci
sentiamo di avallare tanto meno "ex post" ciò che è stato fatto nel
periodo 1994-2002 ed esprimeremo in maniera convinta un voto
contrario.
Presidente - È stato depositato alla Presidenza un ordine del
giorno a firma dei colleghi Frassy, Lattanzi e Tibaldi, di cui do
lettura:
Ordine del giorno
Il Consiglio regionale della Valle d'Aosta
Premesso che
- tra le competenze istituzionali assegnate ai Consiglieri
regionali vi è quella del controllo sull'andamento
dell'Amministrazione regionale e degli enti da essa
dipendenti;
- la legge regionale 21 dicembre 1993 n. 88, istitutiva della
Gestione Straordinaria del Casinò di Saint-Vincent, demanda al
Consiglio regionale la competenza sull'approvazione dei suoi
bilanci e dunque sull'esame degli aspetti contabili;
- il liquidatore della Gestione Straordinaria del Casinò di
Saint-Vincent, in adempimento del proprio mandato e della richiesta
pervenutagli dall'Assessore alle finanze relativamente ad una
ricognizione sulla regolarità dei dieci anni di Gestione
Straordinaria, ha consegnato il 2 settembre u.s. un Dossier
riassuntivo dei controlli a campione effettuati nei documenti
contabili;
- dalle indiscrezioni apparse sui giornali risulterebbe un
grave e diffuso quadro di irregolarità gestionali che hanno
consentito l'erogazione di ingenti somme di denaro erogate senza
titolo a dirigenti, funzionari della Casa da gioco e, inoltre,
l'impropria sponsorizzazione di soggetti esterni al Casinò;
- il 19 settembre u.s. l'Assessore Marguerettaz, dopo aver
esaminato il complesso dossier per alcune settimane, ha ritenuto di
inoltrarlo alla Procura della Repubblica presso il Tribunale di
Aosta;
- il 20 settembre il Procuratore capo ha dichiarato "Per il
momento non è stato ipotizzato alcun reato e siamo in attesa di
ulteriore documentazione ed eventuali iniziative delle parti
offese";
Impegna
Il Presidente della Regione e la Giunta regionale a:
1) trasmettere senza indugio ai consiglieri il Dossier
predisposto dal liquidatore della Gestione Straordinaria;
2) relazionare, entro 15 giorni, in Conferenza dei Capigruppo
sulle iniziative che l'esecutivo intende adottare a seguito dei
contenuti riportati nel Dossier.
F.to: Frassy - Lattanzi - Tibaldi
Prima di chiudere la discussione generale, aspetto che l'ordine
del giorno vi sia distribuito.
La parola al Presidente della Regione, Caveri.
Caveri (UV) - Senza indugio vorrei esprimermi sull'ordine del
giorno presentato dai colleghi di "Forza Italia".
Credo che il collega Frassy, presente alla Conferenza dei
Capigruppo a cui ho preso parte, non possa negare che ci sia stata
da parte del Governo regionale la condivisione con i Capigruppo di
un percorso preciso e ne sono buoni testimoni coloro che hanno
partecipato, compreso il collega Frassy, che pure ha espresso al
riguardo tutta una serie di sue valutazioni, una parte delle quali
sono state ripetute anche in quest'aula.
Come ho spiegato e come ripeto di nuovo, la decisione assunta
dall'Assessore Marguerettaz di invio alla Procura della Repubblica,
quindi gli aspetti più propriamente penali, è stata originata
dall'esigenza di non tenersi in casa questo "dossier", a fronte
dell'ipotetica possibilità che vi fossero dentro degli elementi di
tipo penale, delle notizie "criminis", e sappiamo che il rischio
che incombe sugli amministratori è quello di una formula omissiva
nell'invio del materiale. Ciò detto, l'Ufficio legale della Regione
in queste ore sta esaminando l'insieme della documentazione che
abbiamo ricevuto. Come è scritto con dovizia di particolari dai
giornali, si tratta di 13 pagine di relazione, quindi non siamo di
fronte a "l'Enciclopedia Britannica"! Peraltro, invece, ci sono una
serie di fotocopie aggiuntive di documenti che rendono questo
"dossier" corposo.
Dobbiamo - e lo faremo domani nella riunione del Governo
regionale - fare un approfondimento con l'Ufficio legale, che pur
nella brevità del tempo avuto a disposizione dovrebbe affrontare il
tema penale. Quindi se eventualmente ci fossero delle azioni attive
oltre a quella della trasmissione degli atti, e sotto il profilo
penale dovremmo anche capire se a seguito della trasmissione di
questa documentazione rispetto alla pubblicità del "116" vi possa
essere, ad avviso della Procura - semmai nomineremo un legale che
possa interloquire con la Procura della Repubblica - qualche tipo
di impedimento.
Torneremo su altri aspetti per adesso non trattati, gli aspetti
più propriamente civilistici - l'opportunità o meno di azioni di
rivalsa di responsabilità -, gli aspetti di interazione con la
giustizia contabile e anche gli aspetti più propriamente fiscali,
perché soprattutto nella vicenda dei "benefits" ci sono delle
rilevanze probabilmente di tipo fiscale.
Ci siamo dati, come Capigruppo, un appuntamento che nel
frattempo si è concretizzato con una proposta congiunta tra il
Presidente del Consiglio, il sottoscritto e l'Assessore
Marguerettaz che parteciperà ai lavori della Conferenza dei
Capigruppo, per giovedì della prossima settimana alle 16,30. In
quella sede saremo in grado di rispondere a tutte le sollecitazioni
che sono state sollevate, quindi anche a quell'invito così
tassativo che viene rivolto nell'ordine del giorno al punto 1,
mentre direi che i 15 giorni che erano stati prospettati nel vostro
ordine del giorno vengono accorciati. Sarà infatti giovedì della
prossima settimana che saremo in grado di dirvi quali azioni si
intendono intraprendere nello spettro dei diversi tipi di
giurisdizione, e dall'altra saremo in grado di dirvi quali parti
del "dossier". Come ho avuto modo di spiegare ai Capigruppo,
abbiamo 13 pagine di relazione più una serie di allegati, alcuni
dei quali contengono i nomi delle persone che sono citate in quanto
espressione di eventuali irregolarità compiute da altri, quindi si
tratterebbe di "mettere alla berlina" delle persone che non hanno
alcuna responsabilità.
Esistono poi dei documenti di cui va compresa la sensibilità.
Esiste un insieme di fotocopie di buste paga di alcuni dipendenti e
anche qui bisogna capire se e come bisogna reagire. Allora, ci sono
diverse ipotesi: una lettura durante la "Capigruppo" di una copia
senza poterne ottenere copia oppure una parte può essere a
disposizione regolarmente fotocopiata, magari con dei nomi che non
siano noti, ma sia solo la documentazione nella sua evidenza senza
il nome della persona. Questi sono tutti elementi su cui non esiste
da parte nostra l'intenzione di avere comportamenti omissivi o che
violino i diritti di accesso alla documentazione di cui ciascun
Consigliere ha. Si tratta solo da parte nostra di fornirvi un
quadro sul quale poi si potrà discutere, perché può darsi che
l'esito sia che vi consegniamo il "dossier" e discutiamo delle
altre implicazioni, quindi può anche darsi che non vi sia alcun
elemento di discussione o può darsi che ci sia, ma oggi, se con i
"se" e con i "ma" non si costruisce il passato, figurarsi se si può
costruire il futuro!
Prendo impegno nel dire che respingiamo l'ordine del giorno così
come impostato, perché ci sembra di avere comunque dato una
risposta di tipo politico e in termini per nulla omissivi, ma di
piena disponibilità a condividere un "dossier" che non abbiamo
alcuna intenzione di tenerci, né l'Assessore Marguerettaz, né il
sottoscritto, né l'insieme della Giunta. Condivideremo quindi
questa questione, ma con tutti quegli approfondimenti che non sono
nella disponibilità nostra da qui all'infinito, ma sono da qui a
giovedì prossimo.
Presidente - La parola al Consigliere Salzone.
Salzone (FA) - Brevissimamente, solo per chiarezza.
C'è stato un accordo molto sereno alla riunione dei Capigruppo
dell'altro giorno, mi sembrava un percorso concordato da tutti. C'è
l'intesa su un metodo per arrivare alla visione di questo
"dossier", ma c'è soprattutto l'esigenza di tutelare la privacy
delle persone, che credo rimanga l'aspetto più importante. Vedo dei
sorrisi, però guardate che, se non ho capito male, ci sono anche
delle buste paga. Mi sembra strano peraltro che voi proponiate una
cosa di questo genere, magari ci saranno anche delle cose gravi che
metteremo in risalto, ma non capisco come si possa pensare di
"mettere alla gogna" delle persone che non c'entrano nulla o solo
parzialmente, non spetta a noi giudicare!
Per questi semplici motivi, ma soprattutto perché c'è stato un
accordo chiaro nella riunione dei Capigruppo, se hanno valore
queste riunioni, riteniamo di non poter votare l'ordine del
giorno.
Presidente - La parola al Consigliere Frassy.
Frassy (CdL) - Penso che vadano fatte alcune puntualizzazioni su
tante cose.
La prima puntualizzazione è su quello che ci siamo detti in
riunione dei Capigruppo, nel senso che penso che correttamente il
Presidente Caveri abbia ricordato la mia posizione; di conseguenza,
quanto vado dicendo in aula non è una novità rispetto più che ad un
accordo, ad una ipotesi di percorso che il Presidente Caveri ha
tratteggiato in quella seduta e su cui ho espresso subito le mie
perplessità per una serie di questioni che ho in parte già
illustrato, ma che ritengo necessario approfondire.
Vede, Presidente, lei sta facendo un ragionamento che è fatto
nella sede sbagliata, nel senso che la sua responsabilità dal punto
di vista istituzionale e morale la può svolgere di fronte ad un
auditorio non qualificato dal punto di vista istituzionale. Ora,
nel Consiglio regionale, massima assise rappresentativa di questa
Regione, democraticamente eletta, ognuno di noi ha delle
responsabilità forse con diversi livelli; ma quello che mi stupisce
profondamente è l'irresponsabilità del discorso fatto dal collega
Salzone, nel senso che abbiamo capito che il collega Salzone non è
in grado di assumersi certe responsabilità e ha bisogno che
qualcuno dall'alto vigili sulle responsabilità che si deve
assumere. Mi spiego meglio.
Collega Salzone, non stiamo discutendo al bar di quello che
accade al casinò, ma stiamo discutendo nel Consiglio regionale di
quello che accade in una realtà che è strettamente connessa a
questioni di interesse pubblico, di ordine pubblico e di denari
pubblici. Pertanto siamo tenuti a capire cosa succede e a capirlo
senza intermediazioni, e siamo tenuti nell'ambito di quello che
capiamo a decidere cosa vogliamo fare! Se domani mattina voglio
fare un manifesto, una gigantografia elettorale con le buste paga
di tutti i dipendenti, è una responsabilità che mi assumo di fronte
all'opinione pubblica, di fronte a tutte quelle norme di legge che
garantiscono o meno determinate questioni che sintetizziamo con il
concetto di privacy. Di conseguenza starà alla sua responsabilità
di amministratore pubblico, perché pur stando in questa posizione
ibrida fra maggioranza e opposizione lei ha una responsabilità
amministrativa, non direttamente di tipo esecutivo, ma comunque ha
dei doveri che le promanano da questo ruolo che ricopre! Perciò
penso che la prima cosa è che ognuno di noi deve avere
consapevolezza del ruolo che ricopre in questa aula, un ruolo
attivo, perché qui siamo in 35 che contiamo, perché ognuno di noi
ha la possibilità di contare per uno.
Non accettiamo il ragionamento paternalistico fatto dal
Presidente Caveri, che dice: "non preoccupatevi, perché io che sto
un piano più in alto verificherò quello che vi posso dare, affinché
voi non vi facciate male andando a violare la legge sulla privacy,
affinché non commettiate delle imprudenze; poi, se sarà possibile
darvi tutto, vi darò tutto, se invece vi potrò dare solo una parte
vi darò solo una parte, ma state tranquilli che la mia supervisione
vale per tutti"! No, collega Salzone, non è così che funziona in
democrazia e mi stupisce che questa osservazione provenga da un
partito che dovrebbe avere una visione diversa rispetto a quella
che è una visione un po' asfittica, che ultimamente sta connotando
le comunicazioni interne al gruppo "Union Valdôtaine ".
Il liquidatore è stato nominato con un incarico
politico-amministrativo per portare all'attenzione dell'organo
preposto a mettere la parola "fine" sui conti della "GS" e l'organo
preposto, lo vediamo in questa discussione, il Consiglio regionale,
il quale ai sensi della legge n. 88/1993 ha competenza specifica in
materia per entrare nei conti della "GS". Come è possibile allora
che al Consiglio venga sottratta questa competenza legislativa per
una valutazione di tipo paternalistico, fatta dal Presidente
Caveri? L'Assessore e il Presidente Caveri hanno vagliato dei
documenti, hanno ritenuto addirittura che quei documenti potessero
configurare delle ipotesi di reato, li hanno trasmessi alla Procura
della Repubblica, e il Consiglio deve aspettare una censura
superiore che è la valutazione pregiudiziale che viene fatta dal
Presidente della Regione.
Invito i colleghi di minoranza e di maggioranza che non lo
avessero fatto a sfogliare la relazione del rag. Bo; a pagina 20,
la lett. b) titola: "Benefits a dipendenti". Vi risparmio quello
che è scritto sopra e vi leggo l'ultima parte del capoverso:
"Andrebbe valutata anche la possibilità, una volta esperite
tutte le necessarie e connesse verifiche, di andare ad individuare
eventuali responsabilità".
Questa relazione è la relazione
allegata a questa discussione ed è indirizzata al Consiglio
regionale. Vorrei ricordare che su una vicenda che ha pesantemente
segnato la storia di questa Amministrazione fu aperta una
Commissione d'inchiesta e in quella sede ci fu il libero accesso a
tutti i livelli delle documentazioni necessarie per il
funzionamento di quella commissione che arrivò a una serie di
conclusioni. Purtroppo, a distanza di qualche anno, quelle
conclusioni sono state in larga parte disattese: mi riferisco al
problema di riforma della legge n. 45/1995 sulla dirigenza. Ha
comunque individuato una serie di irregolarità nella gestione
dell'Ufficio stampa di allora.
Vorrei capire pertanto... le
"verifiche necessarie e
connesse"
chi le fa? È evidente che devono essere fatte
dall'organo preposto per legge ad esprimersi sulle vicende
contabili della "GS", oggi in liquidazione; perciò quando
presentiamo un ordine del giorno che chiede di trasmettere senza
indugio ai Consiglieri il "dossier" predisposto dal liquidatore
della "GS", questo ordine del giorno vuole solo enfatizzare un atto
dovuto! È un atto dovuto la trasmissione ai Consiglieri e sarà
responsabilità dei Consiglieri la gestione di queste informazioni,
perché il liquidatore è a servizio dell'Amministrazione regionale,
non è a servizio di un Presidente o di un Esecutivo! Il liquidatore
deve rispondere al Consiglio regionale, perché è questo che ha il
potere di approvare o di rimandare indietro - come accadde la
scorsa estate - il bilancio di liquidazione! Il Consiglio già una
volta espresse un parere negativo sul quel bilancio, allora la
competenza del Consiglio riteniamo che sia indiscutibile.
Il secondo punto, Presidente, non chiede nulla nel concreto,
salvo una cosa: capire cosa volete fare. E questo "capire" cosa
volete fare...
(interruzione del Presidente della Regione, fuori
microfono)
... prendiamo atto che nella pausa di pranzo il Capogruppo
dell'"UV" ci ha comunicato se c'era la disponibilità per giovedì
29, ma prendiamo atto che giovedì c'è la riunione dei Capigruppo,
non so quale sia l'oggetto, immaginiamo che abbia attinenza a
quello di cui stiamo discutendo!
Quello che chiediamo è che in 15 giorni - giovedì va benissimo,
perché è un termine ancora più vicino! - l'Esecutivo comunichi non
quello che ha visto, perché quello che l'Esecutivo ha visto lo
vorremmo vedere anche noi, ma cosa intende fare! Perciò non ci
accontenteremo fra 15 giorni o giovedì prossimo di vedere una parte
o l'insieme di questo "dossier", della serie: "guardatelo che
adesso lo metto via", no! Noi vogliamo sapere l'Esecutivo cosa fa,
se intende avviare delle azioni disciplinari, se intende chiedere
l'adozione di indagini amministrative interne, quali sono gli atti
concreti che intende adottare. Su questo aspetto, Presidente, devo
dire che ci viene in aiuto la dichiarazione del Procuratore Capo
del Tribunale di Aosta, che nella notizia rilasciata il 20
pomeriggio dall'ANSA dice che aspetta le iniziative che vorranno
intraprendere le parti lese... e "le parti lese" non può che essere
l'Amministrazione regionale! Allora questo ordine del giorno è più
che un documento politico, un documento che fa riferimento alle
nostre competenze, "in primis" amministrative. Questo ordine del
giorno ribadisce che noi Consiglieri siamo consapevoli delle nostre
responsabilità e dei nostri doveri istituzionali e chiediamo di non
essere surrogati per alcun motivo - neppure quello nobile,
paternalistico, di non farci male - nell'espletamento del nostro
mandato.
Penso che sia abbastanza chiaro lo spirito che ci ha portato a
scrivere la risoluzione. È ovvio che questo ordine del giorno
potevamo evitare di scriverlo nella misura in cui questo dibattito
lo avessimo voluto rinviare - come avevamo chiesto - al momento in
cui avessimo potuto esaminare il "dossier". La maggioranza ha
deciso di andare avanti comunque, noi stiamo andando avanti, ma
riteniamo che ci siano parecchie cose che ci lasciamo indietro. Su
quelle cose che ci lasciamo indietro, vogliamo poter capire e
vedere direttamente senza intermediazione alcuna quali sono le
problematiche sollevate, anche perché ci sembra di poter capire -
dall'insieme di dichiarazioni che sono comparse sugli organi di
informazione e che sono emerse nel dibattito odierno - che il
liquidatore ha fatto una verifica "a campione"; di conseguenza si
porrà il problema di capire se questa campionatura è sufficiente o
meno o se sia necessario fare approfondimenti maggiori, tanto che
lo stesso liquidatore ipotizza di darvi una consulenza di
approfondimento sulla materia che ha estrapolato per
campionatura.
Non ho niente da aggiungere a quello che ho detto. Mi auguro che
sia superata la "sindrome infantile" della necessità di essere
Consiglieri sotto tutela, perché penso che ognuno di noi abbia un
mandato che ha delle garanzie costituzionali, in quanto lo Statuto
è legge costituzionale ed abbia la capacità per capire quali sono i
limiti che derivano dal suo mandato, ma anche quali sono i doveri
che comporta questo mandato!
Si dà atto che il Vicepresidente Lanièce lascia l'aula
consiliare alle ore 16,30.
Presidente - Non vi sono altri colleghi che intendono
intervenire, dichiaro chiusa la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV) - Due brevi repliche sulle affermazioni che
hanno fatto i colleghi Curtaz e Tibaldi.
Sicuramente c'è piena disponibilità nel verificare la proposta
che peraltro è già emersa, ovvero verificare se la liquidazione
della Gestione straordinaria non possa essere riassunta all'interno
dell'attività ordinaria della S.p.a.. Questo dovrà essere fatto
verificando le ragioni che avevano portato in allora la gestione
dell'operazione in questi termini e vedere quali possono essere le
implicazioni, ma dal punto di vista giuridico e di disponibilità
c'è un impegno a verificare questa soluzione e assolutamente
concordo sulla considerazione che ha fatto il collega Curtaz: che
tutti questi contenziosi e queste attività che vengono trattate
dalla "GS" hanno una coda nei confronti della S.p.a. o viceversa,
quindi credo che ci possa essere un'economia complessiva
condivisibile.
Per quanto attiene le attività che sono state riprese dal
Consigliere Tibaldi relativamente al bilancio della Gestione
straordinaria in liquidazione, ricordo che il compenso del
liquidatore non è un compenso annuo come per il Collegio dei
liquidatori; il liquidatore, al contrario, ha un emolumento che
viene calcolato sulla base dell'attività svolta in termini di
attivo o passivo realizzato o accertato, quindi quello che vedete
di volta in volta è un compenso non per competenza, ma per cassa,
cioè ci sono degli anticipi che sono stati richiesti e al termine
della liquidazione ci sarà la definizione...
(interruzione del Consigliere Tibaldi, fuori
microfono)
... quello è l'acconto che è stato pagato al liquidatore.
Ricordo che la riassunzione dei procedimenti della Gestione
straordinaria in capo alla S.p.a. potrebbe portare pochi risparmi,
perché l'attivo realizzato è stato realizzato in un giorno solo,
cioè il trasferimento dell'azienda il 1° gennaio 2003, quindi
quello è stato il momento in cui è maturata la parte importante del
compenso. Rispetto a questo tipo di discorso - come lei ben sa -
anche le pratiche dei legali sono quantificate sulla base di
tariffe professionali che sono rapportate al valore della
pratica.
Per quanto attiene il discorso fatto dal collega Frassy a
sostegno dell'ordine del giorno, non entro nel merito; lì, ci sono
delle posizioni che possono convergere come divergere, ma il
collega Frassy nel citare la legge n. 88/1993 non cita mai
l'articolo 9, perché l'articolo 9 non dà al Consiglio regionale
compiti ispettivi e di controllo, li dà alla Giunta. Non è esatta
l'affermazione che è il Consiglio regionale che deve fare le
ispezioni contabili; quello è un compito preciso che è stato
individuato dal legislatore alla Giunta regionale la quale,
nell'assumersi le sue responsabilità, dovrà poi fare un passaggio
che - è ovvio - deve essere fatto in Consiglio, ma le attività sono
attività diverse! Se andate quindi a rileggere l'articolo 9, questo
dice delle cose molto precise: dice che il Governo regionale può
ascoltare la società di revisione, può ascoltare il Comitato di
gestione e chiedere promemoria al Comitato esecutivo, così come
procedere ad ispezioni; non prevede, invece, questo compito in capo
al Consiglio regionale.
Credo che quanto affermato dal Presidente non sia un pretesto
per nascondere, ma sia aderente al dettato legislativo, quindi nel
dare contezza di questa attività nella giornata di giovedì ai
Capigruppo, crediamo di aver interpretato in modo corretto il
disposto legislativo.
Presidente - Pongo in votazione l'ordine del giorno presentato
dal gruppo "La Casa delle Libertà":
Consiglieri presenti: 28
Votanti e favorevoli: 5
Astenuti: 23 (Borre, Caveri, Cesal, Comé, Ferraris, Fey, Fiou,
Fosson, Isabellon, La Torre, Lavoyer, Maquignaz, Marguerettaz,
Nicco, Pastoret, Perrin, Perron, Praduroux, Rini, Salzone, Sandri,
Adriana Viérin, Laurent Viérin)
Il Consiglio non approva.
Presidente - Passiamo ora ad esaminare il bilancio.
La parola al Consigliere Curtaz per dichiarazione di voto.
Curtaz (Arc-VA) - Solo per spiegare la nostra posizione di
opinione che sarà di astensione.
Non voteremo né a favore, né contro, ci asterremo, coerentemente
con quella che è stata la nostra richiesta di completezza della
documentazione che questa mattina era stata richiesta sia dal
nostro gruppo, sia dal gruppo "La Casa delle Libertà". Devo dire in
proposito che le ultime dichiarazioni dell'Assessore Marguerettaz,
apparentemente rassicuranti, secondo me non rassicurano alcuno.
L'Assessore Marguerettaz ha spiegato rivolto al Consiglio, in
particolare ai Consiglieri di maggioranza: "non preoccupiamoci di
questa cosa, non ci sono tutti i documenti, i colleghi del gruppo
"La Casa delle Libertà" e del gruppo "Arcobaleno" fanno il loro
lavoro, magari sono un po' polemici, ma non c'è necessità di avere
tutti i documenti perché questo potere di controllo e di ispezione
l'articolo 9 della legge istitutiva lo riserva alla Giunta".
Peccato che abbia dimenticato di aggiungere che questo ragionamento
c'entra come "i cavoli a merenda", perché quello che prevede
l'articolo 9 riguarda un'attività ispettiva generale, tutto l'anno,
che riguarda la Giunta. La competenza della Giunta regionale, non è
in discussione, non stiamo parlando dei suoi compiti; stiamo
parlando dei compiti del Consiglio regionale, che sono quelli di
approvare questo bilancio. E nell'ambito dell'approvazione del
bilancio, caro Assessore, noi, sì, che abbiamo dei poteri e dei
doveri in riferimento all'acquisizione di tutto il materiale utile
ad esprimere un giudizio! Torniamo alla questione di
stamattina.
Lei ha detto: "il dossier Bo non è necessario per avere
un'idea"... ma chi lo dice? È il discorso che faceva il collega
Frassy. Io, Consigliere regionale, voglio assumermi la
responsabilità di dire "sì", "no" o "mi astengo" su questo
bilancio, e per farlo voglio avere tutti i documenti! Poi sono io,
non lei o il liquidatore che dirà se quei documenti sono o non sono
rilevanti, la responsabilità è mia e lo decido io se è rilevante o
irrilevante! Nel dubbio, voi, non ce lo fate vedere, dite: "non è
rilevante, fidati di me"! Lo mandate alla Procura della Repubblica,
ma i Consiglieri non lo devono sapere, devono approvare "a scatola
chiusa"! Mi sembra un po' in spregio a quelle che sono le
competenze, le potestà del Consiglio regionale e la dignità di
ciascun Consigliere. Poi stia tranquillo, qui andrà bene tutto,
perché potete raccontare tutte le storielle che volete e qui viene
creduto tutto, ma lo dico perché non abbiamo scritto, tutti, in
fronte, "sali e tabacchi". Il riferimento alla potestà di ispezione
e di controllo della Giunta invochiamola pure, ma non nel caso in
cui c'è un Consiglio regionale che deve esprimersi sul bilancio,
perché non parliamo di una generale attività ispettiva... parliamo
di documenti che, a nostro giudizio, sono rilevanti ai fini del
nostro convincimento sulla votazione del bilancio!
Io sono talmente presuntuoso da voler formare individualmente il
mio convincimento, senza che mi aiuti a formarlo l'Assessore di
turno o il liquidatore di turno, voglio deciderlo io se quel
documento è rilevante o no! Non ce l'ho, non voto!
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - Ovviamente non voglio fare un dibattito, non
è questione di essere presuntuosi o meno, è questione di essere
completamente fuori strada e mi stupisco che un Consigliere, con lo
spessore giuridico come quello dell'avv. Curtaz, dica delle cose di
questo genere! È come se io, detentore di alcune azioni della FIAT,
andassi nella sede di approvazione del bilancio e cominciassi a
chiedere tutte le fatture! Consigliere Curtaz, lei è completamente
fuori strada, lasci perdere con delle questioni di tipo
giuridico... non è che siete fuori strada, siete fuori proprio da
ogni collocazione giuridica!
Il Consiglio regionale, ente sovrano, ha la possibilità di
approvare o di non approvare questo bilancio, quello è
indiscutibile; ma che i Consiglieri all'interno di questa
discussione vogliano acquisire tutta una serie di documenti per
trarne un convincimento positivo o negativo, non è nella "ratio",
né della legge speciale, né delle leggi che vengono citate per
analogia, perché - come ben sapete - se così non fosse, il "CdA",
il Collegio dei revisori, la società di revisione non avrebbero
alcun significato, in quanto ci sarebbe il "fai-da-te"!
Qui c'è un percorso; all'interno di questo percorso, al di fuori
di questa procedura che porta all'approvazione del bilancio, avete
il "116", avete tutte le facoltà del caso, ma per quanto attiene
l'approvazione del bilancio oggi in discussione non c'è la
possibilità in quest'aula di dire che volete avere ulteriori
documenti, perché non è così! E nessuno, con un minimo di
preparazione giuridica, riuscirà a dirvi delle cose del genere! Se
esprimete delle valutazioni politiche, le accolgo e mi va tutto
bene; nel momento in cui dite che il comportamento adottato è un
comportamento "border line" che non è legittimo, io reagisco con
forza perché non è così!
Voi oggi potete approvare o non approvare, non votare: questo è
nel vostro compito, ma non venire, qui, a dire che volete avere dei
malloppi di documenti o delle cose che servono a dare un
convincimento su questo bilancio! Il bilancio lo ha preparato il
liquidatore, ci sono le relazioni del Collegio dei revisori, la
società di revisione; non vi convince? Bocciatelo! Questo è quello
che vi dico, null'altro, esattamente così!
Presidente - La parola al Consigliere Frassy.
Frassy (CdL) - Penso, Assessore, che comunque lei le chiami,
"considerazioni politiche" o come vuole, io le chiamo
"considerazioni di buon senso", e le considerazioni di buon senso
sono quelle che voi avete capito che quel "dossier", che state
minimizzando e ridicolizzando a 13 pagine e tante buste paghe, era
talmente ridicolo che lo avete mandato alla Procura della
Repubblica... questo è l'unico dato certo!
Il rilievo che facciamo nell'esprimere un giudizio negativo su
questo documento contabile è che, al di là della risoluzione che
abbiamo presentato su un fatto a margine, ma che riteniamo
politicamente centrale e contabilmente determinante nelle vicende
di liquidazione, voi avreste dovuto dare delle comunicazioni
diverse rispetto a quelle che avete dato. Forse siamo stati
distratti, ma non ci è parso di cogliere quella preoccupazione che
forse avreste dovuto raccogliere e che il liquidatore ha espresso,
invitando i destinatari finali di questa relazione - Assessore,
Presidente, Consiglieri - di valutare questa possibilità di
individuare eventuali responsabilità!
Oggi come oggi, voi avreste dovuto rassicurare il Consiglio
regionale sul fatto che sarebbero state quanto prime, anzi, che le
avete già avviate, tutta una serie di azioni a verifica di quello
che sta scritto qui dentro! La sensazione nostra è che alla fine il
conto lo paga "Pantalone", che alla fine i 700mila euro che sono
messi qui e che sono una parte non significativa di tutto un
panorama più complesso, rimangono nelle pieghe del bilancio.
Immagino che sarete tenuti in base al medesimo meccanismo a fare
una norma di legge per rifinanziare, o forse c'era una norma di
legge che delegava la Giunta, ma verrà rifinanziata la
liquidazione. Qui chiudiamo con 3,8 milioni di passivo e dalle
casse regionali usciranno 3,8 milioni per consentire la
prosecuzione della liquidazione. A fronte di questi dati, non
abbiamo colto quella tensione morale, colleghi Borre e Perrin, che
voi rivendicate nelle polemiche interne al movimento "Union" ma che
non praticate nell'Amministrazione!
Noi ci saremmo aspettati un atteggiamento diverso, ci saremmo
aspettati la capacità di fare un ragionamento
politico-amministrativo. Voi utilizzate l'etica della politica per
gestire all'interno del gruppo "Union" porcherie come queste!
Perché se non avete il sentore di quello che c'è qui dentro - e io,
collega Borre, non credo che lei non ci arrivi! Collega Perrin, non
credo che lei non ci arrivi! -... allora su questo avremmo voluto
capire qual era il punto di vista della maggioranza, quali erano
gli indirizzi del Governo regionale... silenzio tombale!
Si dà atto che il Vicepresidente Lanièce rientra in aula
consiliare alle ore 16,51.
Presidente - Pongo in votazione il punto 35:
Consiglieri presenti: 26
Votanti: 22
Favorevoli: 20
Contrari: 2
Astenuti: 4 (Comé, Lanièce, Lavoyer, Salzone)
Il Consiglio approva.
