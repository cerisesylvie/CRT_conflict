Classificazione
AGRICOLTURA



Oggetto del Consiglio n. 1553 del 26 maggio 2022 - Resoconto
OGGETTO N. 1553/XVI - Interpellanza: "Nuova programmazione
della politica agricola comune 2023/2027 e interventi per
riorganizzare gli uffici competenti a garanzia dell'erogazione dei
pagamenti diretti e del PSR".
Bertin (Presidente) -
Punto n. 33. Illustra il
consigliere Planaz.
Planaz (LEGA VDA) -
Appreso che la Commissione europea il
31 dicembre 2021 ha emesso un documento che contiene ben
duecentoquarantaquattro rilievi, tra inviti a correggere,
modificare e completare le parti mancanti del piano strategico
della politica agricola comune, elaborato dal nostro Ministero, e.
in particolare, invita ad adottare misure più incisive per la
distribuzione dei pagamenti diretti, richiama al massimo impegno
per il raggiungimento di risultati innovativi a livello ambientale,
in particolare per quanto riguarda l'acqua - e sappiamo tutti
l'importanza soprattutto in questi periodi - l'aria nutriente, la
biodiversità dei terreni agricoli nelle foreste, nonché la
riduzione delle emissioni, per aumentare un sequestro del
carbonio.
Tenuto conto che Bruxelles invita l'Italia a compilare
adeguatamente tutte le sezioni e gli elementi vuoti o incompleti
del piano entro il 30 giugno - questa è una data che ormai è vicina
- data ultima entro la quale i Governi devono fornire la revisione
- e che con una nota del Mipaaf lo scorso 19 aprile ha convocato il
tavolo di partenariato della politica agricola comune, allo scopo
di riprendere la discussione sui punti ancora aperti.
Rilevato che il ministro Stefano Patuanelli ha evidenziato
l'esigenza di giungere quanto prima a un accordo - che condivido -
sul riparto dei fondi dedicati allo sviluppo rurale, in quanto il
piano strategico della politica agricola comune è carente
d'informazione sulla locazione finanziaria degli strumenti del
secondo pilastro e della politica agricola comune (primo pilastro),
che con una netta convergenza interna e retributiva andrebbe a
vantaggio delle aree rurali più bisognose.
Qui torniamo alle nostre realtà quando una realtà di montagna a
diversità di una di pianura abbia la necessità di avere un PSR o
PSRN che vada a incidere sulle difficoltà delle realtà locali.
Considerato che la UE invita l'Italia a rivedere la propria
strategia per garantire una distribuzione più equa e mirata dei
pagamenti diretti, perché le scelte di convergenza interna e
distribuzione sono valutate come limitate al minimo richiesto dalle
regole UE - anche qui non sono proprio state rispettate al minimo
le richieste dell'Unione Europea - mentre non vengono applicati i
capi in riduzione dei pagamenti diretti e il valore massimo dei
diritti appare relativamente elevato per i titoli molto alti, a
differenza di quelli molto bassi - che, ricordo, rispecchiano molto
la nostra realtà: abbiamo avuto molte problematiche già in passato
- e vengono sollevate preoccupazioni per quanto riguarda
l'efficacia della strategia per migliorare la distribuzione e
l'obiettivo dei pagamenti diretti.
Sottolineato che tra le indicazioni dell'Unione Europea vi è
anche quella di rafforzare la sua strategia di semplificazione e di
descrivere in particolare come sarà ridotto l'onere amministrativo
- anche qui, parliamo sempre del carico burocratico che devono
affrontare le aziende - qua parla di nuovo di piccoli agricoltori,
anche per quanto riguarda la possibilità per tutti i potenziali
beneficiari di richiedere autonomamente un sostegno della politica
agricola, della PA, senza necessità di rivolgersi a servizi
esterni. Qui la dice lunga. perché piacerebbe a tutti riuscire a
compilare una domanda senza rivolgersi a dei professionisti, ma a
oggi la vedo molto lontana; la semplificazione, come ho già
evidenziato altre volte, servirebbe anche a chi aiuta i piccoli
agricoltori, teniamo conto di nuovo della nostra realtà in cui la
maggior parte delle aziende è rappresentata da piccoli
allevatori.
Evidenziato lo stato d'incertezza post pandemia in cui vivono le
aziende agricole valdostane danneggiate terribilmente dai
cambiamenti climatici, vediamo la siccità in atto, oggi non c'è un
problema imminente ma vediamo le problematiche che si cominciano ad
affacciare come acqua e anche come scorte di foraggi, perché in
questo periodo dove c'è l'irrigazione si può dire che c'è un buon
raccolto, ma dove non c'è stata la possibilità d'irrigare oggi
vediamo proprio la diversità nei nostri prati.
Poi anche la guerra scoppiata tra Ucraina e Russia ha creato non
poche difficoltà nell'approvvigionamento delle materie prime
necessarie al buon svolgimento delle nostre attività. La mancanza
di materie prime adeguate, di altissima qualità, potrebbe
compromettere anche tutta la filiera o creare danni alla filiera,
auspichiamo che non succeda.
Per questo interpelliamo il Governo regionale per sapere quali
siano gli intendimenti riguardanti la nuova programmazione della
politica agricola comune 23-27, considerata l'imprescindibile
necessità di organizzare gli uffici competenti al fine di evitare
il blocco dei pagamenti diretti e quelli del PSRN - perché a questo
punto parleremo di PSRN - indispensabile al sostentamento e
all'organizzazione delle attività agricole.
Spezzo una lancia, avevamo già fatto un incontro in Commissione
- da molto tempo se ne parla - sulla possibilità di continuare con
AGEA o valutare - e qui sottolineo "valutare" - delle
collaborazioni più vicine tipo ARPEA, che magari sarebbero più
facili per lo snellimento della burocrazia, anche perché - lo
sappiamo tutti - la lontananza non è che faciliti queste attività,
soprattutto quando si parla di tutto questo carico burocratico che
dobbiamo affrontare.
Presidente -
Risponde l'assessore Sapinet.
Sapinet (UV) -
Partirei dal fondo: ha citato giustamente
alcuni ragionamenti su un'eventuale collaborazione con ARPEA; se
n'è parlato in Commissione e se ne riparlerà, è in corso da alcuni
mesi un'analisi per valutare gli aspetti positivi, gli aspetti
negativi ma soprattutto l'eventuale fattibilità. Su questa tematica
sicuramente in occasione di una delle prossime Commissioni andremo
magari ad aggiornare.
Riguardo alla necessità di un PSR regionale, che tenga conto
delle specificità delle regioni, ieri si è tenuto un incontro tra
le Regioni del Nord Italia, in seguito ad alcune criticità emerse
durante le riunioni in cui abbiamo sollecitato il Ministro al fine
di farsi carico di una situazione grave, che è ancora più grave
laddove i territori sono più fragili, come i nostri territori
montani. Alla riunione di ieri, alla quale hanno poi partecipato i
tecnici, perché io ero impegnato in Consiglio, faranno seguito
sicuramente delle interlocuzioni dove vogliamo comunque fare un
qualcosa, un'azione un po' più concreta e decisa insieme alle
Regioni Friuli, Lombardia, Piemonte e alle Province autonome,
proprio al fine che venga mantenuto quanto promesso, quanto
ipotizzato, a sostegno della zootecnia e della filiera del latte di
montagna.
Per venire invece ai contenuti dell'iniziativa, in premessa
ricorderei che la gestione dei pagamenti diretti non dipende
direttamente dagli uffici regionali o di AREA, ma viene attuata
attraverso gli uffici e il personale dei centri di assistenza
agricola, centri che si occupano di caricare, d'istruire le domande
tramite il portale SIAN; AGEA provvede poi all'erogazione del
premio.
La collaborazione tra Regione, AREA e i centri di assistenza
agricola serve per coordinare al meglio tutte le attività, una
collaborazione consolidata che sta dando ottimi risultati, così
come ci dicono le analisi sui pagamenti.
Infatti le attività della Regione si limitano in fase di avvio
della programmazione ad approvare eventuali deroghe regionali e i
parametri di calcolo dei premi e in fase attuativa a fornire ad
AGEA eventuali dati aggiuntivi utili all'istruttoria da parte
dell'organismo pagatore. In tal senso non si ritiene di dover
riorganizzare gli uffici regionali competenti per lo svolgimento di
tale attività, considerato che a livello generale vale l'assunto
che la qualità delle domande presentate sul portale sia il
requisito fondamentale per il buon esito istruttorio e il
successivo pagamento.
Più che di riorganizzazione, magari sarebbe più corretto parlare
di eventuali adattamenti che saranno messi in atto in relazione al
nuovo impianto del PSR 2023-2027 e sicuramente adattamenti che
dovranno tener conto anche di un periodo di sovrapposizione delle
due diverse programmazioni. Adattamenti, quindi, ma anche
potenziamenti più che riorganizzazione.
Per quanto concerne poi le misure di sviluppo rurale, si segnala
che i più recenti monitoraggi di AGEA vedono la Valle d'Aosta come
prima Regione per capacità di spesa; si tratta di un ottimo
risultato che certamente premia il lavoro portato avanti dal
Dipartimento e da AREA Valle d'Aosta. Un lavoro portato avanti
nello svolgimento delle istruttorie regionali e nella continua
collaborazione con AGEA nella risoluzione delle varie
problematiche. In merito a queste ultime, con riferimento specifico
alle misure strutturali, nelle settimane scorse è stato istituito,
in accordo con AGEA, un servizio "Help Desk" per la raccolta delle
segnalazioni regionali concernenti le criticità operative del SIAN
e la loro risoluzione da parte dell'organismo pagatore. Allo stato
attuale le segnalazioni ormai in via di risoluzione sono sei.
In merito alle misure a superficie e a capo, il dialogo continuo
con AGEA permette via via la risoluzione delle molteplici criticità
scaturenti, in prima battuta dalla complessità del sistema
informativo, degli algoritmi che sottendono all'erogazione degli
aiuti, e, secondariamente, dall'incompletezza o difformità di
dichiarazione, che inficiano la qualità delle domande presentate,
come indicato in premessa.
Sburocratizzazione l'ha detto lei, sicuramente sottoscrivo, è
una sfida in agricoltura forse più che in altri ambiti.
La modalità preferenziale per la risoluzione delle problematiche
è certamente la convocazione di periodiche bilaterali, ovvero
incontri tra AGEA e singole Regioni, nel corso dei quali si opera
direttamente su anomalie bloccanti.
Accanto a questi incontri ve ne sono altri allargati a tutte le
Regioni, soprattutto vi è la quotidiana interlocuzione della
direttrice di AREA con gli uffici di AGEA per segnalare le
questioni ancora irrisolte concernenti le due programmazioni
2007-2013 e 2014-2022, perché poi, alla fine, è lì che riscontriamo
le criticità maggiori sul passato. Quindi un supporto che ci deve
essere dalla parte politica da parte dell'Assessorato al grande
lavoro di AREA e, più in generale, segnalo le recenti assunzioni
operate in seno al Dipartimento e presso AREA in un momento dove
assumere non è così facile; assunzioni che servono a potenziare
l'organico, anche nell'ottica di migliorare ulteriormente le
prestazioni in termini di rapidità dell'istruttoria delle
istanze.
In ottica prospettica, le valutazioni organizzative in seno al
Dipartimento non possono prescindere dal fatto che l'avvio della
nuova programmazione 23-27 è a tutt'oggi ancora una parziale
incognita, abbiamo un riparto che è in corso tra le Regioni e poi,
soprattutto, anche per quel che riguarda l'adeguamento dei sistemi
informativi AGEA; in tal senso segnaliamo incoraggianti risultati
di una convenzione tra Dipartimento agricoltura e ARPA Valle
d'Aosta per lo sviluppo di un sistema finalizzato alla mappatura
del potenziale dell'utilizzo reale delle risorse foraggere tramite
i dati satellitari e la definizione di un protocollo d'indagini
oggettive.
Le attività svolte da ARPA si sono articolate intorno ai
seguenti assi: individuazione delle superfici erbacee del
territorio regionale, analisi delle proprietà strutturali e
funzionali delle superficie erbacee e sviluppo di un metodo di
riconoscimento delle pratiche d'uso delle superfici erbacee.
Si tratta di un lavoro altamente qualificato da cui è scaturita
una prima condivisione con AGEA e con le sue società informatiche
satelliti, anche al fine di gettare le basi per un riconoscimento
formale delle banche dati e delle cartografie digitalizzate
regionali per il loro futuro utilizzo in complementarietà con le
foto interpretazioni AGEA.
Lo studio delle superfici verdi della Valle d'Aosta prosegue
oggi con una nuova convenzione - 2022-2023 - che intende appunto
approfondire e consolidare i risultati delle tre attività citate
prima, sempre attraverso i dati satellitari e seguendo i seguenti
aspetti: le caratteristiche ambientali e morfologiche delle
superfici regionali a pratiche locali tradizionali, il
miglioramento della mappatura delle aree arbustive rispetto alle
superfici erbacee e i possibili utilizzi delle superficie erbacee.
Questo quanto fatto finora.
Per quel che riguarda il PSR e il discorso degli aiuti, già oggi
avrò delle altre interlocuzioni con gli Assessori, in modo da
essere aggiornato su quanto discusso ieri e per un'azione che
porteremo avanti al fine di riuscire a concretizzare quanto ci era
stato promesso nelle scorse riunioni.
Presidente -
Per replica, consigliere Planaz.
Planaz (LEGA VDA) -
Ha risposto in parte alla mia
domanda, infatti oggi ho la certezza che una programmazione vera e
propria non ce l'abbiamo ancora, lei mi ha citato tutta una serie
di attività gestite in parte dall'Assessorato all'agricoltura e
dall'Amministrazione regionale, tutta una serie di attività che
gestisce anche AGEA. Il fatto che oggi non abbiamo ancora una
certezza sulla nuova programmazione, a differenza di quando avevamo
fatto quel passaggio in Commissione in passato per cui avevamo dati
certi su tutte le tipologie d'intervento, nel nostro caso erano
solo uno-due ecoschemi a fronte dei cinque-sei ecoschemi dettati
dal PSR nazionale e dalla politica agricola comune.
Non condivido il fatto che un'Amministrazione regionale non
s'interessi del primo pilastro, perché se noi non sappiamo quanto
andiamo a incidere con il primo pilastro, viene difficile fare dei
ragionamenti sul secondo pilastro e intervenire dove c'è più
bisogno d'intervenire, perché capisco che non è competenza degli
uffici regionali gestire il primo pilastro, perché è una politica
agricola prima europea e poi nazionale  e se verrà approvata
dovremo attenerci a quelle regole, però ci aiuta poi a costruire un
piano strategico nazionale, un PSRN, per andare a intervenire nei
settori dove c'è più difficoltà.
Lei ha citato la filiera latte ma non trascuriamo i consorzi,
gli investimenti, anche per i giovani non so se vogliamo che
qualcuno si avvii su questo settore e intraprenda una vita di
sacrifici, che tutti conosciamo; bisogna secondo me, almeno per una
programmazione, incentivare questi giovani, perché è inutile che
lanciamo un giovane in un'attività come questa se poi dopo un po'
di tempo si trova abbandonato e non sa più da che parte andare.
Poi quello che non condivido è il primo pilastro. Il primo
pilastro oggi è importantissimo, di quello che era stato presentato
in Commissione c'erano dei dati; oggi tutto quello che è successo a
causa della guerra, anche a livello non solo di politica agricola
europea ma anche mondiale, ha cambiato tutti gli scenari agricoli
mondiali, è per quello che bisognerebbe avere un po' più di
certezza su tutti i pilastri.
Capisco che non è competenza dell'Amministrazione regionale ma è
poi lì che l'Amministrazione regionale deve intervenire e fare le
sue valutazioni per sostenere più aziende possibili, perché io,
purtroppo, vedo che c'è un continuo calo, sia di animali sia di
aziende, e, come forse ho già preannunciato, non voglio fare
l'uccello del malaugurio, ma se continuiamo con questi periodi, non
solo dovuti alle decisioni politiche ma anche all'aspetto
climatico, nella stagione autunnale vedremo di nuovo una
diminuzione di animali, magari non proprio di aziende ma di animali
molto incisiva, perché carenze di materie prime, aumento dei
prezzi... non c'è stato un aumento adeguato delle materie di
produzione come il latte e carne, qualcosa si è visto sulla carne,
tutto questo provocherà di nuovo, di conseguenza, un calo delle
attività.
Io mi auguro che l'Assessorato all'agricoltura mantenga un
livello di attenzione molto alta perché sono periodi molto
difficili. Vi sono sempre stati dei periodi un po' più rosei e un
po' meno, oggi siamo in una fase molto critica e mi auguro che
faremo attenzione a tutto quello che si può fare.
Presidente -
Sospendiamo brevemente il Consiglio per
arieggiare i locali. I lavori sono sospesi.
La seduta è sospesa dalle ore 11:01 alle ore 11:23.
