Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 544 del 14 maggio 1984 - Resoconto
OGGETTO N. 544/VIII - PETIZIONE POPOLARE PER RICHIEDERE IL
POTENZIAMENTO DEI SERVIZI DI MEDICINA PREVENTIVA SUL TERRITORIO
REGIONALE. (Interrogazione).
PRESIDENTE
: Do lettura dell'interrogazione presentata dai
Consiglieri Mafrica e Millet:
INTERROGAZIONE
Avendo avuto notizia di una petizione presentata da circa 800
cittadini della Comunità Montana del Marmore sulla necessità di un
potenziamento del servizio di medicina preventiva sul territorio
regionale, alla luce di positive esperienze realizzate in quella
Comunità prima dell'istituzione del servizio sanitario
regionale;
i sottoscritti Consiglieri regionali
INTERROGANO
l'Assessore alla Sanità ed Assistenza Sociale per
conoscere:
1) i contenuti della petizione e le modalità scelte dalla Giunta
per dare risposta ai cittadini proponenti;
2) le intenzioni della Giunta regionale in ordine al problema
della realizzazione di un efficace servizio di medicina preventiva
operante su tutto il territorio regionale.
PRESIDENTE
: Ha chiesto di parare l'Assessore alla Sanità
ed Assistenza Sociale Marcoz, ne ha facoltà.
MARCOZ - (U.V.):
In risposta alle domande
dell'interrogazione, do lettura della petizione:
"I sottoscritti
genitori degli alunni dei circoli didattici di Saint-Vincent e
Châtillon rivolgono rispettosa domanda alle Signorie Vostre
affinchè venga ripristinato il servizio di medicina scolastica
preventiva, già a suo tempo istituito dalla Comunità Montana, in
applicazione della legge nazionale del 23.12.1978, n. 833, art. 2,
ed al piano socio-economico sanitario della Regione Valle d'Aosta
per il triennio 1983-85, art. 2.
Fiduciosi in un Vostro intervento, ringraziano e porgono
distinti saluti".
Questo è il contenuto della petizione con circa 800 firme.
Come i Consiglieri sanno, sto effettuando in tutti i distretti
della Regione, insieme ai Comitati di Zona e all'U.S.L.,
un'indagine sul territorio per vedere come funziona l'apparato
sanitario. In data 18 aprile avevo in programma il distretto n. 7
(di Antey) ed ho convocato il Presidente del Consiglio del Circolo
di Valtournenche per vedere si affrontare questo discorso. Nè
l'interessato, nè un suo rappresentante si sono presentati a quella
riunione.
Venerdì scorso, 11 maggio, ho effettuato un'analoga riunione
presso il distretto n. 9, di Châtillon, invitando i diretti
responsabili dei Circoli; si è presentato il Presidente del Circolo
di Saint-Vincent, Sig. Bois.
Si è avuto un primo incontro con queste persone e ne è risultato
che la petizione è stata inoltrata da questi Circoli che avvertono
una disfunzione del servizio sanitario, perchè è impensabile che la
riforma sanitaria stia funzionando bene, anzi non funziona bene per
tantissime ragioni.
Si è individuata una non conoscenza dei problemi sanitari da
parte delle persone che hanno sottoscritto questa petizione, una
confusione enorme dei ruoli da giocare sia sulla medicina
preventiva che su quella di base e specialistica.
Abbiamo quindi spiegato cosa si intende per medicina di base,
quali sono i compiti del servizio, qual è la medicina preventiva
che si sta effettuando, qual è la medicina sportiva, dove viene
svolto tale servizio e a chi deve essere richiesto.
Per venire incontro a queste giuste esigenze è mia intenzione
innanzitutto di informare la popolazione su quella che deve essere
l'organizzazione sul territorio del servizio sanitario da parte
dell'U.S.L., cioè distinguere fra competenze dell'U.S.L. e
competenze della Regione, in modo che i compiti siano chiariti e
non si addivenga nuovamente alla presentazione di petizioni che in
un certo senso possono servire, ma dall'altro dimostrano la non
conoscenza dei problemi da parte di chi ritiene di fare questo tipo
di azione.
Il secondo indirizzo della Giunta è quello di assicurare il più
possibile il corretto funzionamento sul territorio dei presidi
sanitari, i quali purtroppo non funzionano ancora bene per mancanza
di personale da utilizzare in queste strutture.
Terzo indirizzo, promuovere l'attività dei Comitati di Zona
affinchè la popolazione partecipi il più possibile a questo tipo di
lavoro, in quanto solamente conoscendo quali sono le difficoltà che
attengono alla riforma sanitaria si possono risolvere i
problemi.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Devo dire innanzitutto che trovo
abbastanza strano l'atteggiamento dell'Assessore. I cittadini della
Comunità del Marmore hanno posto un problema: la loro Comunità in
anni passati aveva organizzato un servizio di medicina scolastica,
che a loro sembrava andasse abbastanza bene, questo servizio non
funziona più e in risposta ad una loro petizione che pone quel
problema, l'Assessore si è premurato di fare una dotta lezione
sulle competenze dell'U.S.L. e su quelle della Regione. Non mi
sembra che con questo si sia data una risposta alle esigenze dei
cittadini.
L'organizzazione sanitaria, da quando è entrato in funzione il
servizio sanitario nazionale, purtroppo non è riuscita a dare
quelle risposte che la popolazione si attendeva; l'organizzazione
burocratica e le diverse competenze dei diversi organi sono cose
complicate che i cittadini possono anche non conoscere, però le
loro esigenze sono il punto principale. La questione è come si
risponde a queste esigenze.
Se ottocento persone firmano una petizione in cui chiedono che
si dia corso ad un servizio, penso che le loro richieste debbano
essere tenute presenti e che non si possa andare a dare bacchettate
sulle dita sulla conoscenza delle leggi a questi cittadini, al
Presidente del Circolo, Sig. Bois, o chiunque esso sia.
Quindi invito la Giunta regionale a tenere conto delle esigenze
espresse, più che delle questioni formali. Noi avevamo fatto delle
proposte, pensiamo che la questione di una revisione della legge
dell'U.S.L., nonostante la nostra mozione non sia stata accettata
in Consiglio, sia sempre aperta e che debba essere affrontata.
