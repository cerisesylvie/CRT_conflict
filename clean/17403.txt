Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali


Resoconto integrale del dibattito dell'aula
Oggetto del Consiglio n. 777 del 28 luglio 1999 - Resoconto
OGGETTO N. 777/XI Notizie in merito alla possibile caduta di
frane sul centro abitato di Pollein e alle misure di sicurezza
messe in atto. (Interpellanza)
Interpellanza Venuti a conoscenza di uno stato di
all’erta rivolto dalla Protezione Civile agli
abitanti di Pollein per la possibile caduta di frana sul centro
abitato;
Considerata la preoccupazione degli abitanti sulle scarse
informazioni ricevute;
i sottoscritti Consiglieri regionali
Interpellano
l’Assessore competente ai fini di conoscere
l’entità del pericolo e le misure messe in atto per
la sicurezza dei cittadini.
F.to: Lattanzi - Tibaldi - Frassy
Presidente
La parola al Consigliere Lattanzi.
Lattanzi (FI)
Quest'interpellanza riteniamo sia dovuta al
fatto che qualche settimana fa agli abitanti dei centri abitati di
Pollein e per la verità anche di Charvensod, che non sono citati
nell'interpellanza, è stato recapitato un "vademecum" di emergenza
per la possibile evacuazione in conseguenza di una possibile caduta
di frane di una parte della montagna sovrastante che per la verità
è già da qualche anno che crea delle preoccupazioni.
In tal senso le Amministrazioni comunali di Pollein e di
Charvensod hanno provveduto, per quanto di loro competenza, a
cercare di mettere in atto la sicurezza possibile, cioè di non
concedere nuove licenze edilizie, ma per quelli che già hanno le
case e i centri abitati in quei luoghi, questo vademecum della
popolazione civile ha suscitato molte perplessità, molte
preoccupazioni e se diciamo che siamo nella stagione estiva, quando
ci sono i temporali le immagini di Sarno tornano alla mente.
Quindi riteniamo che sia giusto che in questo caso l'Assessore
competente possa illustrare quali sono le iniziative che
l'Amministrazione ha messo in atto, se questo vademecum della
Protezione civile è un motivo di preoccupazione dovuta a dei
cambiamenti geologici che ci sono stati a monte dei centri abitati
e quindi se questo può essere fonte di preoccupazione per gli
abitanti.
Presidente
La parola all'Assessore al territorio, ambiente
e opere pubbliche, Vallet.
Vallet (UV)
Il fenomeno franoso a cui fa riferimento
l'interpellanza è stato segnalato nel giugno del 1996 da privati
cittadini alla Protezione civile regionale. È stato posto sotto
osservazione strumentale dall'estate 1997 con un sistema automatico
di controllo in tempo reale dei movimenti, attraverso l'uso di
estensimetri a filo, in associazione a verifiche periodiche con
sistemi manuali di rilevazione topografica sia distanziometrica che
con sistema satellitare GPS.
Tale movimento franoso interessa una placca detritica alla base
della parete nord occidentale della Becca di Nona. La dinamica in
atto, configurabile come uno scivolamento planare dell'intera
placca sul substrato roccioso, potrebbe determinare una
mobilizzazione di almeno mezzo milione di metri cubi di detrito. La
particolare natura del fenomeno e la sua interazione con la
dinamica idraulica del torrente Comboé potrebbero determinare
potenziali rischi indiretti sulle aree abitate di Pollein e
Charvensod localizzate sul conoide alluvionale del torrente al suo
sbocco sul fondo valle principale.
In relazione ai diversi scenari possibili di evoluzione del
fenomeno sono state individuate specifiche procedure di controllo
degli eventi e di gestione delle relative emergenze, questo è il
senso del vademecum, in particolare sono stati individuati quattro
scenari possibili: uno scivolamento parziale della massa in frana
con ripercussioni limitate alla parte alta del vallone del torrente
Comboé; uno scivolamento parziale della massa in frana con
rimobilizzazione successiva del materiale franato ad opera del
torrente Comboé e generazione di un fenomeno di trasporto solido di
lava torrentizia lungo il torrente e possibili esondazioni quindi
nei punti idraulicamente critici; uno scivolamento totale della
massa in frana con proseguimento del moto lungo l'alveo del
torrente Comboé con effetti d'intasamento dell'alveo su conoide e
diffusi fenomeni di esondazione; uno scivolamento totale della
massa in frana - ed è lo scenario più catastrofico - con formazione
di un lago e la possibilità di un'ondata di piena per tracimazione
incontrollata dello stesso.
Il fenomeno franoso è stato posto sotto controllo con
strumentazione automatica che misura con cadenza ogni due ore i
movimenti della scarpata sommitale della frana. I dati vengono
trasmessi al Centro operativo della Protezione civile e
successivamente presso gli uffici del Servizio difesa del suolo
responsabili del controllo e gestione del sistema insieme alle
informazioni meteorologiche fondamentali relative alla piovosità e
alla temperatura, inoltre periodicamente sono analizzati gli
spostamenti topografici di alcuni punti sulla superficie della
frana sia con metodologie distanziometriche che con l'ausilio di
metodi satellitari.
La definizione di soglie di rischio e il loro superamento
determina l'immediato inoltro di un segnale di preallarme e allarme
alle strutture tecniche competenti ed eventualmente, se confermato,
alle strutture ed enti responsabili sul territorio da cui derivano
l'attivazione di precise e formalizzate procedure e azioni di
protezione civile.
L'osservazione delle misurazioni raccolte da fine 1997 ad oggi
ha mostrato uno stato di attività generale del fenomeno franoso con
oscillazioni stagionali legate alle condizioni termiche dei terreni
e alle circolazioni idriche sotterranee, in particolare con punte
massime di spostamento nei periodi primaverili e autunnali e fasi
di stasi durante l'inverno. Globalmente i movimenti riscontrati
sono rappresentabili nell'ordine di qualche centimetro all'anno
senza tuttavia mostrare "trend" evolutivi tipici di un fenomeno in
fase di collasso come del resto visivamente verificabile
dall'assenza di distacchi di volumi importanti di detriti dal
fronte di frana che abbiano raggiunto il torrente Comboé
determinando ostacolo al regolare deflusso delle frane.
Le osservazioni strumentali mostrano chiaramente un fenomeno che
sta evolvendo senza tuttavia essere giunto a situazioni di collasso
come quelle sopra ipotizzate, tuttavia le dinamiche in atto e le
possibili evoluzioni anche catastrofiche del fenomeno e le pesanti
ripercussioni su persone e beni che potrebbero causare determinano
la necessità di applicare misure di cautela e di protezione civile
al fine di tutelare la pubblica incolumità.
Sono in atto le indagini e studi propedeutici alla
modellizzazione dei vari e potenziali fenomeni evolutivi sia del
fenomeno franoso che del trasporto solido lungo il torrente al fine
di maggiormente quantificare le condizioni di pericolosità e di
rischio attraverso procedimenti di simulazione fisico-numerica. È
chiaro che, data la tipologia del fenomeno, la sua localizzazione a
quota 2300-2400 metri, l'inaccessibilità del sito con mezzi
meccanici, i grandi volumi potenzialmente mobilizzabili, non sono
proponibili interventi efficaci di consolidamento o di contenimento
dei fenomeni di esondazione catastrofica vista la natura
morfologica del torrente Comboé e l'ormai diffuso utilizzo
urbanistico residenziale del conoide di fondo valle.
Solo successivamente alle risultanze della modellizzazione del
fenomeno franoso sarà possibile valutare la fattibilità di un
intervento di by-pass del torrente Comboé volto ad aggirare un
eventuale accumulo che sbarrasse il corso d'acqua.
La Direzione protezione civile regionale ha predisposto di
concerto con i Comuni di Pollein e di Charvensod un piano
d'intervento che è stato approvato il 21 gennaio 1999 dal Comitato
regionale della Protezione civile.
Il piano stabilisce la predisposizione nei due comuni di un
centro operativo comunale per la gestione dell'emergenza, definisce
le modalità della graduale diramazione degli allertamenti, prevede
il concorso delle strutture operative regionali a supporto delle
attività di soccorso pianificate e messe in atto dai comuni,
individua i provvedimenti protettivi per la popolazione che
consistono, in relazione alla situazione e alla zona esposta al
rischio, nel riparo ai piani alti o nell'evacuazione delle
abitazioni, dispone che venga svolta attività d'informazione alla
popolazione sulla situazione e sui comportamenti da adottare nelle
varie fasi di allarme.
Gli studi che la Regione ha condotto e i provvedimenti
cautelativi e le procedure di protezione civile messe in atto,
volti alla prevenzione, assolvono a precisi doveri che competono
per legge ai due livelli amministrativi Regione e comuni e fanno
particolarmente riferimento nel caso specifico all'ipotetico
scenario peggiore, allo scenario più catastrofico. Si tratta quindi
di attività di prevenzione che non devono scatenare particolari
allarmi.
Presidente
La parola al Consigliere Lattanzi.
Lattanzi (FI)
L'ultima frase dell'Assessore è quella più
comprensibile di tutta la relazione tecnica perché non è facile
districarsi nella relazione che sicuramente un tecnico del suo
assessorato ha fatto che dice che questa placca di mezzo milione di
metri cubi di terreno franoso si muove alla velocità di 2
centimetri all'anno, quindi sotto l'aspetto tecnico grandi
preoccupazioni non ci sono.
Credo che questo sia il messaggio più importante da mandare alla
popolazione perché dopo quei vademecum che parlano di situazioni
probabili catastrofiche, quindi di probabilità, la riflessione che
potremmo fare noi è, dopo quella relazione, chi di noi abiterebbe
oggi in una casa di quelle?
Se le perplessità ci sono, credo che al di là di un controllo,
l'ultima cosa da fare, se la frase ultima dell'Assessore è quella
che poi conta, sia inviare quel vademecum, cioè non ci sembra che
in questo momento, al di là di un monitoraggio con un sistema
satellitare, quindi tenere sotto controllo - e credo che sia stato
fatto un buon lavoro sotto quest'aspetto, devo fare i complimenti
all'assessorato -, visto che questa è la situazione ed è sotto
controllo, credo che mandare un vademecum di quel tipo alla
popolazione possa non aiutare, ma nuocere in un contesto di questo
tipo visto che la situazione è sotto controllo.
Se è poi vero che è sotto controllo perché non vorrei che nei
doveri per legge quel vademecum servisse per dire, se succede
qualcosa, che noi avevamo tutto quello che la legge ci dice di
fare.
Credo che in una Regione che già ha visto purtroppo situazioni
per questioni geologiche disgraziate - citavamo prima gli eventi
del 1993 -, visto che la situazione mi pare di capire, come ha
ripetuto in fine del suo intervento l'Assessore, è assolutamente
sotto controllo, quindi il movimento non è di quelli più
preoccupanti, sarebbe il caso che si informassero i cittadini che
il movimento è di 2 centimetri all'anno, non c'è nessun pericolo e
tutto è sotto controllo poi è chiaro che se c'è da fare un
movimento di persone, si fa in una certa maniera con una certa
organizzazione di protezione civile come è anche comprensibile.
Mi auguro che quest'interpellanza abbia potuto tranquillizzare
gli abitanti di Pollein e Charvensod in modo da far capire che
l'Amministrazione c'è, sta sorvegliando e lo sta facendo in maniera
tecnologicamente molto avanzata, che ci sono degli scenari, la
probabilità ultima, quella della catastrofe, è veramente remota e
che questo vademecum è un eccesso di sicurezza che è dovuto ed è
giustamente dovuto.
Non vorremmo che questo vademecum fosse capito come un prendere
atto che lì qualcosa si muove e che è sotto controllo, ma che con
questo vademecum ci si è lavati le mani perché se succede qualcosa,
è stato fatto tutto quello che doveva essere fatto per legge.
Ringrazio l'Assessore per la risposta dettagliata e soprattutto
a questo punto possiamo anche tranquillizzare i cittadini delle due
comunità.
