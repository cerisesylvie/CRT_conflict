Classificazione
TRASPORTI E VIABILITÀ
Trasporti



Oggetto del Consiglio n. 1075 del 1° dicembre 2021 - Resoconto
OGGETTO N. 1075/XVI - Interrogazione: "Stato dei sopralluoghi
e delle interlocuzioni con Trenitalia e RFI per la riapertura della
linea Aosta/Pré-St. Didier".
Bertin (Presidente) -
Punto n. 13. Risponde il presidente
della Regione Lavevaz.
Lavevaz (UV) -
Con questa interrogazione si chiede di
conoscere quale sia lo stato dei sopralluoghi e delle
interlocuzioni con Trenitalia e RFI per la prospettata riapertura
della linea Aosta/Pré-St. Didier. Com'è noto, la riapertura del
servizio ferroviario sulla tratta Aosta/Pré-Saint-Didier fa parte
degli obiettivi individuati dalla legge regionale n. 22/2016 che
tante volte abbiamo già citato. Per questo motivo gli interventi
necessari sono stati inseriti nell'Accordo Quadro per la
prenotazione di capacità ferroviaria sottoscritto con RFI e sono
stati trattati nel corso di numerose interlocuzioni con il gestore
ferroviario. Analogamente nella gara per l'affido del servizio di
trasporto pubblico ferroviario e nel conseguente contratto con
Trenitalia è già previsto l'espletamento del servizio Aosta/Pré-St.
Didier secondo uno schema che prevede sei coppie di corse
giornaliere con attivazione entro tre mesi da quando il gestore
dell'infrastruttura renderà disponibile l'esercizio della linea.
Con RFI è stato inoltre sottoscritto in data 20 dicembre 2017 uno
specifico protocollo d'intesa per l'istituzione di un tavolo
tecnico finalizzato alla determinazione degli interventi necessari
allo sviluppo delle linee ferroviarie valdostane e della relazione
ferroviaria Aosta/Torino, nonché per la definizione degli
interventi da realizzare sulla linea Aosta/Pré-St. Didier per
consentirne la riclassificazione in categoria B2. Nell'ambito di
tale tavolo tecnico è stato scelto di ottimizzare i costi e le
tempistiche sulla tratta dell'Alta Valle effettuando i lavori
necessari alla riattivazione del servizio in concomitanza con
quelli per l'innalzamento del carico assiale a 18 tonnellate.
Nell'ultima seduta del tavolo tecnico che si è svolta in data 21
ottobre 2021 RFI ha comunicato che sono in fase di conclusione le
progettazioni degli interventi per l'innalzamento del carico
assiale. Nella stessa riunione RFI ha confermato di aver affidato a
Italfer, società del gruppo FS, l'incarico per la redazione del
progetto di fattibilità tecnico-economica degli interventi per la
riapertura della linea. Entro dicembre si avrà una prima analisi
con cui si potrà definire il quadro economico e confermare o
ritarare l'importo dei lavori ad oggi stimato come noto a 44
milioni di euro. Il complesso di questi interventi è stato inoltre
richiesto da Regione attraverso le schede inoltrate a maggio 2021
al Tavolo tecnico di ascolto previsto dal Prospetto Informativo
della Rete, cosiddetto "PIE", nell'ambito del quale RFI effettua la
ricognizione delle esigenze dei portatori di interessi dei
territori. Nel corso di una riunione svoltasi lo scorso 29 ottobre
2021 RFI ha confermato che queste richieste sono accoglibili e ha
precisato che le stesse saranno valutate per l'eleggibilità del
finanziamento delle successive fasi progettuali e realizzative
sulla base dell'approfondimento ottenuto con i progetti di
fattibilità tecnico-economica. In altre parole sostanzialmente ad
oggi la realizzazione delle opere non è finanziata da RFI ma ne
proporrà il finanziamento valutandolo all'interno di tutti gli
interventi previsti all'interno del territorio nazionale attraverso
un sistema che ho capito essere molto articolato e anche in qualche
modo automatizzato che valuta le priorità rispetto agli interventi
e quindi poi, sulla base di questo, verrà poi finanziato o
meno.
Presidente -
Per la replica, ha chiesto la parola il
consigliere Aggravi.
Aggravi (LEGA VDA) -
Grazie Assessore Presidente per la
puntualizzazione e la sintesi dello stato dell'arte.
L'interrogazione nasceva da alcune segnalazioni e anche da presa
visione diretta dei sopralluoghi che sono stati fatti sulla linea,
in particolare nella zona di Morgex, e nello scrivere questa
interrogazione con i colleghi nasceva una considerazione che voglio
fare anche sulla base, neanche ci fossimo parlati, della
conclusione della sintesi che lei ha fatto della risposta, ovvero
il discorso che ad oggi l'opera non è finanziata, quindi servono i
finanziamenti, che poi questa è un po' la storia, la vera
maledizione della ferrovia valdostana, e soprattutto ci sarà questo
sistema di valutazione delle priorità. Non voglio aprire il grande
vaso di Pandora della ferrovia della legge n. 22 ma sicuramente
considerando l'Alta Valle, un discorso che bisognerebbe farsi è
anche quello delle priorità, nel senso che qui si è fatto grande
scandalo di uno studio ulteriore sulla potenzialità dell'idrogeno,
però se noi oggi pensiamo abbiamo, da un lato, la valutazione per i
44 milioni per la riattivazione vera della linea, uno studio sul
tram-treno, tutta una serie di elementi che messi insieme non hanno
coerenza tra di loro. Io quindi penso che anche noi ci dobbiamo
fare delle valutazioni di priorità.
Io mi auguro che magari questa valutazione si possa trovare poi
negli effetti rispetto alla nuova versione che lei sottoporrà
all'attenzione della II Commissione e di tutta l'Aula riguardo alla
parte dei trasporti sul DEFR perché il 2022 sta finendo, il piano
dei trasporti dubito che verrà approvato, forse questa può essere
la sede e almeno occorre una valutazione di priorità su quello che
vogliamo fare su quella linea perché vorremmo riattivarla ma non
abbiamo i fondi, vorremmo fare il tram-treno ma dobbiamo valutarlo,
vogliamo fare "N" cose ma poi mi chiedo tutte queste cose insieme
sono coerenti tra di loro? Forse dobbiamo rivalutare determinate
priorità perché altrimenti, quando troveremo la soluzione, quando
troveremo i fondi, molto probabilmente la ferrovia sarà una
tecnologia vetusta.
