Classificazione
DEMANIO E PATRIMONIO REGIONALE



Oggetto del Consiglio n. 360 del 5 febbraio 2019 - Resoconto
OGGETTO N. 360/XV - Interrogazione: "Effettuazione di uno
studio sullo stato delle locazioni di depositi, magazzini e
strutture assimilabili in carico all'Amministrazione
regionale".
Rini (Presidente)
- Passiamo al punto n. 8 dell'ordine
del giorno. Per la risposta, la parola all'Assessore Testolin.
Testolin (UV)
- I quesiti: "
se sia stato fatto uno
studio complessivo e organico per conoscere lo stato attuale delle
locazioni di depositi, magazzini e strutture assimilabili in carico
all'Amministrazione regionale, al fine di razionalizzare sia la
spesa complessiva sia la logistica di tali strumenti di azione
della Pubblica Amministrazione
"; secondo quesito: "
in caso
positivo, quali siano le risultanze di tale studio e, in
particolare, quale sia la spesa complessiva annua in canoni di
locazione
". Gli uffici che si occupano di locazioni da diversi
anni esercitano il controllo sulla spesa sostenuta per i canoni di
locazione e operano con l'obiettivo di riorganizzare gli spazi in
uso al fine del contenimento della spesa sostenuta, così come
dispone, tra l'altro, l'articolo 3 della legge 7 agosto 2012, n.
135, recante: "Disposizioni urgenti per la revisione della spesa
pubblica con invarianza dei servizi ai cittadini". Tale norma
prevede, infatti, specifiche disposizioni di razionalizzazione del
patrimonio pubblico e di riduzione dei costi per locazioni passive.
La situazione riguardante le locazioni e i costi da sostenere è
conosciuta e monitorata in quanto esiste una banca dati contenente
tutti i contratti di locazione, compresi quelli di depositi e
magazzini. Sul sito della Regione
online
, nella sezione
riguardante l'amministrazione trasparente, è inoltre presente
l'elencazione costantemente aggiornata di tutti i contratti di
locazione passiva in essere.
Per giungere al punto specifico dell'interrogazione, ricordo che
nel 2017 è stato fatto dalle strutture regionali Patrimonio e
Logistica uno specifico studio riguardante l'individuazione delle
sedi di lavoro adibite a deposito al fine di valutare una possibile
riorganizzazione degli spazi al fine della riduzione della spesa
sostenuta per la locazione degli stessi: questo ha rappresentato il
punto di partenza e ha consentito di disporre di una fotografia
dell'esistente al fine di verificare la potenziale attività di
razionalizzazione e di alleggerimento delle locazioni in essere.
Sono state quindi individuate alcune strade percorribili,
procedendo all'accorpamento di più sedi in una sede idonea, con
conseguente risparmio di costi da sostenere per mantenere le
diverse sedi, quali, per esempio, l'accorpamento delle falegnamerie
in un'unica sede, realizzando delle procedure di censimento del
materiale oggi conservato nei magazzini e depositi, al fine di
arrivare a una serie di attività di smaltimento del materiale e dei
documenti la cui conservazione non è ritenuta più necessaria. A tal
proposito, si evidenzia come i relativi sopralluoghi siano già
stati effettuati presso le strutture interessate al fine di
effettuare le dovute valutazioni per poter poi procedere e poi
investendo, laddove possibile, sulle proprietà regionali,
provvedendo agli interventi di messa a norma di quegli immobili che
possono sopperire alle esigenze di archivio e deposito. La
necessità di provvedere a suddette azioni richiede in ogni caso una
precisa attività di coordinamento che non può essere lasciata
all'iniziativa di ogni singola struttura dirigenziale, ma che si
ritiene debba essere promossa da un'unica struttura, che coordini
le attività dei diversi Assessorati. Gli uffici stanno dunque
lavorando in questo senso per giungere ad azioni concrete e
individuare tale struttura, affinché la stessa possa costituire un
valido capofila per l'espletamento di un'attività che fino ad oggi
è rimasta nella competenza delle diverse strutture interessate.
Riguardo alla spesa complessiva sostenute per i canoni di locazione
di immobili adibiti a depositi, magazzini e strutture e similari,
la stessa ammonta a euro 657.910 relativamente a 12 immobili dei
quali peraltro poco meno della metà sono riferibili ad attività
legate all'istruzione e alla cultura che l'interrogante presumo ben
conosca considerato il suo recente passato da Assessore in tale
ambito ed è comunque disponibile un elenco delle locazioni, che poi
le fornirò.
Présidente
- Pour la réplique, la parole au collègue
Sammaritani.
Sammaritani (LEGA VDA)
- Ringrazio l'Assessore Testolin
della risposta ed è appunto quello che speravo di sentire, nel
senso che, proprio perché ho svolto la funzione di Assessore, che
si occupava naturalmente di istruzione e di beni culturali, avevo
notato che proprio quei dipartimenti avevano e hanno delle
locazioni che sono anche piuttosto ingenti come costo assoluto per
anno. È un lavoro che poi non ho potuto completare naturalmente, ma
ritenevo che fosse necessario cercare di razionalizzare questo tipo
di attività e di attenzionare sempre i canoni di locazione, le
spese e la logistica dei magazzini stessi, anche perché ho notato e
notavo che sono contratti che risalgono già a qualche anno
addietro, come tutti sapranno, ai sensi della legge n. 392/1978 e
delle successive modifiche. Si tratta di contratti di locazione
commerciali e che hanno una durata di almeno sei anni e quindi
bisogna sempre prevedere per tempo la possibilità eventualmente di
disdettare questi contratti laddove non ci fosse più una necessità
assoluta di mantenere questi immobili per far sì non soltanto di
razionalizzare appunto, ma anche di rinegoziare eventualmente
 i contratti di locazione, soprattutto i canoni che, anche per
l'andamento del mercato immobiliare, negli ultimi anni sono rimasti
stabili o addirittura scesi, ma non certo aumentati. È proprio in
quest'ottica che il fatto di pensare a un'unica cabina di regia per
gestire tutti questi rapporti contrattuali sarebbe auspicabile e
credo molto utile ai fini di ottenere nel lungo periodo un notevole
risparmio per l'Amministrazione pubblica.
