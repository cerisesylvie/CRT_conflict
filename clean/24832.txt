Classificazione
AMBIENTE
Stoccaggio e smaltimento rifiuti



Oggetto del Consiglio n. 134 del 22 ottobre 2008 - Resoconto
OGGETTO N. 134/XIII - Interrogazione: "Predisposizione di un
piano per lo smaltimento dei rifiuti".
Interrogazione
Premesso che:
- la raccolta, la riduzione, il trattamento e lo smaltimento
dei rifiuti sono problematiche che riguardano anche la nostra
regione;
- sul finire della scorsa legislatura, la Giunta regionale
aveva manifestato espressamente l'intenzione di costruire un
termovalorizzatore in Valle d'Aosta;
- l'attuale Assessore regionale all'ambiente ha rinviato a
settembre la predisposizione di un Piano in materia;
ciò premesso, i sottoscritti Consiglieri regionali
Interrogano
il Presidente della Regione e/o l'Assessore delegato per
sapere:
1) se si riconoscono negli intendimenti della Giunta
precedente in merito alla costruzione di un termovalorizzatore in
Valle d'Aosta e, soprattutto, se li confermano;
2) se il Piano di cui in premessa è stato predisposto: in
caso affermativo, quali sono i tempi e le modalità d'azione e di
precauzione, nonché se i principi e i contenuti si discostano dalla
politica programmatoria del recente passato (XII
a
legislatura).
F.to: Tibaldi - Lattanzi - Zucchi
Président
- La parole à l'Assesseur au territoire et à
l'environnement, Zublena Manuela.
Zublena (UV)
- Grazie, Presidente. In relazione ai
quesiti dell'interrogazione, fornisco questi elementi di risposta.
Voglio precisare che, in attuazione di quanto stabilito dalle
disposizioni nazionali in materia di gestione dei rifiuti - ed in
particolare dell'articolo 6 del DPR 10 settembre 1982, n. 915 -, la
Regione ha predisposto a suo tempo il suo primo Piano di gestione
dei rifiuti, che è stato approvato nel 1989 e si compone da due
volumi: il primo dedicato alla gestione dei rifiuti urbani; il
secondo disciplina la gestione dei rifiuti speciali. Per aggiornare
il piano del 1989 alle nuove disposizioni, in particolare al
decreto legislativo n. 22/1997, e per adeguare anche la
riorganizzazione dei servizi ai nuovi obiettivi fissati dalle
direttive comunitarie, il Consiglio regionale ha provveduto nel
2003 ad approvare l'attuale Piano regionale di gestione dei
rifiuti. Il Piano regionale vigente è composto da tre sezioni:
sezione A, riguardante la gestione dei rifiuti urbani; sezione B,
concernente i rifiuti speciali; sezione C, riportante il Piano
regionale di bonifica delle aree contaminate e si compone poi di
due allegati: l'allegato 1 riportante il Piano di gestione dei
rifiuti prodotti dall'Azienda USL e l'allegato 2 riportante il
Primo piano amianto.
Ad integrazione e perfezionamento del piano vigente, la Regione
ha provveduto, al fine di dare piena attuazione alle disposizioni
comunitarie in materia di riduzione dei rifiuti, riduzione dei
rifiuti da imballaggio e di dismissione ed eliminazione di
apparecchi contenenti PCB (Policloridfenili) e PCTT
(Policlortrifenili), ad approvare ulteriori quattro programmi
specifici, con atti ratificati dal Consiglio regionale nel 2003 e
nel 2005, riguardanti la decontaminazione e/o smaltimento degli
apparecchi non inventariati o non soggetti ad inventario contenenti
questa tipologia di sostanze.
Con la legge regionale n. 31/2007, che ho citato prima in
relazione all'istituzione dell'Osservatorio regionale sui rifiuti,
la Regione si è data una disciplina organica dando continuità alle
azioni e agli obiettivi avviati nel corso degli anni nell'ambito
della gestione dei rifiuti, così come definiti dai piani e dai
programmi approvati dalla Giunta e dal Consiglio regionale prima
richiamati.
La legge n. 31/2007, all'articolo 5 in particolare, prevede un
Piano regionale di gestione dei rifiuti, per il quale è previsto un
aggiornamento con cadenza quinquennale. Si ricorda che il piano fra
le varie finalità persegue anche l'obiettivo della riduzione della
quantità di rifiuti prodotti, dell'effettivo recupero di materia ed
energia e sostiene l'innovazione tecnologica. Nell'ambito quindi
del processo di aggiornamento previsto dalla normativa regionale e
soprattutto per tenere conto dell'evoluzione normativa che dal 2003
ha visto l'emanazione di importanti normative nazionali di
recepimento di direttive comunitarie, la Regione ha avviato già
nella precedente legislatura azioni propedeutiche alla revisione
del piano regionale. In particolare modo sono stati oggetto di
forte attenzione quegli obiettivi che hanno imposto un
ridimensionamento dell'utilizzo della discarica come sistema
dedicato allo smaltimento finale dei rifiuti. Questi nuovi
obiettivi hanno spinto la Regione ad avviare uno studio comparativo
dei diversi sistemi di trattamento dei rifiuti per l'individuazione
di quello più idoneo da attuare in forma sostitutiva a quello
attuale (che si basa sullo smaltimento in discarica del rifiuto
indifferenziato). Ho già illustrato in due precedenti sedute del
Consiglio... in particolare quella del 23, 24 luglio, e rimando
alla risposta all'interpellanza dei Consiglieri Bertin e Morelli,
in particolar per quanto riguarda il quesito n. 1, risposta che
peraltro confermo. Voglio poi richiamare la risposta data in
occasione dell'adunanza del Consiglio del 24, 25 settembre 2008,
all'interrogazione dei colleghi Donzel, Rigo e Fontana Carmela per
ribadire che sono state avviate con la collaborazione tecnica
dell'Università di Padova e del Politecnico di Torino, a partire da
metà settembre 2008, nuove indagini di caratterizzazione sul corpo
di discarica al fine di completare il quadro conoscitivo. Le
decisioni che la Regione assumerà dopo l'esame e l'approvazione di
tale studio comparativo costituiranno il presupposto per
l'aggiornamento del Piano di cui parliamo...
(interruzione del Consigliere Segretario Tibaldi, fuori
microfono)
... era piuttosto articolata, quindi rimando... si sta operando
nella direzione di quanto previsto dalla deliberazione del 20 marzo
2008 che approvava lo studio comparativo, quindi si sta dando
attuazione a quegli approfondimenti che lì erano previsti
attraverso l'approvazione di alcuni documenti di tipo tecnico. Le
strutture dell'Assessorato hanno nel frattempo avviato le attività
finalizzate all'aggiornamento di tutti i dati e delle informazioni
inerenti alla gestione dei rifiuti, sia urbani, sia speciali, che
costituiscono la "base dati" per l'aggiornamento del piano. Le fasi
preliminari necessarie all'adeguamento del piano regionale quindi
sono di fatto già avviate, invece l'adozione e l'approvazione del
piano sono legate in termini di contenuti e di tempi a quelli di
approvazione dei risultati e delle conclusioni a cui è arrivato lo
studio comparativo sui sistemi di trattamento dei rifiuti da parte
del Consiglio regionale, questo potrà avvenire una volta completate
le indagini di approfondimento in corso. Richiamo e ricordo che lo
studio comparativo sui sistemi di trattamento dei rifiuti è stato
approvato dalla Giunta il 20 marzo 2008 con deliberazione n.
807...
Tibaldi
(fuori microfono)
- ... la seconda
domanda?
Zublena (UV)
- ... tutta la risposta è sul piano... ossia
il piano sarà conseguente alle attività che ho illustrato.
Président
- La parole au Conseiller Secrétaire
Tibaldi.
Tibaldi (PdL)
- Assessore Zublena, la ringraziamo per lo
spunto didattico che ci ha dato, perché i primi 5 minuti della
risposta li ha utilizzati per citare l'evoluzione normativa dal
1982 ad arrivare ad oggi, passando per la legge del 2007 che
abbiamo vissuto anche in prima persona, quindi la ringraziamo per
averci rinfrescato la memoria, ma sono passaggi che abbiamo
assimilato, anche perché per fare un'interrogazione bisogna avere
comunque un minimo di conoscenza del problema e poi fare
un'istruttoria preventiva. Le vorremmo ricordare, non lo prenda
come uno spunto polemico, che in questo momento lei sta svolgendo
un ruolo amministrativo, politico, quindi, se ci sono domande di
questo tipo, auspicheremmo delle risposte di tipo politico.
L'
excursus
che ci ha fatto è un contorno di quella che
poteva essere una risposta che è mancata - di questo ci
rammarichiamo - a due quesiti che erano puntuali: il primo è se si
riconosce negli intendimenti della Giunta precedente, la "Giunta
Caveri", con l'allora Assessore Cerise, che in maniera molto
chiara, quando approvarono quella deliberazione da lei citata del
marzo 2008, dissero:
"la Valle d'Aosta imbocca la strada del
termovalorizzatore"
; vi è tutta una serie di citazioni
virgolettate sia dell'Assessore Cerise, sia del Presidente Caveri,
che avevano individuato una scelta. Il Consiglio regionale poi ha
temporeggiato, ma non è che abbia accantonato la questione, è ovvio
che il nuovo Consiglio e soprattutto la nuova Giunta devono farci
capire chiaramente se questa scelta viene confermata o no. Lei ha
detto: "rinviamo a luglio", ma non può rinviare alla risposta di
luglio, anche perché nel frattempo ha riempito i giornali con
dichiarazioni dicendo: "a settembre vi porterò il piano"! La
dichiarazione di luglio allora è assolutamente superata dall'estate
e anche da quello che lei ha detto e anche qui ci sono delle
affermazioni fatte da lei ai giornalisti, quindi divulgate a mezzo
stampa: "entro settembre piano Zublena su termovalorizzatore". Il
mese di settembre è trascorso, il termovalorizzatore è ancora una
questione di studio, vorremmo ricordarle che è vero che ha voluto
approfondirlo in maniera specifica e in prima persona con la sua
funzione svolta all'ARPA, ma ad un certo punto la fase di studio
termina e auspichiamo che vi sia il coraggio delle scelte e delle
decisioni: termovalorizzatore sì, termovalorizzatore no, perché è
inutile arricchire fior di studiosi o di esperti come è stato fatto
anche in passato e, se lei fa un attimo una rassegna delle spese
effettuate per incaricare esperti in materia, vede che le cifre
sono cospicue e lei probabilmente lo sa. Dopo tutti questi studi e
questi ausili che gli amministratori valdostani riescono ad
acquisire con i soldi dei contribuenti è opportuno che abbiano il
coraggio delle decisioni! La sua risposta non ci soddisfa affatto,
perché testimonia che siete un po' lì nel vago, state "brancolando
nel buio", non sapete se percorrere una strada, oppure se
rimanere... perché sappiamo che la discarica fra qualche anno andrà
ad esaurimento, non è più una soluzione di smaltimento dei rifiuti,
ma è il tassello finale, è l'ultima tappa di un percorso che viene
chiamato "ciclo integrato di smaltimento e trattamento rifiuti" e
lei lo sa meglio di me. Mettere i rifiuti in discarica sotto terra
o sotto il tappeto andava bene nel Medioevo, oggi ci sono dei
sistemi che sono assolutamente innovativi ed è auspicabile che una
Regione, che vuole essere innovativa come la nostra, abbia il
coraggio non solo di approfondire con studi, ricerche, incarichi e
consulenze, ma anche di intraprendere... se vuole intraprenderle,
altrimenti ci dica chiaramente non le intraprendiamo perché... il
perché io non lo so, lei si è incontrata con Lega Ambiente e con
associazioni di diverso tipo, va bene, leggiamo sui giornali... ma
ad un certo punto deve sciogliere le riserve con la sua Giunta. Che
ne volete fare dei rifiuti in Valle d'Aosta?
Il "decreto Ronchi" del 1997 impone ad ogni Regione di avere la
capacità di smaltire i propri rifiuti, la Campania è un esempio
negativo, grazie al "Governo Berlusconi" una soluzione è
intervenuta, non penso che la Valle d'Aosta arriverà a questi
livelli, ma essa può guardare utilmente a Regioni all'avanguardia
come l'Alto Adige, che crea adesso un secondo termovalorizzatore. È
vero che il bacino di utenza è differente, è altrettanto vero che
l'Assessore Cerise all'epoca e il Presidente Caveri fecero
riferimento anche ad impianti di dimensione ridotta. Non è che
voglia difendere le loro scelte, ma non ci siamo mai "nascosti
dietro un dito" che il problema va risolto e va risolto con delle
decisioni politiche; ad oggi non c'è ancora una decisione, eppure
vi siete già insediati da 4 mesi...
