Classificazione
AGRICOLTURA
Bonifica, miglioramenti e riordino fondiario
FINANZA REGIONALE E LOCALE



Oggetto del Consiglio n. 2068 del 11 maggio 2016 - Resoconto
OGGETTO N. 2068/XIV - Interrogazione: "Notizie in merito alla
non applicabilità dell'imposta di registrazione ai provvedimenti
emanati in esecuzione dei piani di riordino fondiario".
Follien (Presidente) -
Punto n. 12 dell'ordine del
giorno. Pour la réponse, la parole à l'Assesseur Testolin.
Testolin (UV) -
Per quanto concerne il quesito: "se gli
uffici competenti dell'Assessorato hanno ottenuto una risposta in
merito alla questione dell'Agenzia delle entrate e, se positiva,
che destinazione avranno i fondi Finaosta attualmente impegnati che
si renderebbero eventualmente disponibili con l'applicazione della
nuova normativa", la legge del 28 dicembre 2015, n. 208
(Disposizioni per la formazione del bilancio annuale e pluriennale
dello Stato), entrata in vigore in data 1 gennaio 2016, al comma 57
dell'articolo 1 recita: "Tutti gli atti e i provvedimenti emanati
in esecuzione dei piani di ricomposizione fondiaria o di riordino
fondiario promossi dalle Regioni, dalle Province, dai Comuni e
dalle Comunità montane sono esenti da imposta di registro,
ipotecaria, catastale e di bollo". Nell'esame di tale articolato,
nel corso di una riunione effettuata con i vertici dell'Agenzia
delle entrate, dell'Agenzia del territorio e della Conservatoria
dei registri immobiliari, è stato ribadito che l'interpretazione
della norma non dà adito ad alcun dubbio in merito
all'applicabilità delle esenzioni ai riordini fondiari valdostani.
Il verbale di tale incontro nel quale è stata riportata tale
interpretazione è stato inviato all'Agenzia delle entrate per la
validazione e siamo al momento in attesa della stessa.
Un elemento di incertezza risiede invece nel fatto che la norma
è attualmente in vigore per l'anno 2016, ma che negli anni a venire
potrebbe variare, così come d'altronde è già variata in precedenza.
Al momento non occorre modificare il protocollo d'intesa siglato
tra Regione e Agenzia delle entrate in data 2 settembre 2015, in
quanto lo stesso contiene una clausola di salvaguardia per il
contribuente nel caso di normativa a lui più favorevole. Poiché la
delibera di Giunta regionale n. 9 del 8 gennaio 2016 non tiene
conto degli sgravi fiscali nel frattempo introdotti dalla nuova
normativa a favore dei riordini fondiari, tale provvedimento ha di
fatto impegnato anche le risorse per gli oneri fiscali calcolati,
ai sensi del protocollo d'intesa che rappresenta, a tutt'oggi, il
limite massimo di spesa per i riordini fondiari valdostani, anche
nel caso in cui future norme finanziarie modifichino
sfavorevolmente la norma recentemente introdotta.
Si ritiene pertanto opportuno, anche alla luce dei tempi non
ancora certi per la conclusione definitiva e delle pratiche
amministrative delle procedure di riordino da parte dei consorzi,
di mantenere impegnate le somme calcolate secondo il protocollo
d'intesa, a garanzia di una certezza del completamento dei riordini
fondiari e per scongiurare che il ripristino di norme fiscali più
gravose possa pregiudicare l'iter a seguito di una mancata
copertura finanziaria, così come invece attualmente è garantito
dalla delibera del 8 gennaio. Questo è per dare un quadro il più
possibile chiaro e complessivo della situazione.
Presidente -
Per la replica, la parola al Consigliere
Nogara.
Nogara (UVP) -
Grazie Assessore. Il quadro è molto
chiaro, ed è molto chiaro che bisogna fare in fretta. È anche
quello che continuiamo a ripetere da diverso tempo in quest'aula,
perché, come ha ben detto lei all'inizio della presentazione, se si
dovesse di nuovo cambiare, visto che queste norme vengono cambiate
alla velocità della luce da parte dello Stato, sarebbe molto
importante definire la situazione dei nostri riordini fondiari.
Infatti noi avevamo già chiesto qualcosa del genere il 2 febbraio,
come le avevo chiesto nell'interrogazione. Il 2 febbraio 2016 le
avevamo fatto notare che era uscita questa norma e avevamo la
possibilità di non pagare quello che dovevamo pagare per fare
questi riordini fondiari. C'è stata la riunione il 30 marzo 2016,
che avevo già ricordato nello scorso Consiglio, in cui i suoi
dirigenti hanno incontrato l'Ufficio delle entrate, e via
discorrendo. È importantissimo che venga fatto al più presto questo
protocollo d'intesa con l'Ufficio delle entrate, che queste cose
vengano messe nero su bianco, perché tutti i piani di riordino
fondiario in graduatoria non sono assolutamente ancora pronti per
l'approvazione finale. Ci sono un sacco di problematiche: lotti da
rivedere, inaspettate ipoteche o pignoramenti, sdemanializzazione
di strade e canali irrigui, azioni legali, proprietà irreperibili,
e c'è tutta una documentazione finale che si deve preparare.
Risulta pertanto impossibile stabilire una data finale vicina per
la stesura del decreto del Presidente della Giunta che approvi la
nuova assegnazione di proprietà. È per tutti questi motivi che
bisogna darsi una mossa.
È da molto che c'è l'argomento dei riordini fondiari. Era stato
fatto addirittura il così definito "progetto pilota di Montjovet",
approvato con DGR n. 5609 del 17 dicembre 2013, e pare che sia
praticamente fermo, perché arenato a causa di problemi tecnici. È
importante che questo progetto vada avanti, perché da questo
progetto devono arrivare tutte le risposte per tutti gli altri
progetti dei riordini fondiari. A questo punto quello che mi
preoccupa tantissimo è proprio quanto detto dall'Assessore
all'inizio: che entro il 2016 dobbiamo mettere a posto questi
riordini fondiari da questo punto di vista e sotto questo aspetto,
perché con la prossima finanziaria rischiamo magari di non trovarci
più queste agevolazioni. Io spero che di questo voi ne siate
consapevoli. Come dicevo, probabilmente è il caso non dico di darvi
una mossa, ma una grande accelerata per questo progetto pilota di
Montjovet, per poter dare gli elementi a tutti gli altri progetti
che sono stati finanziati per partire e andare avanti.
Lei mi ha detto che sono stati messi anche dei soldi per queste
spese prevedibili, e queste spese prevedibili teoricamente adesso
non si dovrebbero più pagare all'Erario. Io vi ricordo - ed è la
seconda volta che lo faccio - che noi ci troviamo con tutti i
consorzi di miglioramento fondiario che spese di gestione tali che
oramai non ce la fanno più neanche loro. Non si dà più un soldo per
niente, gli unici soldi che si danno sono quelli stanziati
quest'anno: 800 mila euro. Voglio anche ricordarvi che l'anno prima
era 1 milione di euro, per legge era stabilito un contributo del 65
percento, e alla fine non è stato dato il 65 percento ma il 40
perché non erano sufficienti i fondi; quest'anno ne mettiamo 800
mila, 200 mila in meno.
Io vi chiedo, se avanziamo questi soldi che non dobbiamo dare
all'Erario, se riusciamo almeno a spostarli su questo capitolo per
poterne dare un po' di più ai consorzi che sono in grave
difficoltà, anche perché, se non sbaglio, la presentazione delle
spese 2015 deve avvenire entro il 30 giugno, perciò bisognerebbe
sapere anche che disponibilità finanziaria c'è. Assessore, questi
sono momenti importantissimi, e spero che sia lei che la Giunta li
teniate presenti, perché altrimenti non solo con i nostri consorzi
di miglioramento fondiario, ma anche con i riordini fondiari
facciamo un'altra brutta figura.
