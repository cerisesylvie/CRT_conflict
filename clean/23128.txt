Classificazione
BILANCIO E CONTABILITA' REGIONALE



Oggetto del Consiglio n. 2402 del 10 gennaio 2007 - Resoconto
OGGETTO N. 2402/XII - Comunicazione di provvedimenti
amministrativi di variazione al bilancio.
Il Consiglio
Premesso che ai sensi dell'articolo 42 - primo comma - della
legge regionale 27 dicembre 1989, n. 90 come sostituito dall'art. 5
della legge regionale 7 aprile 1992, n. 16, la legge regionale
relativa all'approvazione del bilancio di previsione della Regione
per l'anno 2006 ha autorizzato la Giunta regionale ad apportare,
per l'anno 2006, variazioni di bilancio mediante provvedimenti
amministrativi da comunicare al Consiglio;
Rilevato che, ai sensi dell'articolo 37, comma 3, della legge
regionale 27 dicembre 1989, n. 90, come sostituito dall'articolo 4,
comma 1, della legge regionale 21 agosto 2000, n. 27, il prelievo
di somma dal fondo di riserva per spese impreviste è disposto con
deliberazione della Giunta regionale da comunicare al Consiglio
regionale entro quindici giorni dalla sua adozione;
Richiamate le leggi regionali n. 90/1989, n. 16/1992 e n.
27/2000, nonché la legge regionale di approvazione del bilancio per
l'anno 2006;
Prende atto
della comunicazione delle seguenti deliberazioni della Giunta
regionale:
Oggetto n. 3610 in data 1° dicembre 2006
:
Variazioni al bilancio di previsione della Regione per l'anno 2006
per variazioni tra capitoli appartenenti al medesimo obiettivo
programmatico e conseguente modifica al bilancio di
gestione.
Oggetto n. 3612 in data 1° dicembre 2006
:
Variazione al bilancio di previsione della Regione per l'anno 2006
e conseguente modifica al bilancio di gestione per l'iscrizione di
assegnazioni statali. Rettifica della deliberazione di Giunta n.
1867 del 30 giugno 2006.
Oggetto n. 3613 in data 1° dicembre 2006
:
Variazione al bilancio di previsione della Regione per l'anno 2006
e conseguente modifica al bilancio di gestione per il recupero di
fondi statali da iscrivere al capitolo n. 61530.
Oggetto n. 3741 in data 7 dicembre 2006
:
Variazioni al bilancio di previsione della Regione per l'anno 2006
per variazioni tra capitoli appartenenti al medesimo obiettivo
programmatico e conseguente modifica al bilancio di
gestione.
Oggetto n. 3743 in data 7 dicembre 2006
:
Variazione al bilancio di previsione della Regione per l'anno 2006
e conseguente modifica al bilancio di gestione per la cessione
della quota della Regione nella Società Struttura Valle d'Aosta
s.r.l. - Vallée d'Aoste
Structure s.a.r.l. a Finaosta
S.p.a., in gestione speciale, ai sensi della l.r. 10/2004.
Oggetto n. 3833 in data 15 dicembre 2006:
Variazioni al bilancio di previsione della Regione per l'anno
2006 per variazioni tra capitoli appartenenti al medesimo obiettivo
programmatico e conseguente modifica al bilancio di
gestione.
Président
- La parole au Conseiller Sandri.
Sandri (GV-DS-PSE)
- Avevo alcune osservazioni da
chiedere, le faccio tutte in un unico intervento anche se
interessano differenti deliberazioni.
Avrei piacere di conoscere, anche per sapere chi ringraziare...
la deliberazione n. 3610, che prevede tutta una serie di nuove
entrate, mi sembra di capire a vari capitoli del bilancio
regionale, da 1.500 euro che provengono dall'"INDIRE" per un
soggiorno alla "Maastricht Summer University" di un'insegnante
valdostana presso Amsterdam ai 673mila euro che arrivano dal
Ministero delle attività produttive... Il totale di tutti questi
trasferimenti sfiora il milione di euro, volevo sapere se tali
fondi erano già previsti fra i trasferimenti provenienti dallo
Stato o se è un'aggiunta di cui dobbiamo ringraziare il Governo
centrale.
La deliberazione n. 3741 prevede 2 spostamenti di bilancio: uno
non particolarmente significativo di 2.500 euro, che mi sembra
interessante perché qui emerge un tema che avevamo già affrontato
in questo consesso, ossia che il riscaldamento delle strutture
scolastiche o parascolastiche come le strutture sportive è un
problema anche economico, però molto più importante è la prima
parte, laddove si dice che per comprare le azioni di "INVA" viene
prelevato 1,3 milioni di euro dal capitolo "Sottoscrizioni di
titoli azionari della SITRASB S.p.a.". Volevo sapere se questo
potrebbe avere un impatto sulla costruzione del tunnel di servizio
del traforo del Gran San Bernardo, perché tale tipo di aumento di
capitale fatto dalla "SITRASB" era finalizzato a quell'obiettivo
del cunicolo di sicurezza; non vorrei che per comprare l'"INVA"
contro tutte le cose che abbiamo detto in questo Consiglio si
perdesse del tempo. Visto che lei è lì vicino, come è noto, è
Consigliere di zona, potrà darci delle informazioni in merito.
Deliberazione n. 3743: qui c'è il problema del trasferimento a
"Finaosta" di "Vallée d'Aoste Structure" per € 23.045.000 quale
cessione della quota della Regione in "Vallée d'Aoste Structure".
Volevo capire come mai non era stata presa in considerazione l'idea
di trasferirne una parte alla città di Aosta, visto che gran parte
delle proprietà di "Vallée d'Aoste Structure" sono sulla città di
Aosta, quindi era importante come soggetto, ma soprattutto mi
interessava conoscere nella parte finale della deliberazione a
quanto ammontava la dotazione della gestione speciale di
"Finaosta", che qui aumentiamo di 23,045 milioni, ma non è scritto
il totale che poi si viene a consolidare.
Presidente
- La parola all'Assessore al turismo, sport,
commercio e trasporti, Pastoret.
Pastoret (UV)
- Con riferimento alla richiesta del
collega Sandri sulla deliberazione n. 3610, queste entrate relative
a trasferimenti da parte del Ministero delle attività produttive
sono programmate, ma sono scaglionate su un diverso periodo e hanno
riferimento al famoso Progetto del portale interregionale del
turismo "Italia.it". Queste entrate non sono in un unico capitolo,
perché la previsione che il Ministero ha fatto, in accordo con le
Regioni, è che vi siano delle spese previste per una cosa e per
l'altra e sono così inserite sia nella parte entrata, sia nella
parte spesa. Ugualmente mi permetto di rispondere all'osservazione
che è fatta relativamente a questa deliberazione per quanto
riguarda l'assegnazione di € 1.500 dall'Istituto nazionale per la
documentazione e l'innovazione e la ricerca educativa, perché
questo viene trasferito sempre a titolo di sovvenzione di un
programma comunitario quadro che era già stato presentato e che è
concepito come ammissibile al finanziamento da parte del
Ministero.
Presidente
- La parola all'Assessore all'istruzione e
cultura, Viérin Laurent.
Viérin L. (UV)
- En ce qui concerne la délibération n°
3741, aucun problème particulier ne s'est vérifié, c'est-à-dire que
d'un chapitre où nous avions de l'argent et la possibilité de
déplacer cet argent sur un autre chapitre et vu qu'il y avait eu
des dépenses ultérieures et non prévues pour ce qui est des
structures scolaires et parascolaires surtout de Pont Saint-Martin
et de Verrès, nous avons tout simplement déplacé cet argent pour
faire face à ces dépenses.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Per quanto attiene le altre questioni
che sono state poste, per quanto riguarda la variazione nello
stesso obiettivo programmatico fra l'acquisto delle azioni di
"Telecom" nell'ambito della società "INVA" utilizzando parte delle
risorse che erano previste per l'aumento di capitale sociale della
"SITRASB", non vi è alcun intendimento di natura politica che porti
a distrarre delle risorse, ma solo un programma: quello degli
investimenti della "SITRASB", che non è ancora stato approvato in
virtù della nota mancata approvazione del piano finanziario da
parte dell'"ANAS". Ovviamente, di fronte a qualsiasi tipo di
investimento, abbiamo un "mix" finanziario che è rappresentato da
risorse proprie, da indebitamento e da contributi. L'aumento di
capitale sociale è un momento che è parte fondamentale all'interno
di un insieme assolutamente più articolato, quindi noi, se non
avessimo utilizzato in questo modo le risorse che preventivamente
avevamo destinato a "SITRASB", tali risorse sarebbero andate in
avanzo di amministrazione e non sarebbero state utilizzate; ci
sembrava pertanto un modo particolarmente corretto di utilizzarle:
se queste fossero state utilizzate, avremmo dovuto fare una cosa
diversa, trovare delle risorse. Da questo punto di vista, quindi
tale operazione non sottende a un cambio di destinazione, fra
l'altro questo tipo di approvazione del piano finanziario
dell'intervento della canna di sicurezza per il traforo del Gran
San Bernardo è stato inserito di concerto fra l'Amministrazione
regionale e lo Stato italiano in virtù di alcuni emendamenti da noi
proposti e poi portati avanti dai Parlamentari, abbiamo già avuto
modo di rallegrarci per questo aspetto. Speriamo che la cosa possa
effettivamente procedere nel corso del 2007 e, come lei ha visto
nel 2007, abbiamo stanziato le risorse per l'aumento di capitale
sociale della società.
Per quanto attiene la questione di "Vallée d'Aoste Structure",
lei mi chiede un dato che oggi non conosco, glielo faccio avere,
nel senso che lei mi chiede a quanto ammonta, ovviamente non è
scritto in deliberazione, devo prendere la documentazione, glielo
fornirò. Le rappresento solo che questa operazione non è uno
spossessamento da parte dell'Amministrazione regionale della
propria partecipazione, ma è solo una modalità di gestione, quindi
noi abbiamo una partecipazione così come abbiamo partecipazione in
altre società come quelle di impianti a fune o la stessa "CVA", che
sono delle partecipazioni regionali che però vengono gestite con la
logica della gestione speciale e affidate a "Finaosta". Qualora
emerga la volontà di cedere parte della partecipazione, a quel
punto siamo in una logica di cessione valutabile, noi siamo
l'Amministrazione regionale quindi, per trasferire un patrimonio,
ancorché mobiliare, della stessa, avremo bisogno di un
corrispettivo, bisognerà fare un ragionamento con il Comune di
Aosta e credo possa essere un ragionamento perché questo discorso
non farebbe venir meno la natura pubblica della società. Ritengo
possa essere anche un suggerimento apprezzabile e degno di
approfondimento, quindi, qualora il Comune di Aosta venga a bussare
a questa "porta", troverà degli interlocutori molto
disponibili.
Président
- Est-ce qu'il y a d'autres interventions? Le
Conseil prend acte.
