Classificazione
AMBIENTE



Oggetto del Consiglio n. 2329 del 19 aprile 2023 - Resoconto
OGGETTO N. 2329/XVI - Interrogazione: "Notizie in merito al
livello di utilizzo di e-fuel/biocarburanti, bioliquidi, biometano
e biogas nell'ambito regionale".
Bertin (Presidente) -
Punto n. 20. Risponde l'assessore
Bertschy.
Bertschy (AV-VdA Unie) -
Leggerò la risposta perché ci
sono troppi dati da riportare e anche qui è bene seguire l'ordine.
Intanto si chiede se la definizione del biocarburante, ovvero un
idrocarburo, che viene prodotto, se in Valle d'Aosta quale tipo di
applicazione e di utilizzo c'è già rispetto a quello che si
immagina di poter raggiungere con una delle nuove direttive che è
in arrivo, quindi si chiede: "se si abbia contezza del consumo e
del livello di utilizzo di e-fuel/biocarburanti (etanolo,
biodiesel, metanolo, biobutanolo), bioliquidi, biometano e biogas
nell'ambito regionale". Unirei la risposta anche alla domanda 2:
"se si abbia contezza della presenza sul territorio regionale di
impianti di produzione diretta o combinata, nonché di distribuzione
o stoccaggio di e-fuel/biocarburanti, bioliquidi, biometano e
biogas". Si ritiene di poter fornire una risposta complessiva che
si riferisca a entrambe le richieste formulate suddivisa nelle
diverse tipologie di vettori presi in considerazione. Premettendo
che i biocarburanti, principalmente bioetanolo e biodiesel, e in
misura residuale biometanolo e biobutanolo, sono i vettori
energetici liquidi o gassosi adatti per l'uso nell'autotrazione,
prodotti a partire da biomasse, ovvero dagli scarti dell'industria
agro-alimentare, dai residui dell'attività agricola e forestale
relative a lavorazioni incluse sostanze vegetali animali, così come
la parte biodegradabile dei rifiuti e dei rifiuti industriali
domestici, per quanto concerne la produzione e il consumo di
biocarburanti per autotrazione sul territorio regionale, sulla base
dell'autorizzazione rilasciata dalla competente struttura per
l'installazione dell'esercizio agli impianti di distribuzione
carburanti, in forza alla legge 21/2036: "Norme disciplinanti la
rete distributiva dei carburanti per autotrazione", ad oggi non
risultano richieste di autorizzazione per la distribuzione alla
pompa di biocarburanti per autotrazione. Fanno eccezione ovviamente
le miscele alla pompa, in percentuali variabili ma comunque non
significative e coerenti con le specifiche tecniche di settore, che
molti distributori hanno introdotto da alcuni anni. Da ottobre 2018
è infatti in vigore l'obbligo di apporre sui nuovi veicoli e su
tutte le pompe delle stazioni di rifornimento le etichette
carburanti conformi allo standard definito dalla norma EN 16942,
così come stabilito dall'articolo 7, comma 5, della direttiva DAFI,
direttiva 94/2014 UE benzina. "E" sta per etanolo, il numero ne
indica la percentuale presente nella miscela del carburante: ad
esempio benzina con il 5 percento di etanolo; diesel B derivante
dalla raffinazione del greggio con percentuali di biodiesel B7
diesel con il 7 percento di biodiesel, diesel XTL gasolio
sintetico. Chiaramente i carburanti nei casi previsti sono
miscelati alla fonte, per cui non si ha contezza dei quantitativi
di biocarburanti in valore assoluto. Tuttavia occorre precisare che
tali autorizzazioni sono rilasciate in forza del combinato disposto
della già citata legge 36/2000 e della legge 239/2004 recante la
disciplina dei compiti e funzioni in materia di oli minerali intesi
come oli minerali greggi, residui delle loro distillazioni e tutte
le specie qualità di prodotto petroliferi derivati e
assimilati.
Essendo pertanto le autorizzazioni rilasciate nell'ambito dei
confini dettati da queste norme, per verificare se vi fossero sul
territorio altre tipologie di impianti di produzione o
distribuzione di biocombustibili, gli uffici regionali hanno
interpellato l'Agenzia delle dogane, competente al rilascio della
licenza di esercizio per gli impianti e depositi di biocarburanti
in applicazione del Testo unico sulle accise, la quale ha
confermato che non risultano autorizzati in Valle d'Aosta né
impianti di produzione né depositi di biocarburanti, quindi né
impianti di distribuzione. Il biogas consiste invece in una miscela
di gas metano e anidride carbonica essenzialmente, prodotta durante
il processo di digestione anaerobica, processo di tipo biologico,
che avviene in assenza di ossigeno tramite reazione biochimica a
opera di specifici batteri, di diversi substrati organici
provenienti da rifiuti, liquami, fanghi e scarti dalle industrie,
in parte colture energetiche. Da questo processo di raffinazione e
purificazione, ovvero rimozione dall'anidride carbonica CO2 e
tracce di altri gas presenti o impurità si ottiene il biometano,
ovvero un gas che contiene metano con concentrazioni superiori al
95 percento. Per quanto riguarda il biometano, si iniziano a
osservare a livello nazionale gli effetti del DM 2 marzo 2018 con i
primi quantitativi di prodotto messi in rete con specifica
destinazione ai trasporti, fonte GSE. Sul territorio regionale sono
presenti due impianti di produzione di biogas, entrambi siti nel
comune di Brissogne, rispettivamente presso il centro di
trattamento rifiuti urbani e assimilati e presso il centro di
trattamento fanghi di depurazione, che generano però energia
termica, energia elettrica e non sono destinate al settore
trasporti. Complessivamente i due impianti hanno una potenza
termica totale di 2,1 MW e potenza elettrica di 1,1 MW. Dal 2021,
da specificare e per ora è un dato provvisorio, i quantitativi
totali di biogas prodotti attualmente sono pari a circa 30,9
Gigawatt/ora, ovvero sono 6.318.000 metri cubi, che consentono una
produzione annua di energia elettrica di 6 Gigawatt e di calore di
circa 2 Gigawatt/ora. Per quanto riguarda il biometano, non ci
risultano sul territorio regionale impianti di produzione né
distributori, come peraltro confermato dalle analisi del sito di
Federmetano che riporta una mappa dei distributori di solo
biometano in Italia in cui non vengono indicati distributori in
Valle d'Aosta. Con riferimento ai bioliquidi sostenibili, si tratta
di combustibili liquidi per scopi energetici diversi dal trasporto,
compresa l'elettricità, il riscaldamento e raffreddamento prodotti
a partire dalla biomassa. Non in ambito trasporti, a livello
regionale è stato rilevato un solo impianto installato nel comune
di Morgex costituito da un cogeneratore alimentato da bioliquidi
sostenibili dalla potenza elettrica di circa 590 kW. Da fonte
statistica GSE è stata rilevata una produzione dell'impianto di
circa 2,5 Gigawatt/ora di energia elettrica, tuttavia non è nota la
provenienza di bioliquidi utilizzati.
Gli elettrocarburanti o
e-fuel
sono invece un tipo di
carburante sintetico, prodotto combinando chimicamente idrogeno e
anidride carbonica attraverso un processo di elettrolisi che
utilizza energia elettrica rinnovabile, anche in questo caso
l'impiego principale è previsto per l'autotrazione, non sono
attualmente disponibili né distributori stradali e anche gli
stabilimenti produttivi sono appena diciotto in tutto il mondo.
Sono impianti sperimentali compresi principalmente e ubicati in
Germania. Non si è quindi a conoscenza dell'esistenza sul
territorio regionale di impianti di produzione diretta o combinata,
né di impianti di distribuzione o stoccaggio.
Immagino che l'iniziativa si poneva l'obiettivo non tanto di
farsi raccontare come funzionano ma di capire cosa succede anche in
questo caso di qui al 2035, quando si dovrà applicare questo punto
di compromesso che è stato attualmente approvato. Nel pomeriggio
avremo modo di dare una velocissima informazione al Consiglio del
piano energetico ambientale e di dare poi la possibilità di
studiarselo e di fare le osservazioni quando andrà in VAS, uno dei
temi del piano energetico che posso anticipare è sicuramente il
tema del trasporto, non tanto quello pubblico, ma della mobilità.
Sono quindi argomenti estremamente importanti e anche qui è
necessario capire come l'applicazione di certe direttive possa
diventare in termini industriali sostenibile attraverso la
realizzazione di processi che possano un domani poter essere
sostenuti dalla comunità, dai cittadini e dalle imprese. Siamo
distanti in questo momento anni luce dalla possibile applicazione
di tutto questo sul nostro territorio ma, in generale, sul
territorio italiano c'è da lavorare in maniera importante con la
ricerca applicata affinché tutto questo si possa tradurre in
qualcosa di sostenibile, altrimenti, rispetto ai temi del trasporto
e della mobilità, sarà difficile risolvere tutta una serie di
problemi per la nostra Regione.
Presidente -
Replica il consigliere Aggravi.
Aggravi (LEGA VDA) -
Ringrazio l'Assessore per questa
complessa disamina, le chiederò poi la possibilità di avere copia
della risposta. La nostra volontà era un po' un mappare la
situazione attuale e la risposta lo fa in maniera completa, almeno
per quello che oggi è lo stato dell'arte e soprattutto di quello
che è a nostra conoscenza, perché magari ci sono iniziative private
che al momento non sono in essere. Sostanzialmente abbiamo inserito
tutto lo scibile diciamo di quello che non è produzione di benzina
da idrocarburo e mi spiace aver fatto un'elencazione di questo
tipo, ma era per dire tutto quello che non deriva appunto da
idrocarburi ma che può derivare anche da coproduzioni, utilizzo di
scarti e tutto quello che giustamente lei ha elencato... Questo
perché al di là di cosa si pensi poi delle direttive, degli
obiettivi e di quant'altro, e lei giustamente citava il PEAR, che
poi avremo modo di analizzare e di considerare, ma io aggiungerei
poi anche il piano regionale dei trasporti, e c'è una nostra
iniziativa e altre iniziative che ne discutono, perché, al di là di
quello che si pensi appunto del futuro della mobilità in generale,
ci sono comunque ancora delle difficoltà - e questo è bene dirlo
perché lo dicono gli stessi produttori - sulla mobilità più legata
alla parte produttiva industriale. È vero che noi non abbiamo gli
appezzamenti di terreno, parlo soprattutto del settore agricolo,
magari della pianura padana o l'agricoltura francese, però sappiamo
che tutto quello che sono i trattori - e non parlo solo del
trattore - ma proprio tutta la trazione complessiva ha delle
difficoltà riguardo al discorso elettrico, durata e quant'altro,
bisogna quindi pensare anche a delle altre fonti. Sappiamo che ci
sono dei produttori, uno fra tutti l'IVECO, che sta effettivamente
lavorando in questo senso, soprattutto per quello che riguarda le
macchine destinate all'agricoltura e alla trazione più di sforzo,
quelle al di là del trasporto su strada che permette invece altri
tipi di evoluzioni.
Per quello che riguarda poi invece la parte più di gas, quindi
biometano, biogas e quant'altro, sarà anche interessante capire
quale sarà l'evoluzione perché sappiamo che su questo tipo di
produzioni ci possono essere delle sinergie, ad esempio, con
l'idrogeno, con altri tipi di gas, che in futuro potrebbero, anche
qui miscelati, dare dei risultati.
Era la volontà anche di fare un po' un quadro rispetto a
discorsi molto ampi, sappiamo che a livello europeo ci sono Paesi
che si stanno interrogando notevolmente sulle tempistiche del 2035
e del 2050, perché un conto è dare gli obiettivi, un altro è poi
mettere in campo le misure per raggiungerli. Sappiamo poi che sono
anche Paesi che chiudono le centrali nucleari e riaprono quella a
lignite, ma questa è una battuta nei confronti di un governo
rosso-verde che preferisce tornare all'antico - parlo della
Germania -, però quando c'è poi il momento di difendere la
combustione termica e la propria industria dell'auto e non soltanto
dell'auto, sono bravi a fare i loro calcoli. Speriamo che questi
calcoli corrispondano poi anche un po' alle necessità e alle tasche
nostre, che comunque, tra l'altro, sulla parte dell'industria
meccanica qualcosa l'Italia può dire, in particolare nei suoi
rapporti, tra l'altro, con l'industria tedesca, perché sono le due
realtà che hanno più problematiche in questo senso. Comunque questo
può essere un primo
screening
e magari riaggiornare poi
altre valutazioni quando si andrà poi nel dettaglio, ossia sul
piano energetico e poi anche sul piano dei trasporti.
