Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.


Resoconto integrale del dibattito dell'aula
Oggetto del Consiglio n. 89 del 23 settembre 1998 - Resoconto
SÉANCE DU 23 SEPTEMBRE 1998 (MATIN)
OGGETTO N. 89/XI Mancata approvazione del bilancio consuntivo
1997 dell'USL. (Interpellanza)
Interpellanza Avendo appreso dai giornali che la Giunta
regionale non ha approvato il bilancio consuntivo per il 1997
predisposto dall'USL;
Tenuto conto che la mancanza dell'approvazione del bilancio
consuntivo arreca danni all'azienda pubblica e indirettamente
incide negativamente sul servizio da dare all'utente.
I sottoscritti Consiglieri regionali
Interpellano
L'Assessore competente per conoscere:
a) quali sono i motivi che hanno indotto l'amministrazione
regionale a non approvare il bilancio consuntivo 1997 dell'USL;
b) come intende affrontare questa situazione di difficoltà.
F.to: Squarzino Secondina - Curtaz - Beneforti
Président La parole à la Conseillère Squarzino Secondina.
Squarzino (PVA-cU) Quest'interpellanza è molto scarna nelle
domande perché si inserisce in un tema su cui abbiamo già avuto
modo tante volte di parlare in quest'aula, mi riferisco al problema
della riforma della sanità che prevede la distinzione dei due
piani: il piano delle decisioni politiche che fa capo al Consiglio
e all'Assessore e che ha trovato nel nostro piano regionale la sua
espressione più alta e il piano della gestione dell'azienda che
deve realizzare le scelte politiche.
È una filosofia nuova che ha difficoltà a farsi avanti e lo
stesso piano regionale, come abbiamo visto tante volte, non
rispecchia questa filosofia, ma la cosa più grave è che la
correttezza fra questi due enti è garantita da due condizioni: la
prima che il politico dica chiaramente cosa vuol fare e quali sono
le risorse che vuole dare; la seconda che il tecnico abbia la
certezza dei finanziamenti e la chiarezza degli obiettivi.
Il nostro piano socio-sanitario non ha queste caratteristiche
perché, a fronte di moltissimi obiettivi, le risorse previste sono
limitate. Non solo, nel piano non abbiamo fatto quell'operazione
che l'Assessore all'inizio voleva fare e che era quella di
individuare per ogni progetto il relativo costo in modo che il
politico, nel momento in cui fa le scelte politiche, sa anche quali
conseguenze economiche e finanziarie questo ha.
Questo non è stato fatto e questo comporta delle difficoltà di
rapporto, nel senso che non ci sono termini chiari e trasparenti
con cui vengono posti i termini della questione, quindi succedono i
guai e gli inghippi che creano disagio agli operatori e agli
utenti. Se manca questa chiarezza, le scelte politiche immediate
vengono fatte giorno per giorno dall'Assessore e questa
contrattazione avviene in assenza di un quadro economico,
finanziario e politico.
Per quanto riguarda l'interpellanza in particolare, il caso che
esaminiamo è emblematico. C'è una delibera di Giunta regionale, la
n. 1759 in cui viene approvato il bilancio dell'USL per l'esercizio
finanziario 1997. È un bilancio che dice chiaramente che, a fronte
di entrate certe per 221 miliardi, è prevista una spesa di 285
miliardi, quindi si prevede la necessità di un finanziamento
ulteriore da parte della Regione di circa 64 miliardi.
La Giunta lo approva come pure approva le delibere di variazione
di bilancio; quelle del 15 settembre 1997, del 20 ottobre 1997, del
30 dicembre 1997 in cui vengono a modificarsi alcuni termini per
cui la previsione del fabbisogno scende a circa 59 miliardi.
La Giunta è consapevole che è necessario integrare il bilancio
dell'USL tanto che nel predisporre le modifiche al bilancio 1998 la
legge n. 32/98 prevede all'articolo 9 che si possa intervenire per
coprire il disavanzo dell'esercizio finanziario 1997 dell'USL fino
a 45 miliardi. Ricordo anche che in quella sede avevo fatto un
intervento che metteva in luce quest'aspetto.
L'USL predispone il conto consuntivo 1997 anche tenendo conto di
questi 45 miliardi, ma la delibera dell'USL viene annullata. Non
voglio entrare qui nella casistica normativa relativa alla stesura
dei bilanci, tra l'altro mi sembra anche strano che le stesse
competenze che sono state utilizzate due anni fa nell'Assessorato
per stendere la legge di gestione di contabilità dell'USL, adesso
queste competenze inserite dentro l'Amministrazione, nell'USL non
funzionino più. Faccio solo rilevare che quando fra due enti ci
sono divergenze di interpretazione della norma, è buona regola che
ci si incontri e si chiariscano le eventuali divergenze di
interpretazione perché mi sembra strano che siano solo aspetti
meramente burocratici che blocchino un problema così
importante.
Credo che l'opinione pubblica, gli utenti stessi chiedano dei
chiarimenti. Abbiamo visto anche una presa di posizione sia dei
sindacati che dei primari in cui viene sottolineata la difficoltà
di questo rapporto. Allora vorrei capire quali sono i motivi per
cui è stata annullata quella delibera e non è stato approvato il
bilancio consuntivo perché credo che le conseguenze siano molto
gravi.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Cercherò di essere sintetico per dare una risposta
il più possibile chiara.
L'USL ha approvato in data 30 giugno 1998 con deliberazione del
Direttore generale n. 1381 il conto consuntivo dell'esercizio 1997
revocando successivamente tale provvedimento con atto n. 1528 del
17 luglio 1998.
In data 22 luglio 1998 con deliberazione n. 1531 il Direttore
generale dell'USL ha riadottato il conto consuntivo 1998, senza il
parere del Direttore amministrativo, assente. Sottolineo l'assenza
per dare una risposta al quesito che ha posto la Consigliera
Squarzino relativamente al ruolo dei funzionari. Il parere del
Direttore amministrativo è necessario per atti di questo
genere.
Con il primo provvedimento l'USL fornisce un dato consuntivo di
spesa corrente per l'anno 1997 pari a 256,883 miliardi, diverso da
quello indicato nella seconda deliberazione pari a 270,861 miliardi
e da quello indicato in sede di preconsuntivo pari a 262,279
miliardi rispetto al bilancio di previsione del 1997 che indicava
addirittura in 285 miliardi - come ha detto la Consigliera - il
fabbisogno. Abbiamo quattro dati diversi, evidentemente tenendo
presente la differenza che assume un bilancio previsionale rispetto
a un conto consuntivo.
Il preconsuntivo prevedeva un disavanzo di circa 33 miliardi,
ripeto: disavanzo e non maggior fabbisogno perché il termine
"maggior fabbisogno" non esiste nella legge di contabilità dell'USL
votata da questo Consiglio regionale. Si parla di disavanzo nella
legge regionale così come si parla di disavanzo nella finanziaria
dello Stato. Prevedeva, dicevo, un disavanzo di 33 miliardi circa
per il 1997 e di 11 miliardi circa per il 1996 tant'è che il
Consiglio regionale aveva votato una legge di finanziamento del
disavanzo pari a 45 miliardi.
Ciò premesso, la nuova adozione del conto consuntivo non ha
ottenuto l'approvazione da parte della Giunta regionale per le
seguenti motivazioni.
L'atto in esame risulta carente della relazione del Collegio dei
revisori dei conti prevista dall'articolo 13, lett. c), della legge
regionale 8 giugno 1994, n. 24. Questo solo aspetto inficerebbe la
validità del conto consuntivo perché la relazione del Collegio dei
revisori dei conti è obbligatoria.
L'USL ha impropriamente preso in considerazione le gestioni
1993-1995, contabilmente concluse con un ripiano dei disavanzi, con
ciò determinando nuove indicazioni per bilanci relativi ad esercizi
già conclusi e consuntivati.
L'USL ha accertato a bilancio già adottato sul capitolo della
parte entrata la somma di lire 45 miliardi a copertura delle spese
di parte corrente per l'anno 1997 in assenza del relativo
trasferimento da parte della Regione alla data di adozione del
consuntivo della somma di cui si tratta. Infatti, con legge
regionale n. 32/98 la Regione ha inteso coprire il disavanzo di
gestione registrato dall'USL nell'anno 1997, copertura che può
soltanto seguire il conto consuntivo e non precedere trattandosi di
copertura di disavanzo e come già detto non di adeguamento di
maggior fabbisogno.
L'errata contabilizzazione della somma sopra indicata sul
consuntivo determina un avanzo di amministrazione per l'anno 1997
anziché evidenziare l'effettivo disavanzo di gestione da coprire
con finanziamento regionale.
L'USL impropriamente utilizza tale avanzo per ridurre il
disavanzo relativo all'anno 1996 ad esercizio già concluso e a
consuntivo già adottato per il cui disavanzo sono necessarie le
determinazioni della Regione come indicato al punto 9 della
deliberazione della Giunta regionale n. 203/98.
Con riferimento a quanto diceva la Consigliera Squarzino, non è
vero che è l'Assessore che decide - in tempo reale, sembrerebbe
quasi - quali sono gli obiettivi dell'USL. La Giunta regionale ha
deliberato gli obiettivi dell'USL in prima battuta a piano
sanitario appena approvato già nel 1996 e con delibera n. 203 del
26 gennaio 1998, data più che sufficiente per predisporre il
bilancio di previsione da parte dell'USL. La Giunta ha dato
disposizioni all'USL della Valle d'Aosta ai fini della definizione
del contratto di programma e per la successiva adozione del
bilancio di previsione per l'anno finanziario 1998. In questa
delibera sono indicate le spese che potrà sostenere l'USL sia in
parte corrente, sia a fondi indistinti, sia a fondi vincolati per
finanziamenti, sia con entrate proprie.
Questo è l'atto di indirizzo della Giunta regionale che viene
predisposto il 26 gennaio 1998 e questo in virtù del fatto che già
a fine anno il Consiglio regionale riesce ad approvare il bilancio
di previsione contrariamente ad altre regioni dove al mese di
settembre dell'esercizio non sono ancora definiti i trasferimenti
finanziari per le rispettive aziende e USL. Questo dobbiamo dircelo
perché è un piccolo vanto di cui noi come Consiglio regionale
dobbiamo andare fieri.
Il contratto di programma, sottolineo, è fatto di intesa con
l'USL e non è un atto di imperio della Giunta regionale tant'è che,
essendo pervenuto in notevolissimo ritardo il bilancio preventivo
dell'USL per l'esercizio in corso, bilancio che è stato votato solo
nel mese di luglio, la Giunta regionale dopo l'approvazione del
bilancio preventivo ha definito gli obiettivi per il 1998, ma prima
di questo ha trasmesso bozza della delibera all'USL per verificare
con la Direzione generale se tali obiettivi erano raggiungibili da
parte dell'USL.
Dico questo proprio per spiegare la trasparenza e la correttezza
dei rapporti reciproci. L'USL ha dato il suo parere positivo e gli
obiettivi sono stati definiti. Sulla base del raggiungimento o meno
di quegli obiettivi la Giunta regionale farà poi una valutazione di
tipo politico sull'attività gestionale.
Non voglio qui aprire il capitolo del controllo sugli atti o del
controllo sull'attività gestionale perché la Consigliera Squarzino
nella sua premessa sembra adombrare il fatto che la Regione fa
troppi controlli e invece dovrebbe farne di meno.
Questa è la linea politica che è stata scelta. Preciso che il
numero dei controlli della Giunta regionale sulle delibere dell'USL
è molto basso tant'è che, rispetto al secondo semestre 1995, sono
state sottoposte al controllo 29 delibere dell'USL di cui approvate
25, annullate 2, revocate 2; nel 1996 sono state sottoposte a
controllo 117 delibere, approvate 104, 1 revocata dall'USL e 12
annullate; nel 1997 sono state sottoposte a controllo 87 delibere,
4 revocate dall'USL, 69 approvate e 7 annullate; nel 1998 - la
situazione è stata aggiornata al 16 settembre - sono state
sottoposte a controllo 57 delibere, 34 approvate, 2 revocate
dall'USL e 4 annullate. Il numero delle delibere sottoposte a
controllo diminuisce continuamente; il numero delle delibere
annullate è irrisorio perché siamo nell'ordine del 7-8 percento,
mentre ci sono delibere revocate dall'USL perché in sede di
autocontrollo, previa istruttoria degli uffici dell'Assessorato
della sanità, questa si rende conto che devono essere riviste. Ciò
per sfatare alcune dicerie che vengono messe in giro.
Per concludere, i consiglieri chiedono quali sono le intenzioni
per superare questa situazione di difficoltà; è previsto un
incontro venerdì prossimo a livello tecnico tra la Dirigenza
dell'USL e i funzionari dell'Amministrazione regionale a cui
seguirà probabilmente un secondo incontro a livello tecnico alla
presenza del Collegio dei revisori dei conti perché il conto
consuntivo deve essere visto sotto l'aspetto tecnico. Sotto
l'aspetto politico la valutazione della Giunta regionale avverrà
nei tempi e nei modi stabiliti dalla legge.
Président La parole à la Conseillère Squarzino Secondina.
Squarzino (PVA-cU) Come avevo preannunciato, mi è stato risposto
in termini di contabilità aziendale e non in termini di tipo
politico.
Dal punto di vista politico vorrei aggiungere due elementi che
mi confermano nell'ipotesi che avevo fatto sull'esistenza di
divergenze di rapporto.
Il primo: la delibera con cui vengono fissati gli obiettivi,
indicatori e modalità per la valutazione dell'operato del Direttore
generale per il 1998 porta la data del 31 agosto, quindi pochi mesi
prima della scadenza dell'attività.
Il secondo: mi risulta - perché non vorrei che qui si facesse
come fa l'Assessore alla pubblica istruzione con i sindacati, cioè
dice cosa pensa, i sindacati dichiarano di non essere d'accordo, ma
l'Assessore dice che a lui va bene lo stesso e va avanti - che è
stata presentata una bozza, ma mi risulta anche che è stata
presentata una serie di osservazioni che non state recepite. Quindi
mi sembra che questi problemi di tipo politico ci siano.
Prendo atto con soddisfazione che si tenta almeno di iniziare ad
incontrarsi e mi stupisce che questo tipo di incontro che arriva
adesso, dopo che la frittata è stata fatta, non sia stato
programmato prima.
Président Nous avons terminé l'examen des questions et des
interpellations.
La séance est levée, les travaux reprendront à 16 heures.
