Classificazione
ASSISTENZA SOCIALE



Oggetto del Consiglio n. 2909 del 26 ottobre 2023 - Resoconto
OGGETTO N. 2909/XVI - Interpellanza: "Tempistiche per la
messa a disposizione della 'Maison équipée' ai suoi potenziali
fruitori".
Bertin (Presidente) -
Punto n. 43. Consigliere Manfrin ne
ha facoltà.
Manfrin (LEGA VDA) -
Torno a presentare un'iniziativa
sulla Casa domotica o casa domotizzata o "Maison équipée", che dir
si voglia, perché da diverso tempo - e farei risalire al 2019 la
prima iniziativa che ho presentato all'interno di questo Consiglio
- chiediamo delle notizie rispetto a quest'importante strumento che
è uno strumento di autonomia.
La Casa domotica è stata costruita nel 2008 e, in data 21
novembre 2012, la Regione ha stipulato con il Comune di
Saint-Marcel un comodato gratuito per la durata di trent'anni per
l'utilizzo di tre unità immobiliari ubicate all'interno di
quest'edificio. Questo lo dico a beneficio dei colleghi e dei
Valdostani che ci ascoltano.
In questa struttura ci sono tre alloggi per una superficie
totale di 255 metri quadrati, più un monolocale per l'eventuale
assistenza, un deposito nell'interrato e quattro posti auto; sono
compresi anche, all'interno di questa struttura, gli arredi e le
attrezzature di proprietà del Comune di Saint-Marcel.
Gli ambienti - e qui sta la particolarità di questa casa -
risultano attrezzati con tecnologia domotizzata e rivolti a persone
con disabilità legate a gravi problemi di deambulazione e sono
destinati al servizio regionale sperimentale di supporto
all'autonomia di persone con disabilità, attraverso l'utilizzo
della domotica per il tramite di soggetti esterni da individuarsi
attraverso gara; questo era quello che scriveva in origine la
Regione Autonoma Valle d'Aosta.
All'Amministrazione regionale spettano le spese di gestione, la
manutenzione ordinaria e il Comune provvede alla manutenzione
straordinaria.
Questa casa ha una vita piuttosto travagliata: terminata nel
2008, con un investimento che tra poco vi dirò, dall'8 luglio 2013
al 7 luglio 2016 i locali sono stati dati in gestione a una società
ed è stata, peraltro, anche l'unica finestra nella quale questa
casa domotizzata, o "Maison équipée" ha funzionato. Noi quindi
abbiamo una Casa che veniva presentata (ho recuperato anche alcuni
articoli dell'epoca) come la "Casa all'avanguardia, meravigliosa,
eccezionale, fantastica, superlativa per l'autonomia, per
permettere e consentire alle persone con disabilità di poter vivere
in maniera autonoma", però l'unico momento in cui ha funzionato è
stato dall'8 luglio 2013 al 7 luglio 2016.
Dopo quella data è stata affidata con la consueta formula della
co-progettazione, che tanto vi piace, e la prima cosa che è
successa è che, nel primo sopralluogo di questa Casa domotizzata, i
nuovi gestori, i nuovi assegnatari - non so come potrei definirli -
cioè coloro che dovevano utilizzare e rendere fruibile questa casa,
sono rimasti chiusi nell'ascensore perché non avevano la minima
idea di come utilizzarla, ed è stato necessario un intervento per
liberarli. Diciamo che il soggetto a cui è stata affidata questa
struttura non aveva la minima idea di come si utilizzava questa
casa.
La spesa per costruire questa struttura, che era di eccellenza e
all'avanguardia, è stata di 2,1 milioni di euro e questo importo
soltanto per la struttura, ma ci sono anche i costi di gestione, i
bandi di affidamento e quant'altro; indicativamente abbiamo stimato
circa 100 mila euro l'anno di costo.
Quando fu costruita venne fatta una stima, credo che sia anche
interessante, sui potenziali fruitori di quella struttura in base
alla quale su 5 mila disabili presenti in Valle d'Aosta, ben 2.650
persone potevano utilizzare quel tipo di struttura.
Dal 2008, anno di apertura di quella struttura a quando avevo
fatto la seconda iniziativa, quindi 2019, risulta che avevano
utilizzato questa struttura meno di dieci persone, struttura che in
realtà potrebbe ospitare contemporaneamente ben cinque persone ma
che non era mai stata aperta perché non si sapeva farla
funzionare.
La prima interrogazione sul tema risale al maggio 2019, una
seconda l'ho presentata ad ottobre 2019, una terza nel luglio 2021
e poi un'interpellanza il 24 marzo del 2022.
In occasione di questa quarta iniziativa su questa "Maison
équipée", l'allora Assessore Barmasse rispondeva dicendo che:
"Viste le proposte d'intervento per l'inclusione sociale di
soggetti fragili e vulnerabili e le linee programmatiche del Piano
nazionale di ripresa e resilienza - in collaborazione con il Comune
di Saint-Marcel e i referenti del terzo settore della disabilità,
associazioni anche di disabili - è stata impostata una proposta
progettuale che concerne l'utilizzo di Mason équipée per garantire
- nell'ambito delle politiche dei servizi e dei modelli
organizzativi, per una vita indipendente, di inclusione nella
società - forme dell'abitare in autonomia, housing o
co-housing".
Dopo questa lunga storia - non d'amore ma di passione
nell'attesa che questa Casa domotizzata venga messa a disposizione
di coloro i quali ne hanno diritto - e che ha visto dal 2016 a oggi
completamente inutilizzate quelle strutture che potevano rendere
autonome persone con disabilità e soprattutto con difficoltà nella
deambulazione, arriviamo all'interpellanza del marzo 2022 a cui
segue poi una delibera di Giunta che, immagino, lei ci citerà
durante la sua risposta, Assessore; con tale delibera venivano
programmati alcuni aggiornamenti e alcune progettualità.
Il dato che rimane è che dal 2008 ad oggi sono passati svariati
anni; dalla prima iniziativa a oggi ne sono passati altrettanto
svariati, dall'ultima risposta del marzo 2022 è passato un anno e
mezzo, tra poco potrebbero essere due e, a oggi, ancora non si è
visto nulla.
Con quest'interpellanza, Assessore, le chiediamo come si sia
sviluppata in concreto la proposta progettuale concernente
l'utilizzo di "Mason équipée"; con quali tempistiche il Governo
intende mettere a disposizione la struttura ai suoi potenziali
fruitori e quali specifici interventi e programmazioni del "Dopo di
noi", di cui alla legge 112/2016, integrano il progetto di utilizzo
della "Maison équipée" e quale sia l'attuale stato di attuazione
degli stessi.
Presidente -
Risponde l'assessore Marzi.
Marzi (SA) -
Proverò, in maniera anche un poco noiosa, a
fare un elenco dello stato d'avanzamento del progetto sulla "Maison
équipée". Il fatto che io possa sembrare pedante è legato anche al
fatto che in realtà, proprio richiamando la lunga storia di questo
stabile e delle volontà che c'erano in merito alla domotizzazione
per persone con disabilità, di fatto, si sta facendo molto. Credo
ci sia stato un grandissimo cambio di passo.
Entro il 31 dicembre 2024 saranno disponibili due gruppi di
appartamenti ubicati nell'ambito di "Maison équipée". Entro il 31
marzo 2026, data attualmente prevista di termine del progetto, gli
appartamenti accoglieranno dodici persone con disabilità per la
sperimentazione di "Progetti di vita indipendente". Si tratta di
opportunità sentite e attese che, grazie all'inserimento
progettuale nel PNRR, vedono importanti passi avanti nella loro
realizzazione.
Le dodici persone con disabilità sono individuate nell'ambito di
un progetto che l'Unità di valutazione multidimensionale per la
disabilità, cioè l'UVMDi, cura insieme ai beneficiari e alle loro
rispettive famiglie.
Il progetto prevede l'attivazione di percorsi di sperimentazione
di vita autonoma presso i gruppi appartamento. Questi percorsi si
avvalgono del sostegno di servizi domiciliari a distanza e di
interventi e servizi finalizzati a sostenere l'accesso delle
persone con disabilità al mercato del lavoro. Il sostegno avverrà
attraverso adeguati dispositivi di assistenza domiciliare e le
tecnologie per il lavoro, anche a distanza, e la formazione nel
settore delle competenze digitali per consentire loro di lavorare
anche in modalità di Smart Working.
Riporto, come richiesto, le fasi di attuazione del progetto: il
9 maggio del 2022 il Ministero del lavoro e delle politiche sociali
ha approvato la progettualità a valere sui fondi del PNRR per
l'utilizzo di "Mason équipée".
Il Dipartimento politiche sociali ha quindi avviato, in
collaborazione con il Comune di Saint-Marcel, la progettazione di
dettaglio per le realizzazioni previste nel cronoprogramma. In data
6 settembre 2022 è stato sottoscritto l'accordo di collaborazione
tra il Ministero del Lavoro e delle Politiche sociali e la Regione.
In data 28 novembre 2022 è stato comunicato al Ministero del Lavoro
e delle Politiche sociali l'avvio delle attività di realizzazione
dei progetti individualizzati.
In concertazione con il Comune di Saint-Marcel, sono proseguite
le attività di progettazione e di attuazione degli interventi di
riqualificazione strutturale di domotica necessarie, attraverso
sopralluoghi e incontri con i referenti amministrativi e i tecnici
del Comune.
Con delibera 523 del maggio 2023 è stato approvato lo schema di
convenzione tra Regione, soggetto attuatore e il Comune di
Saint-Marcel. Il primo giugno 2023 la convenzione è stata approvata
dal Consiglio comunale ed è stata sottoscritta il 4 luglio.
A partire dal giugno 2023 il Comune di Saint-Marcel ha avviato
le attività per la predisposizione degli interventi di
ristrutturazione e adattamento degli spazi di domotica
dell'immobile. In data 29 agosto 2023 il Comune di Saint-Marcel ha
affidato l'incarico per il progetto di fattibilità tecnica,
economica ed esecutiva.
Nel contempo è stato previsto il potenziamento dell'Unità di
valutazione multidimensionale per garantire la presa in carico
delle persone beneficiarie degli interventi mediante la redazione
di un progetto individualizzato.
L'attuale cronoprogramma delle future attività prevede, entro il
31 dicembre di quest'anno, l'avvio di un'istruttoria di
co-progettazione per l'individuazione di un soggetto del terzo
settore disponibile alla co-progettazione e alla gestione in
partnership delle attività progettuali e, nel corso del primo
trimestre 2024, al termine della co-progettazione, l'avvio da parte
del partner delle attività di presa in carico dei beneficiari.
Nel corso del secondo trimestre 2024 verrà avviata inoltre la
procedura di co-progettazione per l'individuazione di un soggetto
che deve occuparsi della partnership delle attività progettuali,
perché i gruppi appartamento ubicati a "Maison équipée" siano
disponibili entro il 31 dicembre del 2024.
Riguardo agli interventi e programmazioni del "Dopo di noi", la
linea d'investimento del PNRR, 1.2 missione 5, estende la platea
dei beneficiari d'intervento di sperimentazione di percorsi di vita
indipendente alle persone con disabilità non grave.
In tal senso questa progettualità si pone in continuità con gli
interventi previsti e finanziabili nell'ambito dei fondi assegnati
alle Regioni sulla legge 112/2016 del "Dopo di noi" che prevede un
target di beneficiari differente rispetto alle persone con
disabilità grave, certificate ai sensi della legge 104/92.
La programmazione dei fondi del "Dopo di noi" è di complessivi
euro 358.800.
Questo prevede: programmi di accrescimento della consapevolezza;
abilitazione allo sviluppo delle competenze per favorire
l'autonomia delle persone con disabilità gravi; una migliore
gestione della vita quotidiana.
Nell'ambito della co-programmazione dei fondi assegnati sulle
quote 2019, 2020, 2021 e 2022, come stabilito nell'ambito del Piano
regionale per la non autosufficienza 2023-2025 approvato dalla
Giunta lo scorso 5 giugno, si prevede: di garantire in favore di
persone con disabilità grave percorsi di autonomia; l'avvio, nel
primo trimestre del 2024, di un'istruttoria di co-progettazione per
l'individuazione di un soggetto del terzo settore disponibile alla
gestione in partnership delle attività progettuali sui fondi
assegnati nell'ambito del "Dopo di noi" e, anche in questo caso, il
target di persone con gravi disabilità è inoltre intercettato anche
sulle progettualità finanziate dal fondo per la non
autosufficienza.
Il progetto "Io vado", attivato da diversi anni, inoltre ha
consentito e consente di sperimentare periodi di coabitazione tra
persone con disabilità e si pone in continuità con il fondo per la
non autosufficienza.
Il fondo per la non autosufficienza, il "Dopo di noi", questo
tipo di normative, sono l'applicazione, che sta arrivando soltanto
ora, dei LEPS che, come lei sa, l'Italia aspettava dal 2000.
Presidente -
Per la replica, consigliere Manfrin.
Manfrin (LEGA VDA) -
Grazie, Assessore, per la sua
risposta ma c'è un dato che io non ho compreso.
Lei dice che la struttura verrà messa a disposizione a partire
dal 31/12/2024; poi durante la sua esposizione ha detto 31/12 del
corrente anno, sarebbe tra un mese: probabilmente si è sbagliato
nel suo intervento, poi ha detto che il 31 marzo del 2026 dodici
persone verranno inserite nella struttura.
Non ho capito quale data sia da tener buona, perché se il
31/12/2024 la struttura è disponibile, significa che delle persone
entrano; se il progetto parte il 31 marzo del 2026, significa che
il 31/12/2024 non entra nessuno. Io quindi non ho ben compreso
quale sia.
Detto questo, mi dichiaro soddisfatto per il recupero che, a
oggi, è puramente teorico nelle sue parole, di cui ci vogliamo
fidare; dall'altra parte sono un po' deluso del fatto che - dopo
grosse promesse, dopo che questa struttura poteva essere
utilizzata, ed è stata utilizzata fra il 2013 e il 2016 -
tendenzialmente, da quello che ho ricavato dalle suo parole, il
2026 sarà l'anno in cui dodici persone potranno essere inserite
all'interno della struttura in maniera sperimentale. Questo è
quello che ha detto: 2026 significa dieci anni dopo che le ultime
persone sono state ospitate in quella struttura, perché le ultime
persone ospitate in quella struttura erano state ospitate a luglio
2016, più precisamente il 7 luglio 2016. Questo significa che
abbiamo perso dieci anni di tempo e, in dieci anni, tante persone
avrebbero potuto utilizzare quella struttura al meglio ma,
ovviamente, non hanno potuto farlo.
Ovviamente, Assessore, sa bene che non mi rivolgo a lei, che è
soltanto il vertice terminale di un lungo percorso che non l'ha
visto sicuramente protagonista, per lo meno non direttamente nella
qualità di Assessore, ma di certo questo non può assurgere ad
esempio rispetto a una buona gestione. Ho usato il termine "buona
gestione" soprattutto perché questo progetto era stato presentato -
ripeto - in pompa magna. Ho recuperato numerosi articoli
dell'epoca, dove si diceva che questa casa era stata presentata,
non mi ricordo più a quale fiera internazionale della
domotizzazione, come un progetto all'avanguardia; ebbene, se io
presento questo come un progetto all'avanguardia e poi, in realtà,
il risultato è che queste strutture non sono in grado di
funzionare, oppure affido questa struttura a persone che non sono
in grado di farla funzionare, non la utilizzo per dieci anni e poi,
dopo, devo fare un altro progetto, chiedere i fondi del PNRR ed
aspettare, progettare, riprogettare, riprogrammare e quant'altro e,
magari affidarlo con un bel progettino di co-progettazione che
tanto piace alle cooperative rosse che fameliche si avventeranno su
questa cosa, è chiaro che questo non può sicuramente trovarci
soddisfatti. Noi però vogliamo cogliere il lato positivo, cioè lei
ci ha dato una data entro la quale questa struttura sarà
disponibile e quindi attendiamo, confortevolmente, che questo si
realizzi.
Presidente -
Sospendiamo brevemente i lavori del
Consiglio per arieggiare i locali. Il Consiglio è sospeso.
La seduta è sospesa dalle ore 17:21 alle ore 17:44.
