Classificazione
INDUSTRIA


Resoconto integrale del dibattito dell'aula
Oggetto del Consiglio n. 1674 del 12 dicembre 1995 - Resoconto
SEDUTA POMERIDIANA DEL 12 DICEMBRE 1995
OGGETTO N. 1674/X Situazione occupazionale e produttiva dello
stabilimento Baltea Disk di Arnad. (Interrogazione)
Interrogazione Visto che la Baltea Disk di Arnad produce testine
rotanti per stampanti ink-jet, in seguito ad una recente
riconversione aziendale;
Tenuto conto che, per far fronte alla positiva evoluzione del
mercato, l'azienda e i sindacati hanno firmato, nel marzo scorso,
un'intesa per i sabati e le domeniche lavorativi con l'obiettivo di
espandere la produzione e procedere a nuove assunzioni;
Tenuto conto altresì che l'accordo è stato ratificato,
nell'aprile scorso, dopo una lunga vertenza, anche dai dipendenti
dello stabilimento di Arnad;
Preso atto che i rappresentanti della Baltea Disk hanno
ribadito, nel corso di un incontro dell'inizio di ottobre con
l'Assessore regionale all'industria, che saranno mantenuti gli
impegni assunti con la Regione, sia in termini di occupazione che
di sviluppo, grazie al fatto che il mercato delle stampanti a getto
d'inchiostro prodotte in Valle è in costante espansione;
Preso atto altresì che i medesimi rappresentanti hanno
sottolineato la validità dei piani di formazione già avviati e
hanno valutato la possibilità di ulteriori collaborazioni tra la
Regione e la Baltea Disk per assecondare la localizzazione ad Arnad
di importanti funzioni aziendali per ora dislocate altrove;
Ricordato anche quanto affermato dalla FLM, in occasione dei
previsti tagli occupazionali del gruppo Olivetti, secondo la quale
"l'unico dato positivo è che la questione non dovrebbe toccare la
Baltea Disk";
Avuto notizia che, nel corso delle ultime settimane:
a) in alcuni reparti dello stabilimento la produzione è
pressoché ferma e sono stati soppressi i week-end lavorativi;
b) le consegne di materiale provenienti dall'unità di San
Bernardo d'Ivrea non rispettano il ciclo programmato e paiono
addirittura mancare;
c) il magazzino è ormai saturo di testine rotanti per stampanti
ink-jet e la loro commercializzazione è praticamente ferma;
Appreso inoltre che, per le ragioni dianzi esposte, tutti gli
operai godranno di un periodo di ferie di tre settimane durante le
festività natalizie, fatto mai accaduto prima d'ora;
I sottoscritti Consiglieri regionali
Interrogano
la Giunta regionale per conoscere:
1) se le notizie di cui un premessa corrispondono al vero;
2) quali sono le reali prospettive della Baltea Disk.
F.to: Tibaldi - Linty - Lanièce
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) L'interrogazione dei Consiglieri Tibaldi,
Linty e Lanièce si riferisce ad alcuni eventi relativi all'attività
industriale della Baltea Disk. In presenza di alcuni fatti
segnalati si chiede se corrispondono al vero e di conseguenza quali
sono le prospettive dell'azienda.
Evidentemente l'interrogazione parte da preoccupazioni che credo
siano legittime, soprattutto da parte dei consiglieri regionali.
Sono stati richiesti all'azienda elementi in relazione a questi
fatti e anche notizie sugli sviluppi e sulle prospettive; io quindi
credo di poter rispondere e tranquillizzare rispetto a queste
preoccupazioni.
Il primo elemento che viene citato è che in alcuni reparti dello
stabilimento la produzione è pressoché ferma e sono stati soppressi
week-end. L'azienda sostiene che questi week-end lavorativi non
sono stati soppressi; soltanto in occasione della festa del Santo
Patrono del Comune di Arnad, l'11 novembre, è stata concordata con
i lavoratori una giornata libera da impegni lavorativi, come da
accordi che erano stati assunti già nel marzo dell'anno in corso
con le Organizzazioni sindacali.
La produzione nei reparti continua, anche se è in corso una
operazione di riorganizzazione interna e riallineamento dei volumi
produttivi alla domanda commerciale necessaria oggi, dopo la
crescita convulsa dell'estate scorsa, che aveva portato anche a
questa richiesta impetuosa di lavoro straordinario. Richiesta
generata dalla pressione esercitata dal mercato.
Questo per quanto riguarda il primo elemento segnalato.
Il secondo elemento rileva che le consegne di materiale
provenienti dall'unità di San Bernardo non rispettano il ciclo
programmato e paiono addirittura mancare. Le consegne di materiale,
secondo l'azienda, avvengono sostanzialmente in modo regolare,
solamente in casi episodici si sono riscontrate anomalie negli
approvvigionamenti.
Il terzo elemento è relativo al magazzino che, secondo gli
interpellanti, sarebbe saturo di testine per stampanti. L'azienda
fa presente che Baltea Disk non possiede fisicamente gli spazi
all'interno dello stabilimento di Arnad, ove organizzare un vero e
proprio magazzino, finché non sarà ultimata la ristrutturazione dei
semi-interrati della fabbrica. Al di là di questa considerazione di
ordine fisico, occorre comunque rilevare che rientra nella
strategia aziendale la riduzione al minimo delle scorte per
evidenti motivi di ricerca di contrazione degli oneri finanziari;
la giacenza del prodotto quindi è limitata al periodo strettamente
indispensabile.
Rispetto al fatto che verrebbero concesse per il periodo
natalizio tre settimane di ferie, si precisa che il personale godrà
delle ferie durante il periodo natalizio a compensazione del
congedo, di cui non ha potuto usufruire durante l'estate a causa
delle pressanti esigenze produttive del momento. L'azienda
sfrutterà altresì l'occasione per procedere a quelle operazioni
necessarie ad assicurare il regolare funzionamento della stessa,
operazioni che non era stato possibile effettuare in precedenza,
quali la manutenzione degli impianti, l'inventario e attività di
questo tipo.
Credo che però le considerazioni più importanti siano da fare
sulle prospettive aziendali rispetto a questi fatti, per i quali
vengono date queste motivazioni.
Baltea Disk occupa attualmente nello stabilimento di Arnad 320
persone, di cui 270 residenti in Valle; l'incremento di personale
residente in Valle alla data del 1° dicembre è di 200 unità
lavorative nuove rispetto alle 107 che l'azienda avrebbe dovuto
assumere entro il 31 dicembre 1996. Il fatturato raggiungerà per
l'esercizio in corso l'ammontare di 80 miliardi e la produzione,
stimata ottimale, di mezzo milione di testine a getto di inchiostro
al mese è stata ottenuta con forte anticipo sui tempi preventivati.
Tali dati forniscono un quadro della evoluzione positiva
dell'insediamento di Arnad.
La società, che dice di avere investito 100 miliardi in
attrezzature e ristrutturazioni nel 1995, e prevede di investirne
altri 20 nel 1996, ha confermato inoltre il proprio impegno nello
sviluppo di prodotti rispondenti alla prevista evoluzione
tecnologica, vale a dire aumento della risoluzione delle stampanti,
diffusione del colore, maggiore durata, aumento della velocità di
stampa. E' previsto che nel 1996 il fatturato raggiunga i 100
miliardi e che vengano concentrate ad Arnad le funzioni di ricerca
e sviluppo e la produzione del chip elettronico.
All'interno della ristrutturazione in atto nel gruppo Olivetti,
Baltea Disk risulta inoltre ben posizionata. Fa infatti capo alla
Olivetti Lexicon, società operativa che non ha risentito della
crisi della gruppo dal punto di vista complessivo, per cui la
tecnologia a getto di inchiostro, che è quella che viene applicata
ad Arnad, rappresenta sostanzialmente la tecnologia di tipo
strategico.
Credo quindi di poter concludere questo tipo di risposta,
affermando che l'evoluzione nel 1995 è stata positiva, ha superato
le previsioni, e che le considerazioni fatte dall'azienda sono di
continuare in modo positivo nel 1996, con l'aumento del fatturato e
acquisizione di nuove attività nello stabilimento valdostano.
Presidente Ha chiesto la parola il Consigliere Tibaldi.
Tibaldi (LN) Ringrazio l'Assessore per aver cercato di dare una
risposta ai quesiti contenuti in questa interpellanza, che
riassumono una serie di preoccupazioni che costituiscono dei fatti,
verificatisi ultimamente nello stabilimento Baltea Disk.
Mi dispiace dirlo, ma le affermazioni fatte da Mafrica, benché
attinte da fonte aziendale, non risultano al sottoscritto e spiego
il perché.
Primo, la soppressione dei week-end lavorativi non riguarda solo
un fatto episodico, qual è quello del Santo Patrono, bensì sono una
decina di settimane ormai che i week-end sono stati soppressi, cioè
non sono più lavorativi, e questo nonostante tutto quel rumore che
è stato fatto e da parte dei Sindacati, e da parte dello stesso
Assessore con appelli anche televisivi, per cercare di ribaltare
l'esito referendario che venne fatto la primavera scorsa, in merito
alla possibilità e alla necessità di lavorare anche sabato e
domenica per far fronte alle richieste del mercato.
Questi eccessi di domanda che sono stati paventati
dall'Assessore non risultano veri a mio avviso, ma non solo a mio
avviso, anche da parte di persone che stanno lì lavorando ad
Arnad.
Le consegne di materiali, anche qui si fa riferimento ad episodi
sporadici; ma non è così, perché da San Bernardo d'Ivrea il ciclo
di consegne ha subito delle alterazioni che non sono assolutamente
sporadiche, ma sono state strutturali per un certo periodo di tempo
e lo sono tuttora, con grosse anomalie nelle consegne.
La risposta sul magazzino, mi permetta, Assessore, non ho capito
se è una presa in giro. Nessuno dice che il magazzino sia ad Arnad,
io non ho detto questo e così non c'è scritto nella interpellanza;
ho detto che il magazzino risulta ormai essere saturo di testine
rotanti, ma non dico il magazzino di Arnad risulta essere saturo di
testine rotanti. Non metto in dubbio che sia altrove il magazzino,
dico solo che la quantità di materiale prodotto è ormai talmente
tanta che con difficoltà si presume riuscirà a smaltire la Baltea
Disk sul mercato tutte queste testine.
Altra notizia che secondo me è un primo sintomo di grave
preoccupazione è che queste tre settimane siano un anticipo o una
sostituzione a quella che potrebbe già essere stata una sorta di
Cassa integrazione per una parte degli occupati. Queste sono voci
che circolano, ma che probabilmente avranno la loro fondatezza
nelle prossime settimane, quando anche l'Assessore si renderà
conto, non solamente ricevendo da fonti aziendali queste notizie,
che il mercato in questo caso delle stampanti a getto di inchiostro
ha raggiunto livelli di saturazione. E noi con la Baltea Disk
andremo incontro, presumo, a grosse difficoltà.
Quanto ai dati ottimistici che sono stati diffusi relativamente
alle prospettive, questa interrogazione serve solo per avere
l'ufficialità di quanto dichiarato dall'Assessore; vedremo se le
prossime settimane o i prossimi mesi daranno ragione ad eventi che
si stanno verificando, ripeto, non in maniera episodica, oppure a
carenze strutturali e a deficienze strutturali che ci sono nel
mercato e che rischieranno di coinvolgere senz'altro anche la
Baltea Disk di Arnad.
