Classificazione
TRASPORTI E VIABILITÀ
Strade di interesse regionale



Oggetto del Consiglio n. 3976 del 2 ottobre 2024 - Resoconto
OGGETTO N. 3976/XVI - Interrogazione: "Informazioni in merito
all'intervento di riqualificazione della strada intervalliva
comunale che collega i Comuni di Brusson e di Gressoney tramite il
Col Ranzola".
Bertin (Presidente) -
Punto n. 15. Risponde l'assessore
Caveri.
Caveri (UV) -
Attraverso lo strumento del 116, sia presso
gli uffici della Regione che presso gli uffici del capofila dei
Comuni Gressoney-Saint-Jean, voi avete già raccolto tutta la
documentazione e peraltro, già nelle interrogazioni precedenti,
abbiamo spiegato lo svolgersi degli eventi, a partire dal decreto
del Ministro per gli affari regionali che ha previsto la
ripartizione del fondo per lo sviluppo delle montagne italiane
Fosmit annualità 2023 per gli interventi di competenza delle
Regioni e degli Enti locali, che era datato 4 agosto 2023 ed è
stato pubblicato il 18 settembre 2023 e ha previsto, al comma 7
dell'articolo 2, un termine di 90 giorni per la trasmissione della
richiesta di finanziamento al Dipartimento.
Tale termine è risultato incompatibile con la successiva fase di
avvio della progettazione, in primis con la fase di predisposizione
dello studio di fattibilità tecnico-economica dell'intervento, che
costituisce il primo livello di progettazione e solo con il quale è
possibile conseguire l'individuazione della soluzione migliore fra
le diverse alternative possibili.
Le informazioni contenute nella scheda intervento, che
costituisce l'allegato n. 2 della delibera della Giunta regionale
1438/23, risultano pertanto prettamente funzionali a descrivere le
azioni e gli obiettivi generali e specifici dell'opera in modo
propedeutico alla trasmissione della richiesta di finanziamento al
Dipartimento per gli affari regionali e le autonomie.
Solo successivamente sarà possibile giungere all'individuazione
più puntuale dell'intervento nonché al relativo iter, comprensivo
delle relative valutazioni previste dalla normativa vigente.
È in corso un carteggio con il Comune attraverso il quale
potremmo assumere le decisioni conseguenti all'iter, che è già
avviato.
Per quanto riguarda le carte demaniali, il riferimento alla
presenza della strada comunale della Ranzola negli estratti
catastali del Comune di Gressoney-Saint-Jean è stato menzionato
esclusivamente per fornire testimonianza della presenza documentata
di un tracciato intervallivo.
Presidente -
Si è prenotata per la replica la consigliera
Minelli, ne ha facoltà.
Minelli (PCP) -
L'interrogazione che abbiamo depositato
aveva due motivazioni, essenzialmente: la prima legata al fatto che
nei vari documenti ufficiali che abbiamo letto, a partire dal mese
di novembre fino a oggi - vedo che lei cita anche l'accesso agli
atti che abbiamo fatto al Comune di Gressoney e al Comune di
Brusson, segno che gli accessi agli atti vengono comunicati -
dicevo che in tutti i documenti l'intervento che si vuole
realizzare fra questi due Comuni viene definito e presentato con
delle espressioni e delle spiegazioni che risultano variegate e
anche contraddittorie; la seconda motivazione del deposito di
quest'interrogazione deriva dalla risposta all'interrogazione
scritta che è iscritta a quest'ordine del giorno del Consiglio.
La delibera che lei citava, la 1438, per la richiesta al Fosmit,
parla di riqualificazione della strada intervalliva tra Gressoney e
Brusson, strada che attualmente non esiste.
La stessa delibera nella scheda 2 afferma: "I Comuni di
Gressoney e Brusson intendono realizzare una pista poderale
attraverso il Col Ranzola, con finalità di carattere
agricolo-turistico e di protezione civile" e in un altro punto si
parla di creazione di pista poderale e di comunicazione
intervalliva.
Le deliberazioni di Giunta e di Consiglio del Comune di
Gressoney-Saint-Jean parlano di nuovo di riqualificazione della
strada comunale e la bozza del Piano regionale dei trasporti,
scaricata a luglio e che è stata presentata pubblicamente alcuni
giorni fa, individua il collegamento escursionistico ciclopedonale
Gressoney-Saint-Jean - Brusson attraverso il Col Ranzola e c'è
scritto "con caratteristiche esclusivamente escursionistiche
ciclopedonali" e sottolineo "esclusivamente" perché è stato
chiaramente esplicitato anche dall'ingegner Ciurnelli, redattore
del Piano, mercoledì scorso a Hône.
Ora, noi non crediamo che si tratti di definizioni e di
espressioni intercambiabili, di sinonimi, di scelte lessicali che
sono appunto varie, non lo crediamo e non lo pensa nessuno che
abbia un minimo di attenzione e anche di onestà intellettuale, ed è
la ragione per cui abbiamo chiesto di fare chiarezza, prima con
interrogazione scritta: "Quest'intervento previsto è da considerare
come riqualificazione di strada esistente? Pista poderale?
Collegamento escursionistico ciclopedonale?" La risposta è stata la
seguente: "la classificazione del collegamento sarà definita dal
progetto di fattibilità tecnico-economica" che poi,
sostanzialmente, è quello che lei ha detto anche adesso.
La cosa, però, ci fa specie, perché fate una richiesta specifica
e articolata di finanziamento al Fosmit, ma per cosa? Per la
riqualificazione di una strada intervalliva che, se è da
riqualificare, si presume che esista, e poi dite che la
classificazione è da definire con il prosieguo del documento di
progettazione.
Io mi chiedo se scherziamo o se ci vogliamo anche prendere in
giro.
Lei ci ha detto che non era possibile tecnicamente fare
diversamente, a noi il dubbio che ci siano motivazioni diverse e
strettamente legate all'obiettivo politico che s'intendeva
raggiungere rimangono, perché una cosa è riqualificare una strada
esistente, un'altra è fare un nuovo collegamento, ma qui si gioca
sull'ambiguità, e io credo che non sia accettabile.
Nella risposta all'interrogazione scritta, lei ci aveva poi
scritto, e lo dice anche adesso, che negli estratti catastali del
Comune di Gressoney-Saint-Jean al foglio 21 che abbiamo avuto modo
di vedere, "è riportato il tracciato appartenente al demanio
stradale rappresentante la strada comunale della Ranzola, a
testimonianza della presenza di un collegamento intervallivo tra i
due Comuni".
Ecco la ragione della seconda domanda che è chiaramente una
domanda in un certo senso retorica, perché io credo che lei sappia
benissimo - come me e anche meglio di me - che, nelle carte
demaniali storiche, le mulattiere e i sentieri sono definiti strada
comunale o strada vicinale, mentre sa altrettanto bene che oggi il
termine "strada" indica altro. Forse c'era un po' un tentativo di
fare del sarcasmo con quella risposta, ma di sicuro, Assessore, ici
personne n'est floué o, se preferisce, per dirla con un'espressione
che oggi è già risuonata in quest'aula,
"Cca nisciuno è
fesso"!
Presidente -
Con quest'interrogazione, prima di iniziare
con le interpellanze, sospendiamo brevemente i lavori del
Consiglio. Il Consiglio è sospeso.
La seduta è sospesa dalle ore 17:16 alle ore 17:39.
