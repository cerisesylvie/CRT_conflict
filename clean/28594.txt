Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 96 del 4 aprile 1969 - Resoconto
OGGETTO N. 96/69 - Comunicazioni del Presidente del
Consiglio.
Montesano (P.S.U.) -
Io faccio due brevi comunicazioni al
Consiglio; tutti hanno appreso la malattia che ha colpito
l'Avvocato Bondaz, ex Presidente della Giunta della Valle d'Aosta
ed io ho creduto doveroso far giungere all'Avvocato Bondaz un
telegramma, anche a nome del Consiglio, telegramma augurante una
pronta guarigione ed il ristabilimento completo della sua
salute:
"
Voglia accogliere carissimo Avvocato le espressioni mie
augurali di pronta guarigione da parte mia et componenti Consiglio
Regionale - Cordiali saluti
".
Alla Presidenza del Consiglio è giunto un ordine del giorno
votato dal Comitato Direttivo della Sezione Elter del Partito
Comunista Italiano, tendente ad una sistemazione del Quartiere
Cogne; io prima di dare risposta credo opportuno di darne
comunicazione al Consiglio Regionale:
"
Federazione Comunista Valdostana - Sezione Elter -
Aosta
I lavoratori e loro familiari abitanti del Quartiere Cogne
riuniti in assemblea domenica 16 marzo per discutere sullo stato
del quartiere ove vivono le maestranze e le loro famiglie,
constatato che le condizioni delle case e degli alloggi costruiti
decine e decine di anni or sono non corrispondono più alle attuali
esigenze di vivere civile, perché costretti ad abitare in alloggi
privi di riscaldamento e di servizi igienici, circondati da strade
e cortili che in assenza di ogni manutenzione sono degradati al
rango di pozzanghere e mulattiere, richiedono l'intervento del
Comune e della Regione presso la Nazionale Cogne affinché la stessa
provveda nel rispetto delle norme del piano regolatore di Aosta
alla ristrutturazione del quartiere anche mediante particolari
finanziamenti previsti dalla CECA in tal senso onde garantire oltre
al maggior inserimento di famiglie dei lavoratori migliori
condizioni di vita igieniche, civili a chi già vi risiede
".
Questo ordine del giorno sarà inviato con una lettera di
accompagnamento alla Direzione della Società Cogne.
Io desidererei la presenza dell'Assessore Colombo perché sarebbe
opportuno dare comunicazione al Consiglio in merito alla vertenza
che investe la Società Cogne e allo sciopero che perdura per quanto
riguarda gli alti forni e quello prospettato per mercoledì
prossimo; comunque Fournier, per favore, reperire l'Assessore
Colombo, il quale forse vi potrà fare una breve relazione.
In merito al mandato ricevuto il Presidente del Consiglio e
l'Assessore Anziano ebbero un contatto - aspettiamo se mai Colombo
- e allora vi do un'altra comunicazione così che interessa la Valle
d'Aosta in merito a due ordini del giorno che sono stati votati e
approvati dalla Conferenza permanente delle Camere di Commercio
Italiane e Svizzere delle zone di frontiera:
"
IV^ riunione plenaria - Varese 17 dicembre 1968.
- vedo che non ci sente - eppure funziona... Forse lo metto più
distante -
Il primo ordine del giorno tratta della Statale 27 - tratto
Aosta-St. Rhémy - e corrispondente strada per Martigny in
territorio svizzero - Lavori di rettifica, allargamento e
sistemazione.
La Conferenza permanente delle Camere di Commercio Italiane e
Svizzere delle zone di frontiera nella sua IV riunione plenaria
tenuta a Varese il 17 dicembre 1968. Tenuto presente l'intenso
crescente traffico che si svolge attraverso il traforo stradale del
G.S. Bernardo; considerato che i lavori di rettifica, sistemazione
e ampliamento della SS. 27 sul versante italiano e della
corrispondente strada per Martigny sul versante svizzero sono già
in corso su alcuni tratti di tali strade ma procedono con estrema
lentezza; considerato pure che essendo ormai imminente il
completamento dell'autostrada Quincinetto-Aosta, è da attendersi il
considerevole aumento del traffico autostradale fra Aosta e
Martigny; ravvisata l'urgenza che tali lavori vengano completati al
più presto sull'intero tracciato Aosta-Martigny, rinnova voti
affinché i lavori rettifica, sistemazione e ampliamento della
strada statale 27, nel tratto Aosta-inizio strada del traforo del
G.S. Bernardo e della corrispondente strada svizzera nel tratto
Martigny-strada del traforo vengano completati con la massima
urgenza in considerazione all'intenso e crescente traffico che si
svolge su detta strada
".
Il secondo ordine del giorno che ha attinenza anche con la
mozione che dobbiamo, mi pare, o l'abbiamo svolta già l'altra
volta, non mi sembra che sia stata svolta quella delle trasmissioni
televisive, l'abbiamo fatta? Ad ogni modo è un ordine del giorno
che attiene a quell'argomento.
"
Installazione ripetitori sul confine svizzero per irradiare
i programmi televisivi in lingua francese e in lingua
tedesca.
La Conferenza permanente per le Camere di Commercio Italiane
e Svizzere delle zone di frontiera, nella sua IV riunione plenaria
tenuta a Varese il 17 dicembre 1968, pur tenendo presenti gli
ostacoli naturali, tecnici e amministrativi che si frappongono
all'installazione nelle zone di confine di appositi ripetitori
della rete televisiva svizzera, al fine di consentire la ricezione
in territorio valdostano dei programmi in lingua francese e in
lingua tedesca in Val Venosta dei soli programmi in lingua tedesca,
considerato che un allacciamento dell'intera Val Monastero alla
rete televisiva svizzera permetterebbe alla popolazione della Val
Venosta appartenente nella stragrande maggioranza al gruppo etnico
di lingua tedesca di ricevere il programma della televisione
elvetica e che la Società svizzera di radio-diffusione aveva a suo
tempo comunicato che non avrebbe mancato di riesaminare
attentamente la questione allor quando avesse trattato il problema
dell'allacciamento con la rete televisiva nazionale della Valle
Monastero nel Canton Grigione, ossia molto probabilmente nel corso
del 1969, preso atto che da parte delle competenti Autorità
svizzere non sono pervenute altre comunicazioni in merito al
problema; ravvisata l'opportunità di promuovere la realizzazione di
tali installazioni; richiamati i voti formulati in precedenza
dall'Assemblea; rinnova voti affinché venga proseguita nei
confronti delle competenti Autorità svizzere l'azione intensa ad
ottenere l'installazione di appositi ripetitori nelle zone di
confine onde permettere che i programmi delle trasmissioni
televisive svizzere possono essere irradiate nelle valli di
Gressoney, Monastero e Venosta per la lingua tedesca e nel restante
territorio valdostano confinante con la Svizzera per quella
francese
".
Ultima comunicazione è quella relativa allo sciopero Cogne, alla
vertenza Cogne.
Facendo seguito al mandato avuto dal Consiglio, il Presidente
del Consiglio e l'Assessore Anziano hanno avuto una riunione il 31
marzo, cioè il primo giorno in cui questo mandato fu deliberato,
alle 15 con l'incontro con la Commissione interna e i Sindacati,
incontro nel quale la Commissione interna e i Sindacati
prospettarono ai rappresentanti del Consiglio e della Giunta le
ragioni della vertenza.
Il 1° aprile, giorno seguente, alle ore 11 ci fu un incontro con
la Commissione Interna e i rappresentanti dei lavoratori dell'alto
forno; il 1° aprile stesso alle ore 16,30 per una intesa telefonica
con l'Avvocato Einaudi, fu attuato un incontro fra il sottoscritto
e l'Assessore Anziano Colombo con l'Avvocato Einaudi e, da parte
nostra, con l'assistenza del Capo dell'Ufficio del Lavoro Scollica
e, da parte Cogne, con l'assistenza del Capo del Personale, Dr.
Umena. Questo incontro fu da noi ravvisato utile perché si
addivenisse alla concreta realizzazione di quello che era il
mandato datoci dal Consiglio affinché venissero riprese le
trattative e venisse effettuato un incontro diretto fra Direzione
della Cogne e rappresentanti dei lavoratori, costituita dalla
Commissione Interna, rappresentanti dei lavoratori dell'alto
forno.
Il 2 aprile, l'altro ieri, alle ore 16, in seguito appunto a
questo accordo avvenuto fra i rappresentanti della Regione e la
Direzione della Cogne, fu effettuato un incontro in sede
dell'Ufficio del Lavoro, fra la Direzione della Cogne e la
Commissione Interna e i Sindacati; su queste notizie che io ho dato
succintamente, schematicamente, io credo che l'Assessore Colombo
possa illustrarvi qualche dettaglio che può essere utile al
Consiglio.
Prima di dare la parola all'Assessore Colombo, chiedevo ai
Consiglieri se non fosse opportuno che questa riunione, visto e
considerato che vi sono pochi oggetti, fosse opportuno che si
chiudesse nella mattinata invece di riprendere nel pomeriggio
perché ci sono molti che sono impegnati nel pomeriggio.
Allora la parola all'Assessore Colombo.
Colombo (P.S.U.) -
Il Presidente Montesano ha già detto
qual è stata la nostra attività, quali sono stati i nostri
interventi e pensavamo, dopo questi interventi, sulla scorta anche
così delle discussioni avute con l'Ingegnere, con l'Avvocato
Einaudi, che per lo meno il problema dell'altoforno potesse trovare
una sua soluzione.
Ci siamo sforzati, proprio anche per convincere l'Amministratore
Delegato della necessità di una soluzione di questo genere anche
perché, dopo aver sentito i lavoratori, sentito la Commissione
Interna, ritenevamo che quanto veniva richiesto potesse, da parte
della Società, essere accolto. La riunione, purtroppo, non ha
portato a questo auspicato accordo, quindi oggi ci troviamo di
fronte al proseguimento dello sciopero da parte dei lavoratori
dell'altoforno, proseguimento dettato direi anche ad un certo
momento da motivi tecnici; in un primo tempo si era ventilata
l'ipotesi di una sospensione dello sciopero anche dei lavoratori
dell'altoforno alla condizione che naturalmente i lavoratori
dell'altoforno avrebbero poi seguito gli scioperi proclamati dalle
organizzazioni sindacali nel seguito della vertenza di carattere
generale. Devo dire che la responsabilità di questi lavoratori ci
ha indotti - questo per la chiarezza - ad evitare la ripresa del
lavoro, perché una eventuale ripresa del lavoro e una eventuale
successiva sospensione del lavoro all'altoforno certamente avrebbe
messo in una condizione di pericolo l'intero reparto
dell'altoforno, perché questi impianti sono molto delicati e non
possono sopportare attività e sospensione dell'attività proprio,
dico, per il tipo di lavoro che è previsto, quindi la situazione è
un po' questa, ad un certo, così, speranza di poter per lo meno,
col nostro intervento, risolvere l'accordo per l'altoforno, e ci
troviamo invece di fronte ad un nulla di fatto con la prospettiva
che certamente non è bella. Io le dico molto chiaramente perché
mentre sul problema dell'altoforno sembrava che le rivendicazioni
potessero anche trovare una sua soluzione, per quanto concerne
invece le richieste di carattere generale avanzate da parte delle
organizzazioni sindacali, sulle quali ci siamo intrattenuti così di
passaggio, perché le organizzazioni sindacali stesse hanno detto
che questo problema lo volevano ancora mantenere a loro, abbiamo
sentito tutte le lamentele dell'azienda su quelle che sono
naturalmente le difficoltà finanziarie della stessa, su quello che
è per quanto concerne l'altoforno, i costi di produzione che sono
superiori praticamente a quelli che sono i prezzi di mercato cui
viene venduta la ghisa e quindi, dico, con delle difficoltà non
indifferenti.
Ci siamo subito anche premurati di evitare che questa vertenza
naturalmente potesse sfociare in altri scioperi e posso dire che,
al momento attuale, attraverso proprio anche l'azione dell'Ufficio
del Lavoro, è prevista, sono previsti nuovi incontri fra
organizzazioni sindacali e rappresentanti della Commissione Interna
e rappresentanti dell'azienda per discutere dell'intero
problema.
Da quanto mi risulta la Società ha già fatto sapere che è
disponibile per continuare la trattativa e penso che nella giornata
pervenga la notizia appunto della fissazione dell'incontro che
dovrebbe avere luogo a Torino.
Detto questo assicuro il Consiglio che continueremo nei nostri
sforzi, io conto personalmente di interessare del problema
naturalmente il Governo, a livello nazionale, soprattutto il
Ministero delle Partecipazioni Statali dal quale dipende la Società
Nazionale Cogne e faremo tutti gli sforzi per evitare che,
naturalmente, questo problema non abbia a tradursi in qualche cosa
come è avvenuto nel 1960 con dei grossi disagi per l'economia dei
lavoratori e dei grossi disagi per l'economia valdostana.
Dal momento che ho la parola vorrei anche dire qualche cosa sul
problema della Brambilla di cui si è discusso nel passato
Consiglio. Ho avuto dei contatti diretti con la Direzione, posso
dire al Consiglio che martedì riprenderanno il lavoro 70-75 operai
ad orario pieno; per quanto riguarda invece il problema economico
dei lavoratori, posso anche qui aggiungere che nella prossima
settimana, da parte dell'azienda, verranno pagate le intere
retribuzioni ad una parte dei lavoratori che ha lavorato tutto il
mese, un'altra parte di lavoratori ha lavorato 15 giorni e quindi
anche questi avranno la retribuzione abbastanza sostanziale, se
così vogliamo dire, alla parte invece che è rimasta in Cassa
integrazione sospesa per tutto il mese, sempre la prossima
settimana, verrà pagato 10.000 lire per premio pasquale, che fa
parte di un accordo aziendale, più un acconto di 30.000 lire a
tutti i lavoratori come minimo ad integrazione di quella che è la
Cassa di integrazione.
Posso anche aggiungere che il decreto per la concessione della
Cassa integrazione all'80% è, la richiesta è già stata approvata da
parte del Ministero del Lavoro, del Ministero dell'Industria e che
in questo momento è alla sua firma per quanto concerne la sua
emissione da parte del Ministero del Tesoro. Comunque questo
problema, come è stato detto nell'altro Consiglio, sarà esaminato
ancora in Giunta per le determinazioni del caso. Volevo dire
appunto che la situazione va verso una sua normalizzazione per lo
meno per un elevato numero di lavoratori e seguiremo, naturalmente,
il problema di quelli che, da quanto si può capire, l'azienda
vorrebbe invece licenziare, limitando l'occupazione a 70-75 operai
nei confronti dei 100 operai che oggi sono in forza allo
stabilimento.
Germano (P.C.I.) -
Devo dare atto a Colombo che sulla
questione dell'altoforno è stato preciso e l'interessamento c'è
stato. Però credo che, anche perché non tutti sappiamo bene come
stanno le cose all'altoforno, sia necessario ribadire alcune cose,
perché è una questione di grossa responsabilità, grossa
responsabilità che non può lasciare estraneo il Consiglio. Ha detto
Colombo - io confermo - che lo stato di usura degli altiforni e
soprattutto le condizioni tecniche degli altiforni non prevedono
delle fermate successive, fermate successive sarebbero pericolose e
per usare un termine che hanno usato gli operai, ci farebbero
andare nella luna prima dei russi e degli americani, quindi siamo
di fronte ad un reparto che non ha altre forme di lotta che la
lotta ad oltranza, non possono fermarsi due ore, fermarsi un
giorno, poi riprendere il lavoro cinque giorni e poi fermarsi un
altro giorno, no, l'unica forma di lotta che ha quel reparto è
quella ad oltranza. I lavoratori in una riunione che hanno avuto
con l'Assessore Colombo e col Presidente Montesano hanno descritto
le loro condizioni di lavoro, che io qui non voglio fare, avremo
occasione di farlo quando discuteremo della Cogne al termine dei
lavori della Commissione, ma è certo che oggi le condizioni di
lavoro degli operai dell'altoforno sono peggiorate nei confronti di
prima per un semplice fatto che adesso usano del minerale che non
ha le qualità di quello di Cogne né come rendimento né come
scorrimento, come dicono loro, e devono mettere nei canali di
scorrimento molta soda e molto silicio provocando una polvere e
delle condizioni di lavoro che sono impossibili.
Quindi si trovano in condizioni più difficili di prima, nelle
richieste che loro hanno fatto, le rivendicazioni che hanno
avanzato non sono effettive, tutto calcolato al massimo arrivano ad
un 4.000 lire al mese, una cosa che è abbastanza modesta; allora,
di fronte a questo, noi assistiamo al fatto che la Direzione
respinge tutto, non vuole dare niente, vuole trattare tutto
assieme, vuole trattare le questioni dell'altoforno assieme a
quelle di tutti gli operai, naturalmente questo cosa comporta? Che
gli operai dell'altoforno dovrebbero seguire le forme di lotta di
tutta la fabbrica, e se seguono le forme di lotta di tutta la
fabbrica salta l'altoforno, e allora qui una Direzione normale
avrebbe capito che bisogna risolvere questo problema, se si ha
senso di responsabilità, la cosa non si è voluta fare ed io penso,
senza fare troppo il profeta politico, che la Direzione non l'abbia
voluto fare perché vuole esercitare una pressione presso gli
organismi centrali per i finanziamenti che non ci trova estranei,
siamo anche d'accordo, ma sulle spalle di questi lavoratori, a
spese di questi lavoratori. Quindi la riunione che hanno fatto ieri
gli operai dell'altoforno è stata una riunione abbastanza
dibattuta, perché vi erano di quelli che dicevano va bene, se la
Direzione vuole così, vuole trattarci tutti assieme, lottiamo anche
noi come tutti gli altri, poi è prevalso il senso di responsabilità
degli operai, perché han detto: se facciamo come tutti gli altri
diamo un danno agli impianti, diamo un danno all'azienda, diamo un
danno a noi stessi, e allora è prevalsa la tesi di continuare lo
sciopero sperando in un ravvedimento della Direzione, ma sperando
soltanto.
Ora noi sappiamo come succedono le lotte alla Cogne, questa
lotta che ha il carattere non solo di una lotta sindacale, ma anche
un suo sfondo politico e finanziario, non è certamente una lotta
che si risolverà nel giro di otto giorni, non si risolverà nel giro
di otto giorni, andrà avanti un mese, un mese e mezzo, e noi avremo
qui 250 operai che per il loro senso di responsabilità, per non
voler dare danno all'azienda, dovranno fare questa lotta ad
oltranza, e per le loro rivendicazioni e per le rivendicazioni
generali dell'azienda; allora qui l'intervento del Consiglio
regionale non deve avere paura di essere solo mediatore, in questo
caso non dobbiamo solo badare a dire mettiamo in contatto le due
parti e poi si aggiustino, dobbiamo dire anche la nostra, e
dobbiamo dirla alla Direzione, dobbiamo dire che succede qualcosa
all'alto forno, guardate che la responsabilità è vostra, della
Direzione, che non ha voluto trattare delle rivendicazioni che sono
minime, non comportano il fallimento della Cogne, i 250 operai che
chiedevano mediamente un aumento di 4.000 lire mensili non comporta
il fallimento della Cogne, quindi ci vuole un intervento serio da
parte dell'Esecutivo nei confronti della Direzione, nel senso di
dire va bene, seguite i vostri obiettivi, anche noi li appoggiamo,
anche noi siamo dell'opinione che dovete avere i finanziamenti,
però teniamo conto che l'appoggio della lotta degli operai ha per
tutti gli operai questo aspetto, per quelli dell'altoforno ha un
aspetto molto più grave, molto più difficile, e quindi bisogna
risolvere questa questione.
E poi, secondo me, qui ci vuole una solidarietà anche economica,
perché abbiamo questi 250 lavoratori - non parlo di tutti quelli
della Cogne, che faranno una lotta articolata, faranno un giorno
sciopero, due giorni sciopero, un'ora sciopero, e questo è
sopportabilissimo - ma ci avviciniamo ai 15 giorni continui e a
questi ne aggiungeremo altri 15 o un altro mese e quindi
bisognerà...
Montesano (P.S.U.) -
Consigliere Lustrissy, per favore,
io desidero che il banco della Giunta sia un po' non disturbato,
abbia pazienza, non è possibile andare avanti così, e allora io la
invito a prendere il suo posto, no, io non faccio ridere nessuno,
soltanto che si viene qui a conversare mentre c'è un dibattito, è
una abitudine che io devo togliere, non faccio ridere nessuno
io!
Germano (P.C.I.) -
Eh sì, Bordon, proprio a te mi
rivolgo, non è un caso, va bene che quello della Brambilla si
risolve bene, se c'è l'80% ma questo non credo, bisogna poi vedere
no, però si risolve bene ed io sono contento come te, ma di fronte
a questo caso badate che noi costringeremo dei lavoratori a
piegarsi per fame su delle rivendicazioni che sono giuste, perché
quando vanno avanti un mese e mezzo, due mesi, e non hanno niente,
come fanno? Non possono mica vivere, chi ha bambini, chi ha moglie
o padre o chi a carico, deve pur vivere e non ha una forma di lotta
diversa, non può fare diversamente, quindi secondo me ci vuole da
parte della Presidenza del Consiglio la costituzione di questo
Comitato e ci vuole, come buon esempio, un aiuto della Giunta che
sia sempre orientato nel senso giusto, cioè che le cose siano fatte
d'accordo con la Commissione Interna, che tengano conto di tutti
gli aspetti e così via, qui non si può andare alla Cassa di
integrazione e quindi bisognerà che l'intervento sia di carattere
diverso.
Manganoni
(P.C.I.) -
Sulla relazione fatta dal
Presidente del Consiglio vorrei fare alcune considerazioni; sulla
strada del Gran San Bernardo, scusi quegli ordini del giorno che ci
ha letto lei sono stati approvati da chi? Dalle Camere di Commercio
ha detto di...?
Montesano (P.S.U.) -
Sì, dalle Camere di Commercio
riunite a Varese sotto l'egida della Conferenza permanente delle
Camere di Commercio Italiane e Svizzere delle zone di
frontiera.
Manganoni
(P.C.I.) -
Grazie. Allora sulla strada
del Gran San Bernardo dove si lamentano che i lavori procedono con
estrema lentezza hanno più che ragione; da quanti anni hanno
incominciato questo lavoro, questo allargamento della strada? Io
sono transitato parecchie volte su questa strada ma è fermo, il
lavoro è fermo, operai e macchinari non ne vedo o ne vedo
pochissimi. Ora è alquanto strano, anzi è lodevole che le Camere di
Commercio riunite a Varese prendano questa posizione, ma io penso
che sarebbe stato dovere dell'Amministrazione regionale di prendere
questa posizione, ma molto tempo prima e quindi io penso che non
solo ci possiamo associare, ma fare nostro quell'ordine del giorno,
ma addirittura inviare e sollecitare a Roma, sollecitare l'ANAS in
modo che i lavori abbiano termine, perché ormai sono degli anni che
si stanno trascinando. Non so se è il caso che il Consiglio, in
appoggio a quelle richieste delle Camere di Commercio, voti un
ordine del giorno suo, da inviare all'ANAS in modo che questi
lavori vengano accelerati.
Sulla questione dell'installazione dei ripetitori televisivi, e
beh di questo, effettivamente, ne abbiamo già parlato diverse
volte, e pertanto si vede che non è soltanto un problema solamente
sollevato dal nostro Consiglio, e questo ci fa piacere, pertanto ci
deve incoraggiare ad insistere, è vero, presso gli organismi
governativi affinché questi ripetitori vengano installati e si
possano ricevere le trasmissioni delle zone di confine.
Sulla questione della Cogne io non ho molto da aggiungere su
quanto è stato detto, però io voglio attirare l'attenzione del
Consiglio su un fatto, qui si parla della Direzione, della
Direzione, della Direzione della Cogne, ma cos'è questa Direzione?
Questa Direzione non è una cosa astratta, questa Direzione è
formata da uomini, no? Ora questo Consiglio di Amministrazione
della Cogne che, se non vado errato, è l'organismo primo, ma noi in
questo Consiglio abbiamo delle persone, abbiamo degli uomini
valdostani, o almeno nominati dalla Valle d'Aosta, dalla Regione,
noi abbiamo Froio il Presidente - i soliti tre milioni al mese ecc.
- beh insomma questo signore che è stato un po' di anni in Valle
d'Aosta, che è stato nominato io non so da chi, forse su proposta
del Consiglio regionale, non so da chi è stato nominato, ad ogni
modo è un uomo che è rimasto parecchi anni in Valle d'Aosta e che
dovrebbe un po' conoscere i problemi della Valle d'Aosta e che
dovrebbe anche sentirsi in dovere di sostenere le rivendicazioni,
le giuste e legittime rivendicazioni degli operai, poi ne abbiamo
un altro, abbiamo Palmas, abbiamo Bionaz, va beh adesso capisco
Bionaz il Presidente è ricoverato, poi mi pare che abbiamo anche
Ramera se non vado errato, abbiamo Tubère, poi non so se li ho
elencati tutti, ora questi Signori che fanno parte del Consiglio di
Amministrazione della Cogne non hanno niente da dirci? Quale azione
hanno fatto costoro? Perché si è detto, quando si sono nominati
questi rappresentanti del Consiglio regionale alla Cogne, si sono
nominati per che cosa? Solamente per andare ad avallare quello che
la Cogne vuol fare? Penso di no, io penso che nel Consiglio di
Amministrazione abbiano anche voce in capitolo e possano anche, non
so, orientare la Direzione, io non so il numero totale dei
Consiglieri, però qui ce ne sono già cinque o sei, ora questi
Signori non hanno niente da dirci? Quale azione hanno fatto? Perché
loro sono particolarmente responsabili essendo nominati dal
Consiglio regionale, non solo, ma il Consiglio regionale non si
sente in dovere di chiedere a questi Signori che cosa stanno
facendo nel Consiglio di Amministrazione? Io penso che il Consiglio
regionale debba sapere!
Montesano (P.S.U.)
- Consigliere Manganoni una rettifica:
non sono nominati dal Consiglio regionale, una rettifica
soltanto.
Manganoni
(P.C.I.) -
Va beh, ad ogni modo, insomma
sono degli uomini residenti in Valle d'Aosta, almeno che
risiedevano alcuni in Valle d'Aosta. Ora questi devono anche
rispondere del loro operato, della loro azione; poi abbiamo non so,
abbiamo la Commissione consiliare per la Cogne, la quale non avrà
molti poteri, ne convengo, non è che possa dirigere la Cogne, però
è da sei o sette mesi che funziona, che è stata nominata, che si
riunisce ecc., io penso che anche questa Commissione qualche cosa
possa dire, così anche se possono dire gli interessi dei fatti
tuoi, dato che è un organismo nominato dal Consiglio però io penso
che tutti questi organismi, tutte queste persone cosa stanno
facendo in questa situazione particolare e difficile della
Cogne?
Allora io direi, io sono del parere che l'invito del Consiglio
regionale debba essere indirizzato naturalmente alla Direzione
della Cogne che continuino i contatti, come accennava l'Assessore
Colombo, però che noi chiamiamo anche questi signori dicendo: beh
muovetevi, che cosa state facendo? Qual è l'azione che voi avete
svolto? In modo, perché la responsabilità, è comodo dire: "beh io
sono il Consigliere di Amministrazione della Cogne"; sì signore,
però deve anche svolgere un'attività là dentro, io penso che in
questo caso, in questo momento devono dare prova della loro
attività e anche della loro coscienza nei confronti delle lotte
degli operai.
Pertanto io sulla questione della Cogne non aggiungo altro, però
penso che la questione vada affrontata quanto prima, con
l'intervento non solo delle persone che ho accennato prima, con
l'intervento del Consiglio regionale, della Giunta, del Presidente
del Consiglio ecc., in modo che le richieste legittime e giuste
degli operai vengano accolte, perché li si vuol far lottare e ormai
è da 10 e 15 giorni che sono in lotta, perché si deve continuare,
questa loro lotta deve continuare per altri giorni, forse per altri
mesi, per che cosa? Tanto ad una conclusione si deve venire, allora
si venga subito ad una conclusione, si evitano danni alla
produzione della Cogne e si evita particolarmente agli operai che
perdono delle giornate e si trovano in condizioni difficili; questa
è una raccomandazione, l'invito che io faccio al Consiglio e,
particolarmente, alla Giunta e al Presidente del Consiglio, sugli
operai della Cogne.
Sulla questione della Brambilla ha detto Colombo: 80 operai
riprendono il lavoro, e questo sta bene, beh 70 o 75, no Colombo
non mi fossilizzo sul numero, bene 70 o 75 riprendono il lavoro,
quanti ne rimangono in Cassa Integrazione? Perché mi pare che 11 si
sono licenziati da soli, ne rimangono una ventina in Cassa
Integrazione; ora bisognerà sapere per quanto tempo, cioè la
Direzione della Brambilla ha intenzione, ad una scadenza
relativamente breve, di riassumerli, anche questi? Cioè di quale
morte devono morire questi? Qual è il loro destino? Perché
dicendogli 70 o 75 li riprendiamo, gli altri sono in Cassa
Integrazione, ma in Cassa Integrazione, innanzitutto, vuol dire
percepire uno stipendio molto limitato, in secondo luogo non è
eterna perché si traduce in un certo numero di mesi e la Cassa
Integrazione ti saluto, no? Ed allora sarebbe interessante sapere
la destinazione di questi operai che non vengono riassunti, che non
rientrano nei 70 o 75 ai quali accennavi prima, in modo che
sappiano quale destino, quale avvenire li aspetta, è una domanda
che io ti pongo, uno.
Secondo: dice che il decreto dell'80% è alla firma e sta bene,
auguriamoci che avvenga quanto prima, per il problema che era stato
sollevato nell'ultimo Consiglio, però era anche questo, anzi era
particolarmente questo: gli operai che sono stati messi in Cassa
Integrazione speravano, dalle promesse che le erano state fatte, di
percepire il 66% su 44 ore lavorative, invece hanno percepito il
66% su 24 o 22 ore lavorative, pertanto hanno percepito questo
indennizzo della Cassa di Integrazione solamente per metà di quanto
era stato loro promesso, cioè hanno percepito 15.000 o 18.000 lire,
20.000 lire al mese anziché percepire 30.000 o 32.000, ora si era
chiesto qui che la Regione intervenisse per la differenza, no?
Disse la Giunta ci informiamo, vediamo il problema e
riferiremo.
Ora Colombo ha accennato alle 10.000 lire pasquali e di altre
30.000, però con queste 10.000 lire del premio pasquale e le 30.000
di cui hai accennato, queste cifre sono sufficienti per coprire
quella differenza dalle 24 ore alle 44 ore? Cioè è questo che mi
interesserebbe sapere perché l'altro giorno si era, almeno, io
avevo capito che si sarebbe fatto in modo o tramite l'Ufficio del
Lavoro presso l'Integrazione, o se non interveniva la Regione in
modo che gli operai che erano stati messi in Cassa Integrazione,
parlo per il passato, avessero percepito almeno il 66% per 44 non
per 24 ore.
Allora io chiederei a Colombo che anche su questo mi
risponda.
Tonino (P.S.I.U.P.) -
Io ho udito nella relazione fatta
dal Presidente del Consiglio e sulla relazione anche fatta
dall'Assessore Anziano Colombo dei vari incontri che sono stati fra
le SS.VV. e i lavoratori e con l'Amministratore Delegato, Avvocato
Einaudi e con l'Ufficio del Lavoro.
Ora vorrei sapere una cosa io, se a questi incontri ha
partecipato anche il Presidente della Cogne Froio.
Fosson
(U.V.) -
Ma io come ho detto l'altra volta,
non è il caso di entrare in particolari della questione Cogne
perché ci riserviamo di parlarne ampiamente quando dovremo parlare
dopo i risultati della Commissione nominata dal Consiglio; però,
dando atto al Presidente del Consiglio e all'Assessore Colombo
dell'interessamento in base alla richiesta, vorrei chiedere a loro
una cosa, se possono rispondermi, cioè quale impressione hanno
avuto parlando con il Direttore Generale-Amministratore Delegato?
Perché non vorrei che ci sia da parte della Società la tendenza di
strumentalizzare le richieste dei lavoratori esclusivamente per
ottenere un aumento dei finanziamenti, questa è la prima cosa che
vorrei chiedere e questa la chiedo a voi.
La questione dell'altoforno è una questione complessa, non entro
in particolari tecnici, perché ognuno può avere le sue opinioni
anche dal punto di vista tecnico, ma anche su questo punto avremmo
molte, molte cose da dire, sia sull'opportunità di marciare in uno
stabilimento come il nostro con due altiforni contemporaneamente
senza averne uno di riserva, perché una volta si marciava con uno e
si aveva l'altro di riserva e si alternava la marcia; secondo:
quali sono gli sprechi che potremmo anche documentare e basterebbe
dire che si è voluto andare in marcia con due altiforni e il gas
che viene prodotto da un altoforno non viene utilizzato ma viene
completamente bruciato, bruciando così centinaia di milioni di
valore all'anno, perché si può vedere quanti metri cubi produce al
giorno, quante calorie ci sono per ogni metro cubo, e vedere, fare
un conto economico di quello che si brucia invece di utilizzarlo,
perché quello che si brucia ogni giorno corrisponde a circa 100.000
litri di nafta che invece per il riscaldo dei forni si deve
comperare; questi sono piccoli particolari, ne parleremo in un
altro momento.
Voglio ancora sottolineare un punto, non parlo di altri sprechi
perché non è il momento, e vorrei dire, riferirmi a quanto aveva
detto il Consigliere Manganoni che giustamente ha fatto rilevare il
Presidente, Manganoni si stupisce e dice: ci sono diversi membri
del Consiglio di Amministrazione e cosa dicono questi membri del
Consiglio di Amministrazione? Per la questione della Cogne bisogna,
ad un certo momento, dare un apporto, non sarà un apporto tecnico
per qualcuno che non si intende di tecnica, ma almeno un apporto
costruttivo per le diverse questioni sul tappeto. Effettivamente
noi, salvo la questione che abbiamo sentito a suo tempo del
finanziamento di 20 miliardi che avrebbe dovuto sanare tutta la
situazione Cogne, altre volte un intervento di questi
Amministratori non l'abbiamo più sentito. Quando abbiamo posto il
problema della miniera di Cogne ci è stato risposto dal Presidente
della Giunta quello che avevamo già sentito dall'Avvocato Einaudi a
Cogne che aveva detto agli operai, e praticamente dinnanzi a certe
altre richieste il Presidente della Giunta ha detto: "io non sono
competente quindi di queste cose non ne voglio parlare". Questo è
molto grave e questo viene a confermare la critica serrata che
avevamo fatto al momento in cui sono stati nominati questi membri
del Consiglio di Amministrazione della Cogne, perché noi avevamo
ricordato in questa sede che fin dall'inizio, fin dal 1949-'50
avevamo chiesto non cinque membri del Consiglio di Amministrazione,
ma avevamo chiesto due membri del Consiglio di Amministrazione
nominati dal Consiglio regionale, in modo che questi membri del
Consiglio di Amministrazione eventualmente potessero rispondere in
seno al Consiglio regionale sull'andamento della Società Nazionale
Cogne e fossero i porta parola dell'Amministrazione regionale in
seno al Consiglio di Amministrazione della Cogne per quella che era
la formazione dei vari programmi e per quello che era lo studio di
quello che doveva fare la Cogne nell'interesse anche della Valle
d'Aosta.
Purtroppo su questo punto non ci si è dato ascolto e si è voluto
invece ultimamente, così di punto in bianco, politicizzare
completamente il Consiglio di Amministrazione della Cogne nominando
esclusivamente dei membri di Consiglio di Amministrazione nominati
dai Partiti, perché è chiaro e questo l'abbiamo già rilevato, e
questo porta a certe lotte di partito perché quelli che sono
all'opposizione ad un certo momento devono pure combattere
eventualmente contro questi sistemi, porta a una, come dire,
gestione della Società che esula da quelli che sono i principi
economici, che esula da quelli che sono i principi che sono
sacrosantamente richiesti da noi, cioè l'interesse della Valle
d'Aosta e della popolazione che vive in Valle d'Aosta, e avremo
tempo di chiarire le cose, ho ricordato l'altra volta che in seno
alla Commissione consultiva della programmazione due anni fa il
sottoscritto si è permesso, in quanto rappresentante sindacale, si
è permesso di porre alcuni problemi in quella sede, alcuni problemi
a cui i diretti responsabili, i rappresentanti della Società Cogne
hanno risposto così, con sufficienza dicendo che non eravamo al
corrente di quelli che erano i programmi grandiosi della Società,
che noi avevamo delle paure e che non erano giustificate, però
siccome conoscevamo la Società meglio di quello che la conoscevano
loro, avevamo pure, con una certa cautela espresso alcune
preoccupazioni che purtroppo oggi si stanno avverando, non solo
oggi si stanno avverando ma noi ne vedremo i frutti deleteri
andando avanti nel tempo e, purtroppo, quando non saremo più in
tempo di fare niente, perché, come ho detto l'altra volta, si sono
spesi dei miliardi per impostare un certo programma, un certo
programma che io dico ed affermo che è contrario agli interessi
della Società, contrario agli interessi della Valle d'Aosta,
contrario quindi agli interessi della popolazione valdostana.
Questo noi lo approfondiremo, lo diremo con maggior cognizione di
causa con l'appoggio di dati al momento in cui parleremo
esclusivamente del problema della Cogne, ma questa situazione è
grave e io dico dobbiamo tutti insieme, i rappresentanti di tutti i
Partiti e Movimenti, che sediamo in questo Consiglio fare molta
attenzione, dobbiamo appoggiare le sacrosante rivendicazioni
dell'altoforno perché non mi perdo qui a dire quali sono le
condizioni di lavoro dell'altoforno, dobbiamo fare attenzione di
non porre delle rivendicazioni che eventualmente facilitano lo
scantonamento alla Società per mettere tutto nello stesso calderone
e quindi dobbiamo avere le idee chiare su quello che dobbiamo fare,
purtroppo anche con le idee chiare la situazione, io dico e
ribadisco, che è compromessa e dovremo vedere come e cosa potremo
fare per ridurre il male al minimo possibile, perché si ricordi che
qui si è voluto copiare l'Italsider - eh sì a Taranto c'è
l'acciaieria LD, a Bagnoli c'è l'acciaieria LD, a Piombino c'è
l'acciaieria LD - ma la Cogne aveva un primato negli acciai
speciali, oggi questo primato non ce l'ha più perché oggi non siamo
più in grado di costruire acciai speciali alla Cogne e quando noi
faremo, oggi si dicono acciai di qualità, si basano sugli acciai di
qualità che fanno a Taranto e via dicendo, ma gli acciai di qualità
oggi li fanno tutti, e quindi su questo argomento avremo tempo di
parlare, ne parleremo a tempo opportuno, ma io dico facciamo
attenzione e mettiamo, puntiamo gli occhi sulla Cogne prima che sia
troppo tardi. Vorrei solo, la mia domanda è forse ingenua, sapere
dal Presidente del Consiglio e dall'Assessore Colombo quali
impressioni hanno avuto sulla domanda di finanziamenti, perché i
finanziamenti vanno benissimo, ma i finanziamenti bisogna poi ad un
certo momento utilizzarli perché diano dei frutti, perché se non
danno dei frutti, sono anche lì controproducenti.
Pollicini (D.C.) -
Uno dei pericoli che grava su questa
vertenza degli operai della Cogne è l'innesto della speculazione
politica, ed è facile, è indubbiamente compito nostro, ritengo,
tener lontano, proprio nell'interesse dei lavoratori della Cogne,
questo pericolo, di farne una speculazione di parte.
Vi è stato già all'interno della fabbrica l'inserimento di un
partito che cerca spazio in zona gialla sostituendosi a Sindacati e
Commissione interna e con volantini e con giornali. Ebbene noi non
dobbiamo seguire questa strada perché non è negli interessi dei
lavoratori della Cogne, riteniamo che la vertenza è e debba
rimanere sindacale con le caratteristiche e la responsabilità dei
Sindacati legittimi rappresentanti di questi lavoratori; quindi
respingiamo qualunque strumentalizzazione della lotta degli operai
della Cogne, respingiamo qualunque accusa attraverso il corpo
dirigente Cogne nei confronti del centro-sinistra e riteniamo
invece valide le parole del Consigliere Fosson quando dice che la
situazione è grave, che bisogna intervenire tutti insieme e subito,
superare le divisioni di parte e, dico io, evitare episodi che
dovrebbero insegnarci a comportarci in maniera diversa come quelli
del 1954, sono costati 46 giorni di sciopero, due ore per turno,
episodio del 1960, 26 giorni di sciopero continuativo nell'ottobre
del 1960, e dopo questi 26 giorni si è andati a concludere un
accordo a Roma poiché evidentemente si era pregiudicata la
situazione in campo locale.
Ebbene io ritengo che a questo punto convenga intervenire oggi
quando c'è ancora tempo di ridurre al minimo quelli che sono i
danni economici dei lavoratori che, evidentemente, non possono
sopportare eccessivamente a lungo situazioni di carenza
finanziaria, anziché intervenire magari fra 20 giorni come già nel
passato è stato fatto; quindi ammaestrati da un esempio che abbiamo
avuto noi nella stessa Cogne, nella stessa Aosta, non tanto
lontano, anche se sono nove anni, io vi dico che sarebbe opportuno
che la Giunta regionale, il Presidente del Consiglio, l'Assessore
anziano, intervenissero immediatamente in sede ministeriale, in
sede di Ministero delle Partecipazioni Statali al fine di
accelerare  questa possibilità di soluzione perché comunque
una soluzione bisogna trovarla e, quindi, sotto questo profilo, è
necessario intervenire con tempestività per evitare che la
situazione degeneri e poi assuma aspetti che a ricomporla sarà
sempre più difficile.
Quindi io voglio presentare, ho già fatto vedere a qualche
componente nella minoranza, un ordine del giorno proprio per
definire una volontà del Consiglio in questo senso: "
Il
Consiglio regionale, preso atto delle dichiarazioni del Presidente
del Consiglio e dell'Assessore anziano in ordine alla vertenza
sindacale in atto negli stabilimenti siderurgici della Nazionale
Cogne; dà mandato al Presidente del Consiglio e all'Assessore
anziano di prendere immediatamente contatto con l'Onorevole
Ministro delle Partecipazioni Statali al fine di ottenere un suo
intervento per la definizione della vertenza onde alleviare il
disagio economico dei lavoratori e il conseguente riverbero
sull'economia regionale
".
Montesano (P.S.U.)
- Io, Consigliere Pollicini, le
propongo una modifica a quell'ordine del giorno, perché già ieri
sera io, telefonicamente, ho preso contatto con il Ministro delle
Partecipazioni Statali e il Ministro mi ha comunicato di attendere
nei primi giorni dopo Pasqua, l'incontro che da me è stato
sollecitato anche a nome dell'Assessore Colombo; quindi perciò
l'ordine del giorno va benissimo, soltanto tenga conto di questo
per proseguire, se mai, non prendere contatto, l'abbiamo già preso
ieri sera, ed io proporrei di perfezionare la sollecitazione del
colloquio. Appunto io vorrei dire al Consiglio che questa
discussione è stata inserita su dichiarazioni del Presidente del
Consiglio e dall'Assessore anziano, un argomento importantissimo
che naturalmente il Consiglio deve discutere, però io pregherei
tutti i Consiglieri di, diciamo così, tenere conto che è un
argomento che non è posto all'ordine del giorno e se vogliamo
mantenere la promessa di finire questa mattinata di Consiglio per
esaminare gli altri tre o quattro argomenti...
Bordon (D.C.) -
Non so da dove incominciare perché è un
argomento così vasto che ci porterebbe via troppo tempo e, non
avendo io la fortuna di avere idee molto chiare come le ha Fosson
che vive nell'ambito della Cogne da diversi e svariati anni e
quindi conosce bene i problemi, forse direi delle cose inesatte,
quindi io penso che il mio intervento si riduca ad alcune cose
sostanziali però di grande importanza per la Regione, perché finché
si sente parlare del Ministero delle Partecipazioni, Ministero del
Tesoro, tutti i problemi che abbiamo già trattato per i famosi
cinque miliardi e abbiamo avuto anche il piacere di trattarli in
parte personalmente con la collaborazione di tutti gli altri, è una
cosa che ci tocca un po' meno direttamente, quindi io vorrei
riprendere brevemente quell'intervento amichevole che ho avuto con
Germano e che, come al solito ci siamo capiti subito e che invece
forse altri non avevano capito, che cosa è accaduto quando avete
sentito la risposta di Germano? Io mi riallaccio al colloquio che
ho avuto con voi qui dentro lunedì scorso, e non fui grande
profeta, fui grande di statura ma non di sapienza, in quanto che ad
un certo momento noi qui dentro siamo tutti d'accordo su questi
problemi del lavoro, siamo tutti d'accordo nel prendere in esame le
situazioni che si stanno creando e che vengono via via creando,
perché sono come le ciliegie, una tira l'altra, ed io ricordo di
avere detto allora, sempre con quel veto di parlare il meno
possibile, - questo con soddisfazione vostra -, io già allora avevo
detto: "Signori stiamo molto in gamba, perché noi stiamo parlando
del bilancio regionale" e quando stiamo discutendo delle necessità
dei lavoratori, a parte quelle giuste osservazioni che ha fatto
Pollicini che vengono fuori così un po' per motivi di Partito e un
po' per natura, sono problemi, ripeto, che sono sentiti da tutti,
noi quando ci mettiamo qui a parlare di questo problema e quando
Bordon fa segno all'amico Germano e dice dove li andiamo a
prendere, eh no la risposta è semplicissima, si fa un po' di lavori
pubblici di meno, si fa qualche cosa di assistenza di meno, è un
problema che ha da essere risolto, perché se no qui è proprio - io
non voglio neanche parlare di demagogia politica, voglio soltanto
parlare che diventa una corsa alla simpatia, mi sono alzato io, si
alza, adesso lo dico per simpatia, il Consigliere Caveri, ad un
certo momento ci mettiamo a fare - lo dicevo in senso buono - ci
mettiamo a fare le corse, diciamo noi riteniamo di dover dare
questo, di dover dare quello e sono tutte cose sentitissime e
pertanto devono essere esaminate con molta tranquillità e con molta
ponderatezza, perché quando mi si viene a dire non so, abbiamo
degli operai, dei lavoratori che sono alla Brambilla in sciopero da
tanto tempo li dobbiamo aiutare, vorrei sapere chi si alza a dire
di no, tutt'al più qui dentro ci sarà soltanto una cosa: che uno
dirà dategli 5 lire, io mi alzerò per dire 10, Maquignaz 15, quindi
ad un certo momento la voglio solo definire corsa alla simpatia per
non adoperare delle altre parole più brutte.
Ora, che cosa ne voglio dedurre da tutto questo? Ne voglio
dedurre che lunedì sera io mi permisi di far presente che siamo
tutti d'accordo di intervenire in questi casi, però io vi prego ad
un certo momento di prendere in esame la nostra situazione, quale è
la nostra situazione? Ma oggi ho sentito qui, mi sembra l'amico,
non ha importanza chi, i sacrosanti diritti degli altiforni, ma io
penso dei lavoratori degli altiforni, ma io penso che i sacrosanti
diritti siano di tutti i lavoratori, siano ieri della Brambilla,
oggi della Cogne, domani dell'Ilssa Viola, di qualsiasi industria
che noi possiamo avere qui in Valle, perché io chiedo che le
necessità in una famiglia, l'operaio della Brambilla o della Cogne,
siano come quelle di un altro, di dire che gli spazi dello stomaco
della moglie, dei figli, l'operaio della Cogne sono gli stessi di
quelli che può essere di una altra industria. Però io vi voglio
domandare - ed è per questo che ho preso la parola - io voglio
chiedere ad un certo momento, ad un certo momento dovremmo
riunirci, dovremmo pure esaminare quale linea di condotta noi
vogliamo ottenere di fronte a questi problemi, perché presi così
tutti insieme ma siamo tutti convintissimi che è necessario che si
ricorra, che si venga incontro, che si aiuti finanziariamente
questi lavoratori che si trovano in queste difficoltà, però io
chiedo anche che ad un certo momento si stabilisca, attraverso una
riunione di Commissione Affari Generali, perché io qui non parlo di
Consiglieri, di Consiglio di Amministrazione della Cogne, io parlo
del Consiglio regionale nostro, io parlo del nostro bilancio che ad
un certo momento può trovarsi gravato di 200 o 300 milioni per
delle spese che sono sopravvenute senza prevederle, perché questo
nessuno lo prevedeva. Pertanto io chiedo che ad un certo momento
questi problemi non vengano decisi qui come si è fatto lunedì o
come si vuole fare adesso, vengano portati in una Commissione
Affari generali, integrata eventualmente da altri elementi, per cui
ad un certo momento si sappia quale linea dobbiamo tenere, perché
io mi sono permesso lunedì di dire: "ma guardate, fa ridere, 50.000
lire a testa per 100 operai fa 5 milioni", però mi ero anche detto
- e se non sbaglio credo che i conti tornino anche se non li ho
messi un pezzo di carta - che 50.000 a 1.000 operai fa 50 milioni e
a 4.000 operai fa 200 milioni. Quindi io chiedo che ci sia
eventualmente una riunione di Commissione Affari generali,
integrata da altri gruppi o da altri Partiti che non fanno parte di
questa Commissione, per cui si venga fuori con un indirizzo, e mi
sembra che questo mio discorso, mi fa piacere di vedere che Germano
annuisce a quanto io sto dicendo come io annuisco tante volte a
quello che dice lui, per una serietà amministrativa del nostro
bilancio, perché se no arrivati ad un certo momento qui facciamo le
corse, come abbiamo detto prima, e ditemi voi che cosa ne viene
fuori! Perché allora mi direte, tu tieni tutti gli anni nel tuo
bilancio, l'Assessore alle Finanze della Regione tenga nel suo
cassetto a disposizione un 200 o 300 milioni all'anno per eventuali
casi come questo, perché arrivati ad un certo momento noi non
potremo fare delle discriminazioni, non potremo dire sono 100
operai della Brambilla e glieli diamo, sono 250 gli operai
dell'altoforno della Cogne e glieli diamo, sono 4.000 gli operai
della Cogne e non glieli diamo più, io non credo che sia serio un
discorso del genere; e quindi concludo dicendo che siamo tutti
d'accordo, siamo tutti vicini a questi problemi, ha detto bene
Pollicini e credo che non si voglia fare qui della demagogia
politica qui di fronte ad un problema di questa importanza, di
questa gravità, però per la serietà, è opportuno che si veda un po'
in una Commissione nostra, di Regione, non la Commissione
consiliare regionale che tratta i problemi con la Cogne, non i
nostri Consiglieri o quelli che fanno parte del Consiglio di
Amministrazione della Cogne, questi sono problemi loro, noi abbiamo
un intervento che deve essere fatto dalla Presidenza del Consiglio
e della Giunta verso la Società Cogne perché aderisca, acceda a
queste richieste dei lavoratori, ma noi abbiamo anche come
Consiglieri regionali il compito di vedere questa impostazione di
bilancio che interessa, perché se no ad un certo momento le
impostazioni che noi diamo potrebbero essere tutte sovvertite.
Quindi concludo: se voi non ritenete che questa mia proposta sia
così sballata, io vi chiederei che questo problema ad un certo
momento venga portato alla Commissione Affari generali, con la
convocazione urgentissima, e se questa Commissione deve essere
integrata da altri Partiti che lì non sono presenti, mi sembra che
ne abbiano diritto perché se anche altri Partiti non ne fanno parte
discutiamo dei denari della Regione, e si discuta quale è la linea
di condotta che si deve seguire, perché non si può seguire una
condotta così saltuaria, oggi sì, domani magari no, e se questa
proposta non vi aggrada io sono lieto di averla fatta e chiedo che
sia messa lì, questo a buona serietà amministrativa e, vorrei dire
a difesa, se non difesa, a giusta spesa del bilancio della
Regione.
Milanesio
(P.S.U.) -
Il mio Partito ha già assunto
una posizione molto precisa in merito alla vertenza in atto alla
Nazionale Cogne e oggi i quotidiani riportano un ordine del giorno
che è stato votato all'unanimità dal nostro Esecutivo della
Federazione.
Io voglio brevemente ricordare qui, a questo Consiglio, la
posizione assunta dal Partito. Innanzitutto - e lo dico
preliminarmente, anche perché forse è superfluo - è meglio evitare
determinate impostazioni polemiche quando si vuole affrontare un
argomento che è certamente serio come quello di oggi, così come ha
fatto il Consigliere Manganoni, il quale, oltre tutto, oltre a non
sapere quanto è l'emolumento del Presidente della Cogne, e quindi a
fare delle illazioni, perché sta a lui dimostrare che l'emolumento
è di quella entità, mentre è decisamente più basso e l'abbiamo già
detto in questo Consiglio, dovrebbe anche essere al corrente che
questo Consiglio regionale non ha mai designato né indicato nessun
Consigliere di Amministrazione all'interno della Cogne; questo è
già più grave perché, evidentemente, significa che allora la sua
attività di Consigliere viene svolta con una certa
superficialità.
Comunque, sgomberato il terreno da queste polemiche, noi
socialisti riteniamo che le richieste avanzate dai lavoratori
riflettano una situazione aziendale che deve essere modificata e
che pertanto queste loro richieste devono trovare una equa
soluzione. Quindi noi esprimiamo, in primo luogo, la nostra
solidarietà ai lavoratori che erano in sciopero, che sono e che
saranno in sciopero e riteniamo che questa situazione vada
affrontata così come si sta cercando di fare, almeno da parte del
potere regionale, vada affrontata cercando di avvicinare le parti e
cercando di costringere la Direzione della Nazionale Cogne a
trattare, se non altro preliminarmente, i problemi che riguardano
l'altoforno e poi entrare nel merito delle altre rivendicazioni che
sono state avanzate. Né dobbiamo dimenticare in questa circostanza
che i problemi della Nazionale Cogne non solo sono di ordine
salariale e di ordine normativo, ma riguardano, in modo
particolare, la necessità che determinati diritti sindacali abbiano
a potersi esercitare nell'interno della fabbrica, quindi noi
approfittiamo di questa circostanza per ricordare la necessità che
si possa ottenere il diritto di assemblea, che vi sia il
riconoscimento delle questioni sindacali e dei comitati
paritetici.
Ciò detto, noi riteniamo ancora che questa occasione possa
essere - e non per voler far pesare sempre sui lavoratori tutte le
richieste - ma che questa occasione possa essere utilmente
impiegata per premere con maggiore forza presso il Governo affinché
vengano concessi ulteriori finanziamenti che ci appalesano
necessari senza che la Commissione, per esempio, di studio sulla
Nazionale Cogne abbia già rassegnato le conclusioni. Io penso che
tutti i Consiglieri oggi possano affermare con sufficiente
cognizione di causa che è necessario un ulteriore e massiccio
intervento finanziario per quanto riguarda la Nazionale Cogne, per
poter consentire anche una ristrutturazione aziendale che non
ricada essenzialmente, come avviene, sulle spalle dei lavoratori.
Quindi la nostra posizione è una posizione molto chiara:
solidarietà con i lavoratori in lotta e richiesta che si incontri
al tavolo delle trattative, non con l'intenzione di eludere i
problemi ma con l'intenzione di aggredirli, di affrontarli, e,
ripeto come richiesta preliminare, e che vengano soddisfatte le
legittime richieste dei lavoratori dell'altoforno.
Per quanto riguarda gli interventi che il Presidente del
Consiglio ha espletato insieme all'Assessore Anziano - e noi
riteniamo che questi siano giusti e che la strada scelta, cioè
quella di premere oggi sul Ministro delle Partecipazioni Statali,
sia la strada forse più breve per poter giungere ad una soluzione
di questa vertenza, anche perché abbiamo avuto tutti l'impressione
che dopo l'ultimo aumento salariale concesso alcuni mesi fa,
diciamo così, senza colpo ferire, in questo momento da parte dei
dirigenti Cogne e da parte anche del Ministero delle Partecipazioni
Statali, vi sia una certa resistenza, evidentemente, ad accogliere
certe proposte. La Cogne ha detto: questi aumenti salariali hanno,
diciamo così, posto al limite di sopportabilità il bilancio
dell'azienda; noi non possiamo né accettare, né sposare questa
tesi, però se è vero che è da parte del Ministero che vengono fatte
certe pressioni, che è da parte del Ministero che viene detto di
tenere duro, se è vero, ebbene allora aggrediamo direttamente il
centro delle resistenze, perché non dimentichiamo che questa
azienda è di totale proprietà  dello Stato e che quindi il
pacchetto azionario ce l'ha quel famoso funzionario del Ministero
che quando arriva a fare l'Assemblea dei Soci dice: tu sei del
Consiglio di Amministrazione, tu anche, tu anche, quindi il
detentore reale del potere in questo caso è il Ministero delle
Partecipazioni Statali, non dimentichiamo questi aspetti e questo
non per scaricare le responsabilità di altri, di dirigenti che
hanno anche loro delle responsabilità evidentemente, ma conoscendo
una certa situazione, l'intervento più utile, l'intervento più
necessario, io ritengo sia quello sul Governo, sia quello sul
Ministro del Ministero delle Partecipazioni Statali.
Io ritengo che le richieste avanzate da Germano per quanto
attiene un concreto, dice lui, aiuto, un concreto intervento
economico, siano quanto meno, in questo momento, premature e
aderisco all'invito dell'Assessore Bordon caso mai di discutere
nella Commissione Affari Generali, allargata a qualche
rappresentante della Giunta e a qualche gruppo consiliare o a
rappresentanti di gruppi consiliari che non sono presenti in questa
Commissione, aderisco a questa richiesta di discutere questi
problemi, anche se ritengo che queste richieste debbano essere in
primo luogo esaminate dalla Giunta regionale.
Caveri
(U.V.) -
Non volevo intervenire in questa
questione, tanto più che alcuni Consiglieri regionali, tra i quali
cito il Consigliere Fosson, hanno inquadrato il problema e lo hanno
messo a fuoco con molta precisione. Mi limito solo a fare alcune
considerazioni su quello che ha detto l'Assessore Bordon.
L'Assessore Bordon dice: 5.000 a testa per ogni operaio della
Brambilla di Verrès moltiplicato 100 fa 5 milioni, e poi ha citato
alcune altre, e poi ha fatto altre operazioni di matematica del
genere. L'Assessore Bordon ha parlato anche di serietà
amministrativa e di un certo rigore che ci deve essere
nell'Amministrazione e ha detto che non ci devono essere due pesi e
due misure. Io sono perfettamente d'accordo con quello che dice
l'Assessore Bordon, però vorremmo che la Giunta proprio ripudiasse
il sistema dei due pesi e delle due misure, quando si pensa che
l'Assessore Balestri ha proposto in Giunta e ha fatto deliberare
quattro milioni di lire per quel Generale di squadra aerea che, tra
parentesi, si chiama Antonio Giachino, quattro milioni di lire per
fare uno studio sul campo di aviazione di Aosta, questa è una
vergogna, vergogna per l'Assessore Balestri e non voglio dire di
più, dico soltanto questo: che gli altri Assessori ad un certo
momento, prima di avallare certe decisioni, col sistema dei due
pesi e delle due misure, perché si tratta di dare quanto? Le 50.000
lire a testa, - mi ero sbagliato un momento fa -, le 50.000 lire a
testa a quei 100 operai della Brambilla, allora si hanno delle
preoccupazioni, ma quando si buttano dalla finestra quattro milioni
di lire per quel Generale, che ha detto un suo amico che i quattro
milioni saranno divisi fra lui e l'Assessore Balestri, perché si
arriva a questo punto, perché non solo c'è lo sperpero ma c'è la
disonestà anche dei nostri amministratori e allora io dico: io sono
d'accordo con l'Assessore Bordon, non seguiamo il sistema dei due
pesi e delle due misure, e se ci deve essere serietà amministrativa
ci sia in tutto la serietà amministrativa e non per certe questioni
soltanto.
Balestri (P.S.U.) -
Io vorrei pregare il Consigliere
Caveri, per fatto personale, a ripeterle fuori queste cose, perché
non so se siano quattro milioni, ora mi informo, non so.
Caveri
(U.V.) -
Lei non sa mai niente, ho qui la
delibera, sono quattro milioni, è una vergogna questa!
Balestri (P.S.U.)
- In ogni modo ritengo che uno studio
sul campo di aviazione, così perfezionato, ci vuole, e se Lei
conoscesse l'integrità del Generale Giachino non farebbe queste
considerazioni, ma io la invito ad una cosa sola: la invito, le
accuse che mi ha fatto, a farmele fuori in modo che io la possa
denunciare con ampie prove di fatto.
Montesano (P.S.U.)
- Un momento, io non posso permettere
che si scantoni dall'argomento che è già di per sé pesante, quindi
Avvocato Caveri la prego di desistere dal continuare questo
discorso e rientrare un pochino, ecco la prego proprio
amichevolmente di rientrare un pochino in questo nostro argomento
che è pesantissimo e che dovrà essere ancora esaminato dal
Consiglio sempre con quella mia raccomandazione di concludere poi
in breve tempo l'argomento.
Caveri
(U.V.) -
Due parole di replica, io non
posso mica non replicare a quello che ha detto l'Assessore
Balestri.
Montesano (P.S.U.)
- Ma scusi Avvocato Caveri, lei ha
fatto un'accusa, un'accusa pesante!
Caveri
(U.V.) -
E la ripeto anche, se è
necessario, perché siccome l'Assessore Balestri dice che non
ricorda, lui non ricorda mai quando non gli conviene.
Montesano (P.S.U.)
- Ma non è questo.
Caveri
(U.V.) -
Ma io qui ho la copia della
delibera del 10 gennaio 1969 e qui c'è tutta la premessa del
Professor Balestri, il quale dice che questo Generale deve studiare
sul Campo di aviazione e la Giunta ha deliberato di dare atto che
la spesa di lire 4 milioni - lei dice che non ricorda - è qua la
delibera che lei non ricorda!
Montesano (P.S.U.)
- Ad ogni modo Avvocato Caveri...
Caveri
(U.V.) -
..."prevista per la realizzazione
dello studio di cui si tratta sarà approvato con successivi
provvedimenti della Giunta regionale"...
Montesano (P.S.U.)
- Ma non è questo che dicevo io,
scusate dobbiamo chiudere questo incidente e poi, no! Per la
ragione che lei mi mette in condizioni, mi tira fuori un argomento
che non c'entra affatto con questo!
Caveri
(U.V.) -
Si riferisce alle
dichiarazioni...
Montesano (P.S.U.)
- È un fatto, è un fatto personale che
possiamo chiarire in separata sede, anche in sede di Presidenza del
Consiglio, allora Assessore Balestri, allora io faccio una domanda
precisa, c'è un fatto personale? Facciamo un'inchiesta?
Balestri (P.S.U.)
- Siccome ha dato dei dati, questa è
una delibera di massima, per cui c'entrano non solo il Generale
Giachino ma c'entrano anche i tecnici, dei geometri o che, per gli
studi di rilievo che devono essere fatti sul Campo di Aviazione e
che, è comprensiva di tutto, perché se lui va a vedere, al Generale
Giachino non è stato liquidato niente e la cifra anche proposta per
questo è molto minore di quella riportata in questa delibera di
massima, quindi si sta girando le cose.
Ma io ripeto che l'Avvocato Caveri, se ha del coraggio, mi deve
ripetere questo fuori e sia messo a verbale questo... (
voce
dell'Avvocato Caveri
) ...e chiedo che sia messo a verbale
perché una denuncia non gliela toglie nessuno e lei se ha questo
coraggio, invece di venire a blaterare qui in Consiglio regionale
come fa, abbia il coraggio di... o se no mi denunci lei per questo
e vedremo come va.
Montesano (P.S.U.)
- Un attimo, qui è una parentesi, un
incidente che ha creato... un attimo Avvocato Caveri, io domando
all'Assessore Balestri se si vuole avvalere dell'articolo 52 del
Regolamento in cui è detto "quando nel corso di una discussione un
Consigliere sia accusato di fatti che ledono la sua personalità
egli può chiedere al Presidente del Consiglio di nominare una
Commissione la quale giudichi sul fondamento dell'accusa".
Balestri (P.S.U.)
- Ringrazio il Presidente del Consiglio
e lo prego di nominare una Commissione su questi fatti.
Montesano (P.S.U.)
- Va bene, chiuso l'incidente.
Passiamo all'argomento che era in discussione.
Germano (P.C.I.)
- Ma io volevo dire brevemente su
quell'ordine del giorno proposto, che non rispecchia tutto quello
che è venuto fuori nella discussione, cioè anche Milanesio ha detto
preliminarmente la questione dell'altoforno, e quindi che sia
contenuta; la questione del Ministero delle Partecipazioni Statali
anche Milanesio ha detto c'è un padrone della Cogne ed è il
funzionario del Ministero delle Finanze, è lui il padrone che viene
con la valigetta a fare il Consiglio di Amministrazione, no? Non è
contenuta nell'ordine del giorno nell'ordine del giorno la
questione della solidarietà ed io dicevo sì a quello che diceva
Bordon perché io non ho richiesto uno stanziamento, io ho richiesto
la costituzione di un Comitato di solidarietà, e se l'Assessore
Bordon vuole sottoporre delle proposte alla Commissione Affari
Generali, integrata, ecc. d'accordo, quindi contenuto solo
l'elemento costituzione di un Comitato di solidarietà.
Dette queste cose io sono d'accordo, rimaneggiato l'ordine del
giorno, sono d'accordo che sia approvato all'unanimità, è una cosa
importante... (
voce)
...Come no? Se metti
"
preliminarmente la questione dell'altoforno
", se metti
"
il Comitato di solidarietà
", se metti cosa devono fare, mi
pare, non lo facciamo mica...
Montesano (P.S.U.)
- Germano, queste proposte, ce l'ha
per iscritto?
Pollicini (D.C.) -
Per chiedere cinque minuti di
sospensione... (
Voce:
...per metterci d'accordo sull'ordine
del giorno) ...la maggioranza deve vedersi a me pare, perché sono
delle proposte, viste non singolarmente ma come espressione della
maggioranza, io chiederei una sospensione di cinque minuti, mi pare
che l'argomento valga la pena di una sospensione per concordare una
cosa responsabilmente.
Montesano (P.S.U.)
- Accoglie la proposta del Consigliere
Pollicini? Allora c'è una sospensione della seduta per mettere a
punto questo ordine del giorno. Consigliere Pollicini lei ce l'ha
l'ordine del giorno? Volevo farle vedere un'aggiunta di parola che
io ho fatto, cioè di "
perfezionare i contatti già iniziati con
l'Onorevole Ministro
".
La seduta viene sospesa alle ore 11,18 e riaperta alle ore
11,49.
Pollicini (D.C.) -
Vorrei leggere al Consiglio l'ordine
del giorno concordato dalla maggioranza di centro-sinistra:
"
Il Consiglio Regionale, preso atto delle dichiarazioni del
Presidente del Consiglio e dell'Assessore Anziano in ordine alla
vertenza sindacale in atto negli stabilimenti siderurgici della
Nazionale Cogne, dà mandato al Presidente del Consiglio e
all'Assessore Anziano di perfezionare i contatti già iniziati dagli
stessi con Onorevole Ministro delle Partecipazioni Statali al fine
di ottenere un suo intervento per la definizione della vertenza
onde alleviare il disagio economico dei lavoratori e il conseguente
riverbero sull'economia regionale, esprime piena comprensione del
disagio e delle esigenze dei lavoratori, rimanda alla Giunta
l'esame dei vari aspetti del problema
".
(
voce:
...potrei averne una copia?)
...Faccio battere o poi passiamo.
Germano (P.C.I.)
- Per me è un po' una questione di
metodo, non è che sia il metodo giusto quello di riunirvi voi, fare
un ordine del giorno e darcelo lì, abbiamo detto delle questioni
prima che lì non sono contemplate? Perché? Si è detto
preliminarmente per la risoluzione del problema dell'altoforno, non
c'è... si è detto che la Presidenza del Consiglio costituisca un
Comitato per esprimere la solidarietà, non c'è... allora non so, o
chiedo la sospensione perché noi possiamo esaminare coi vostri
capigruppo questo, oppure proponiamo un ordine del giorno noi che
contenga queste cose, non è giusto che voi vi riuniate, lo facciate
vedere al Consigliere liberale e che noi...
Montesano (P.S.U.)
- Adesso vi portano delle copie.
Germano (P.C.I.)
- È venuto di là, ci ha dato quello, non
si fa un ordine del giorno così, non c'è neanche... non si fa un
ordine del giorno comune per un problema che tutti assieme diciamo
grave e importante?
Montesano (P.S.U.)
- Sì, ma adesso Germano sono andati a
battere questo ordine del giorno, ve lo danno, e poi si vede quelli
che possono essere i contatti con la minoranza. Bisogna trovare
prima un comune denominatore della maggioranza.
Germano (P.C.I.)
- Ma si è trovato nel dibattito e lì è
sparito, nel dibattito c'era, tutti hanno capito che il problema
dell'altoforno era diverso, è diverso, è una cosa diversa, quelli
possono lottare solo così, e per di più quando c'è uno sciopero in
bianco e gli operai vanno in giro e possono trovare qualcos'altro
da fare. Loro no! Nello sciopero devono stare in fabbrica, devono
firmare il cartellino, perché se succede qualcosa devono
intervenire subito, non possono neanche andare a tagliare l'erba o
fare le altre cose, devono stare lì, e se non consideriamo che
questa è una situazione particolare abbiamo fatto un bel dibattito,
ci siamo detti delle belle cose che poi non si concludono in un
atto comune, che serva a risolvere i problemi.
Montesano (P.S.U.)
- Consigliere Germano, io la pregherei
poi di ripetere quando c'è presente il Consigliere Pollicini,
perché è lui il promotore di questo ordine del giorno e quindi,
Dottor Brunod, lo faccia ricopiare quell'ordine del giorno e
Pollicini se mai lo fa rientrare.
Allora andiamo avanti con l'ordine del giorno, va bene?
