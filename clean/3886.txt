Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 159 del 30 marzo 1981 - Resoconto
OGGETTO N. 159/81 - DISEGNO DI LEGGE CONCERNENTE: "NORME PER
L'ESERCIZIO DELLE FUNZIONI AMMINISTRATIVE IN MATERIA VETERINARIA ED
IL RIORDINO DEI SERVIZI VETERINARI AI SENSI DEGLI ARTICOLI 16 E 32
DELLA LEGGE 23 DICEMBRE 1978, N. 833".
Presidente
- Colleghi Consiglieri, prima di dare la
parola all'Assessore Rollandin, vi ricordo che al disegno di legge
è allegato il parere della Commissione per la Sicurezza Sociale
espresso in data 19 marzo.
La parola all'Assessore alla Sanità ed Assistenza Sociale,
Rollandin.
Rollandin
(UV)
- È già stato richiamato che il
presente disegno costituisce applicazione dell'art. 16 della legge
n. 833, che demanda alle Regioni il compito di riordinare i servizi
veterinari. Va ricordato che la normativa a tale riguardo,
anteriormente alla legge n. 833, era abbastanza complessa e
rappresentata dal T.U. delle leggi sanitarie, dal D.P.R. del 1961,
n. 264, dai provvedimenti legislativi di passaggio delle funzioni
dello Stato alle Regioni, dal D.P.R. n. 7 del 1972 e dal D.P.R. n.
616 del 1977. Anche i caratteri dell'organizzazione sono noti e
rappresentati dai veterinari provinciali, prima coordinati dal
Prefetto poi dalla Regione; dai veterinari comunali; dai veterinari
coadiutori che possono eventualmente essere nominati; mentre le
funzioni venivano disciplinate principalmente: dall'art. 27 del
T.U. delle leggi sanitarie e dal Regolamento di Polizia Veterinaria
del 1954, disciplinato dal D.P.R. n. 264.
Con l'entrata in vigore della legge n. 833, la legge di riforma,
la materia viene regolamentata dalle seguenti norme: l'art. 2 della
legge n. 833, ove si parla della prevenzione delle malattie e della
connessione evidente tra animali e salute umana, nonché dell'igiene
degli alimenti e dei prodotti di origine animale ai fini di
prevenzione e difesa sanitaria degli allevamenti e di controllo
della loro alimentazione; l'art. 6, sempre della legge n. 833, che
demanda allo Stato le competenze in materia di rapporti
internazionali, di profilassi internazionale, marittima, aerea e di
frontiera anche in materia veterinaria; qui va ricordata
l'importanza del problema delle frontiere - ed è un problema che ci
investe in modo particolare tenuto conto della nostra situazione
geografica -: abbiamo avuto occasione di farne cenno al momento
della discussione del problema della rabbia, circa la possibilità
di evitare il contagio, così come di altre malattie infettive che
in altri tempi hanno devastato il patrimonio zootecnico e
compromesso la salute umana. E ancora, vanno ricordati: l'art. 7
della legge n. 833, che al 5° comma contiene una delega al Governo
per l'emanazione di decreti concernenti la ristrutturazione e il
potenziamento degli uffici veterinari; l'art. 31 del D.P.R. n. 616,
che delega alle Regioni le competenze statali in materia.
Nel campo degli interventi contro le epizoozie, l'art. 7 della
legge delega le Regioni e prevede sub-delegazioni ai Comuni. Vanno
poi ricordate le disposizioni della legge n. 833 relative alla
individuazione delle malattie infettive e diffusive del bestiame,
alla determinazione degli interventi zooprofilattici obbligatori,
alle prescrizioni inerenti i componenti dei prodotti destinati alla
alimentazione zootecnica, alla loro produzione e
commercializzazione. Questa elencazione viene completata dalle
norme previste dall'art. 16, che è quello fondamentale in materia.
A norma dell'art. 10 della legge n. 833, l'Unità Sanitaria Locale
assolve a tutti i compiti del servizio sanitario nazionale e l'art.
14 prende esplicitamente in considerazione, fra le sue competenze,
le profilassi veterinarie, la polizia veterinaria, l'ispezione e
vigilanza veterinarie sugli alimenti destinati alla alimentazione
umana, sui macelli, sugli alimenti di origine animale, sulle
malattie trasmissibili all'uomo e così via; riprende il definitiva
alcuni degli argomenti già trattati per individuarli nelle
competenze precise dell'Unità Sanitaria Locale. A questo si devono
aggiungere varie connessioni normative, come ad esempio l'art. 27
del D.P.R. n. 616, che trasferisce alle Regioni l'igiene, la sanità
e l'assistenza veterinaria.
L'aspetto più rilevante e significativo in materia di
organizzazione del servizio veterinario è quello del coordinamento
tra le norme previste dall'art. 10 della legge su ricordata, che
affida tutti i compiti alla Unità Sanitaria Locale ma prevede la
possibilità che le U.S.L. si articolino in distretti sanitari di
base, cosa che è già stata regolamentata con legge a livello
regionale. Con questo si vuole ricordare quali e quante siano le
connessioni tra la salute animale, intesa nel senso più lato, e la
salute dell'uomo.
Con questo provvedimento normativo si prende in considerazione
la necessità della suddivisione della nostra Regione in distretti,
la necessità di costruire un quadro organizzativo che preveda
l'inserimento del sanitario nelle varie fasi, sia della produzione
animale sia della commercializzazione sia della prevenzione, e in
particolare per quest'ultimo aspetto è da sottolineare il ruolo
preminente del veterinario, che mentre negli altri è essenzialmente
una figura di controllo e di prevenzione secondaria, in questo è
figura preminente.
Con questo disegno di legge abbiamo diviso le tre aree
fondamentali che interessano il campo della azione veterinaria
creando una corrispondenza con la suddivisione della Regione in
distretti e dando la possibilità ai sanitari di svolgere l'attività
in ambiti distrettuali diversi, per il resto, si fa riferimento a
una prima applicazione che prevede l'utilizzo dei veterinari che
già operano, in parte convenzionati e in parte come veterinari
condotti - come gli ex medici condotti - e successivamente, sempre
in base all'art. 6 della legge 833, l'adeguamento da parte
dell'unità Sanitaria Locale degli organici relativi.
L'intento di questo disegno di legge è quello di dare la
possibilità di operare in modo corretto in questo campo preventivo,
che riteniamo rilevante nella nostra Regione.
Presidente
- È aperta la discussione generale. Colleghi
Consiglieri, qualcuno chiede la parola?
Ha chiesto di parlare il Consigliere Péaquin. Ne ha facoltà.
Péaquin
(PCI)
- La riforma sanitaria ha come
obiettivo principale la rivalutazione di tutti i servizi sanitari
per garantire al cittadino migliori condizioni di vita e di salute;
la riorganizzazione dei servizi veterinari si pone in questa
direzione ed è prevista infatti dall'art. 16 e dall'art. 32 della
legge di riforma sanitaria.
Abbiamo approfondito questo disegno di legge in sede di
Commissione competente e ne abbiamo dato un giudizio favorevole;
pertanto, - e questa è una dichiarazione di voto - il nostro Gruppo
darà voto favorevole.
Vorrei però fare anche qui una osservazione che ho già avuto
occasione di esprimere in sede di Commissione: sarebbe forse stato
opportuno, anche se questo disegno di legge non fa altro che
sancire il trasferimento di tutte le competenze all'Unità Sanitaria
Locale, avere un incontro, un dibattito con le associazioni degli
allevatori e dei contadini per far capire passo passo come sta
andando avanti l'attuazione del servizio veterinario. Questo non è
stato fatto, ma ci auguriamo che in questo senso si provveda quanto
prima, perché tutti riescano a capire bene qual è il funzionamento,
come devono prevedersi le varie fasi, e quando entrerà in funzione
il Piano Sanitario Regionale si dovrà precisare bene, dovranno
essere coinvolte tutte le associazioni e tutti i cittadini
interessati a questo problema.
Presidente
- Altri Consiglieri intendono intervenire in
sede di discussione generale? Colleghi, non c'è nessuno iscritto a
parlare, nessuno che chiede la parola; dichiaro perciò chiusa la
discussione generale. L'Assessore Rollandin intende prendere ancora
la parola? No? Allora, si passa all'esame dell'articolato.
Presidente
- Do lettura dell'art. 1
Art. 1
(Principi e finalità)
La presente legge disciplina, nell'ambito dell'Unità
Sanitaria Locale di cui alla legge regionale 22 gennaio 1980, n. 2
e della relativa articolazione organizzativa, l'esercizio delle
funzioni in materia veterinaria non espressamente riservate allo
Stato ed alla Regione, ivi comprese le funzioni già esercitate
dagli uffici del veterinario regionale, del veterinario comunale e
consortile, ferme restando le attribuzioni di ciascun sindaco quale
autorità sanitaria locale.
Presidente
- Qualcuno chiede la parola? Qualcuno intende
pronunciarsi per dichiarazione di voto?
Metto in approvazione l'art. 1.
Esito della votazione:
Presenti: 24
Votanti: 24
Maggioranza: 13
Favorevoli: 24
Il Consiglio approva.
Presidente
- Do lettura dell'art. 2.
Art. 2
(Attribuzione ed esercizio di funzioni)
Le funzioni di cui al precedente articolo sono esercitate
dall'Unità Sanitaria Locale mediante il servizio di igiene ed
assistenza veterinaria e comprendono in particolare:
1) la profilassi delle malattie infettive e diffusive degli
animali e la profilassi delle zoonosi;
2) la promozione ed il coordinamento di indagini
epizootologiche su base locale;
3) l'attuazione di programmi di educazione sanitaria relativa
all'igiene e sanità pubblica veterinaria;
4) la vigilanza sulle stalle di sosta, sui mercati, fiere ed
esposizioni animali, sui pubblici abbeveratoi, sui concentramenti
di animali e sulla raccolta e lavorazione degli avanzi
animali;
5) la vigilanza sulle stazioni di monta, sugli impianti per
la fecondazione artificiale e sugli ambulatori per la cura della
sterilità degli animali e sulle attività esecutive di dette
strutture;
6) la vigilanza sul trasporto degli animali e dei prodotti e
avanzi animali, nonché sullo spostamento degli animali per ragioni
di pascolo;
7) la vigilanza sulla importazione, esportazione e transito
degli animali, delle carni, dei prodotti ed avanzi animali, ove
prevista dalla vigente normativa;
8) la vigilanza sui trattamenti immunizzanti e sulle
inoculazioni diagnostiche;
9) la tutela igienico-sanitaria degli allevamenti;
10) la tutela igienico-sanitaria dei mangimi per
alimentazione zootecnica;
11) la vigilanza sull'impiego di sostanze ormonali e
antiormonali come fattori di crescita o di neutralizzazione
sessuale degli animali le cui carni e i cui prodotti siano
destinati all'alimentazione umana;
12) la vigilanza sull'utilizzazione degli animali da
esperimento;
13) la tutela igienico-sanitaria degli alimenti di origine
animale e dei loro derivati nelle fasi di produzione,
trasformazione, deposito, trasporto, distribuzione e
somministrazione.
Alle funzioni di cui al presente articolo, sono da aggiungere
le funzioni indicate nell'art. 7, lettera b), della legge 23
dicembre 1978, n. 833, delegate dallo Stato alla Regione e da
questa subdelegate ai Comuni, nonché ogni altra funzione in materia
veterinaria attribuita ai Comuni dalle leggi dello Stato e della
Regione.
Presidente
- Metto in approvazione l'art. 2.
Esito della votazione:
Presenti: 25
Votanti: 25
Maggioranza: 13
Favorevoli: 25
Il Consiglio approva.
Presidente
- Do lettura dell'art. 3.
Art. 3
(Attribuzioni del Sindaco)
In materia di igiene, sanità e polizia veterinaria spettano
al Sindaco, ai sensi dell'art. 13 della legge 23 dicembre 1978, n.
833 i provvedimenti che comportano poteri autorizzativi e di
concessione, ivi compresi quelli già demandati al veterinario,
regionale, comunale e consortile e l'emanazione delle ordinanze con
tingibili ed urgenti ai sensi dell'art. 32 della legge 23 dicembre
1978, n. 833. Il Sindaco per l'esercizio delle proprie attribuzioni
si avvale del servizio di igiene ed assistenza veterinaria
dell'Unità Sanitaria Locale. Tale servizio, nell'ambito dei suoi
compiti, propone al Sindaco competente per territorio i
provvedimenti di competenza.
Presidente
- Metto in approvazione l'art. 3.
Esito della votazione:
Presenti: 25
Votanti: 25
Maggioranza: 13
Favorevoli: 25
Il Consiglio approva.
Presidente
- Do lettura dell'art. 4.
Art. 4
(Attribuzioni del Presidente della Giunta regionale)
Al Presidente della Giunta regionale spetta l'emanazione di
ordinanze con tingibili ed urgenti in materia di polizia
veterinaria interessanti il territorio di più Comuni. La relativa
attività istruttoria, tecnica ed amministrativa è espletata dai
competenti uffici regionali che possono avvalersi della
collaborazione del servizio di igiene ed assistenza veterinaria
dell'Unità Sanitaria Locale.
Presidente
- Metto in approvazione l'art. 4.
Esito della votazione:
Presenti: 25
Votanti: 25
Maggioranza: 13
Favorevoli: 25
Il Consiglio approva.
Presidente
- Do lettura dell'art. 5.
Art. 5
(Articolazione funzionale del Servizio igiene ed assistenza
veterinaria)
Il Servizio di igiene ed assistenza veterinaria si articola
nelle seguenti aree funzionali:
a) sanità animale;
b) controllo igienico-sanitario sulla produzione e
commercializzazione degli alimenti di origine animale;
c) igiene dell'allevamento e delle produzioni
animali.
Fanno parte dell'area funzionale della sanità animale le
seguenti attività:
- profilassi delle zoonosi e delle altre malattie infettive e
diffusive degli animali soggette a misure di polizia
veterinaria;
- programmi di bonifica sanitaria e di eradicazione delle
malattie di interesse antropozoonosico e zoosanitario;
- organizzazione e vigilanza dell'assistenza
zooiatrica;
- vigilanza sulla fecondazione artificiale e sulla
riproduzione degli animali;
- osservazione epidemiologica;
- propaganda igienico-sanitaria ed informazione scientifica;
prestazioni diagnostiche, accertamenti e certificazioni proprie
dell'area funzionale.
Fanno parte dell'area funzionale del controllo
igienico-sanitario sulla produzione e commercializzazione degli
alimenti di origine animale le seguenti attività:
- ispezione e vigilanza veterinaria delle carni, del latte,
delle uova, dei prodotti ittici e del miele e rispettivi derivati
nelle fasi di produzione, trasformazione, deposito, trasporto,
distribuzione, somministrazione, relativi accertamenti e
certificazioni;
- vigilanza e controllo sull'impiego dei farmaci ad uso
veterinario;
- osservazione epidemiologica,
- educazione sanitaria.
Fanno parte dell'area funzionale dell'igiene dell'allevamento
e delle produzioni animali le seguenti attività:
- vigilanza preventiva e permanente sugli impianti e
concentramenti animali, sugli impianti di raccolta, trasformazione,
distribuzione e risanamento dei sottoprodotti, avanzi e rifiuti di
origine animale;
- igiene dei ricoveri animali anche in relazione
all'ambiente;
- controllo e vigilanza sulla riproduzione animale;
- vigilanza sulla produzione, distribuzione ed impiego dei
mangimi e degli integratori;
- ispezione, vigilanza e controllo sulla somministrazione dei
farmaci ad uso veterinario;
- vigilanza sull'utilizzazione degli animali da
esperimento;
- educazione e propaganda veterinaria;
- vigilanza sull'assistenza zooiatrica;
- osservazione epidemiologica;
- accertamenti e certificazioni connessi all'attività
espletata.
Presidente
- All'art. 5 è stato presentato il seguente
emendamento, proposto dalla Commissione per la Sicurezza Sociale
dietro suggerimento dell'Assessore alla Sanità ed Assistenza
Sociale:
"Dopo il 3° capoverso del 4° comma è inserito il
seguente: - prevenzione e cura della sterilità e fecondazione
artificiale;".
Qualcuno chiede la parola sull'emendamento?
Presidente
- Metto in approvazione l'emendamento testé
letto.
Esito della votazione:
Presenti: 25
Votanti: 25
Maggioranza: 13
Favorevoli: 25
Il Consiglio approva.
Presidente
- Do lettura dell'art. 5 così come
emendato.
Art. 5
(Articolazione funzionale del Servizio igiene ed assistenza
veterinaria)
Il Servizio di igiene ed assistenza veterinaria si articola
nelle seguenti aree funzionali:
a) sanità animale;
b) controllo igienico-sanitario sulla produzione e
commercializzazione degli alimenti di origine animale;
c) igiene dell'allevamento e delle produzioni
animali.
Fanno parte dell'area funzionale della sanità animale le
seguenti attività:
- profilassi delle zoonosi e delle altre malattie infettive e
diffusive degli animali soggette a misure di polizia
veterinaria;
- programmi di bonifica sanitaria e di eradicazione delle
malattie di interesse antropozoonosico e zoosanitario;
- organizzazione e vigilanza dell'assistenza
zooiatrica;
- vigilanza sulla fecondazione artificiale e sulla
riproduzione degli animali;
- osservazione epidemiologica;
- propaganda igienico-sanitaria ed informazione scientifica;
prestazioni diagnostiche, accertamenti e certificazioni proprie
dell'area funzionale.
Fanno parte dell'area funzionale del controllo
igienico-sanitario sulla produzione e commercializzazione degli
alimenti di origine animale le seguenti attività:
- ispezione e vigilanza veterinaria delle carni, del latte,
delle uova, dei prodotti ittici e del miele e rispettivi derivati
nelle fasi di produzione, trasformazione, deposito, trasporto,
distribuzione, somministrazione, relativi accertamenti e
certificazioni;
- vigilanza e controllo sull'impiego dei farmaci ad uso
veterinario;
- osservazione epidemiologica;
- educazione sanitaria.
Fanno parte dell'area funzionale dell'igiene dell'allevamento
e delle produzioni animali, le seguenti attività:
- vigilanza preventiva e permanente sugli impianti e
concentramenti animali, sugli impianti di raccolta, trasformazione,
distribuzione e risanamento dei sottoprodotti, avanzi e rifiuti di
origine animale;
- igiene dei ricoveri animali anche in relazione
all'ambiente;
- controllo e vigilanza sulla riproduzione animale;
- prevenzione e cura della sterilità e fecondazione
artificiale;
- vigilanza sulla produzione, distribuzione ed impiego dei
mangimi e degli integratori;
- ispezione, vigilanza e controllo sulla somministrazione dei
farmaci ad uso veterinario;
- vigilanza sull'utilizzazione degli animali da
esperimento;
- educazione e propaganda veterinaria;
- vigilanza sull'assistenza zooiatrica;
- osservazione epidemiologica;
- accertamenti e certificazioni connessi all'attività
espletata.
Presidente
- Metto in approvazione l'art. 5 nel testo di
cui ho dato lettura.
Esito della votazione:
Presenti: 25
Votanti: 25
Maggioranza: 13
Favorevoli: 25
Il Consiglio approva.
Presidente
- Do lettura dell'art. 6.
Art. 6
(Organizzazione del servizio di igiene ed assistenza
veterinaria)
Il Servizio di igiene ed assistenza veterinaria si articola
in un unità operative, corrispondenti alle aree funzionali di cui
al precedente art. 5, che operano in ambiti territoriali
pluridistrettuali definiti dalla programmazione sanitaria
regionale.
Ai veterinari addetti a ciascuna unità operativa non possono
essere attribuite, di regola, funzioni diverse da quelle di
competenza della propria area funzionale. Per motivate ragioni
operative, le attività delle aree funzionali di cui alle lettere a)
e c) del precedente articolo possono essere attribuite ad una
stessa unità operativa.
Il personale veterinario che opera negli ambiti territoriali
di cui al primo comma assicura, secondo modalità organizzative
stabilite dal comitato di gestione - su proposta dell'ufficio di
direzione e nel rispetto delle esigenze del Servizio di igiene ed
assistenza veterinaria - l'espletamento di prestazioni di
assistenza zooiatrica. Tali prestazioni possono espletate anche
quale esercizio di attività libero-professionali ai sensi dell'art.
36 del D.P.R. 20 dicembre 1980, n. 761. I veterinari addetti alle
unità operative esercitano la loro attività con presenza stabile
nell'ambito territoriale di competenza.
Il regolamento dell'Unità Sanitaria Locale assicura le idonee
modalità di coordinamento del servizio di igiene ed assistenza
veterinaria con gli altri servizi.
Presidente
- Metto in approvazione l'art. 6.
Esito della votazione:
Presenti: 25
Votanti: 25
Maggioranza: 13
Favorevoli: 25
Il Consiglio approva.
Presidente
- Do lettura dell'art. 7
Art. 7
(Organico del Servizio di igiene ed assistenza
veterinaria)
In via transitoria, fino all'approvazione della pianta
organica dell'Unità Sanitaria Locale, ai sensi dell'art. 6 del
D.P.R. 20 dicembre 1980, n. 761, l'organico del personale
veterinario del Servizio di igiene ed assistenza veterinaria è
composto da:
- un veterinario dirigente;
- tre veterinari coadiutori;
- diciassette veterinari collaboratori.
Nel caso in cui l'Unità Sanitaria Locale non possa provvedere
con i propri veterinari ai compiti di cui alla presente legge,
stipula apposite convenzioni con i medici veterinari abilitati al
libero esercizio professionale ed iscritti all'albo professionale,
ai sensi dell'art. 48 della legge 23 dicembre 1978, n. 833.
L'attività dei veterinari convenzionati è programmata e
coordinata dal servizio di igiene ed assistenza
veterinaria.
Presidente
- Metto in approvazione l'art. 7.
Esito della votazione:
Presenti: 25
Votanti: 25
Maggioranza: 13
Favorevoli: 25
Il Consiglio approva.
Presidente
- Do lettura dell'art. 8
Art. 8
(Attività ispettiva, di vigilanza e controllo)
L'attività ispettiva, di vigilanza e controllo è diretta dal
responsabile del Servizio che può avvalersi di personale posto alle
sue dipendenze o chiedere di avvalersi di altro personale con
qualifica di pubblico ufficiale o incaricato di pubblico
servizio.
Nell'ambito delle attribuzioni conferitegli dalla legge e
limitatamente all'esercizio delle relative funzioni, il personale
incaricato di svolgere attività ispettiva, di vigilanza e controllo
svolge le funzioni di ufficiale o agente di polizia
giudiziaria.
Presidente
- Metto in approvazione l'art. 8.
Esito della votazione:
Presenti: 25
Votanti: 25
Maggioranza: 13
Favorevoli: 25
Il Consiglio approva.
Presidente
- Do lettura dell'art. 9.
Art. 9
(Sostituzione del veterinario regionale, comunale e
consortile nelle commissioni, collegi e comitati)
Il veterinario regionale, comunale e consortile, presidente o
componente di commissioni, collegi e comitati, sono sostituiti dal
responsabile del Servizio di cui alla presente legge o, per sua
delega, da altro veterinario del Servizio.
Presidente
- Metto in approvazione l'art. 9.
Esito della votazione:
Presenti: 25
Votanti: 25
Maggioranza: 13
Favorevoli: 25
Il Consiglio approva.
Presidente
- Do lettura dell'art. 10.
Art. 10
(Competenza della Regione)
Nelle materie di cui al precedente art. 2 la Regione esercita
le funzioni ad essa attribuite dalla legge ed in
particolare:
- la programmazione, indirizzo e verifica delle funzioni di
competenza veterinaria sulla base delle leggi nazionali e regionali
e delle direttive di programmazione impartite;
- i necessari collegamenti con tutte le amministrazioni
sanitarie nazionali ed internazionali;
- la raccolta ed elaborazione dei dati statistici relativi
alla materia;
- la fissazione delle tariffe stabilite dalla Giunta
regionale all'inizio di ogni anno, per gli accertamenti e le
indagini in materia di igiene, sanità e polizia veterinaria
espletati a favore di privati dai servizi, presidi e strutture
dell'Unità Sanitaria Locale;
- esercita le funzioni previste dalla legge regionale
sull'istituto zooprofilattico sperimentale del Piemonte, Liguria e
Valle d'Aosta.
L'attività istruttoria, tecnica e amministrativa nelle
materie indicate nel presente articolo è espletata dalle strutture
regionali competenti in materia che si avvalgono dei servizi
dell'Unità Sanitaria Locale.
Presidente
- Metto in approvazione l'art. 10.
Esito della votazione:
Presenti: 25
Votanti: 25
Maggioranza: 13
Favorevoli: 25
Il Consiglio approva.
Presidente
- Do lettura dell'art. 11.
Art. 11
(L'Istituto zooprofilattico sperimentale)
Per l'esercizio delle funzioni di cui alla presente legge,
l'Unità Sanitaria Locale si avvale dell'Istituto zooprofilattico
sperimentale del Piemonte, della Liguria e della Valle d'Aosta, al
quale continua ad applicarsi la normativa vigente ed in particolare
la legge regionale 13 giugno 1979, n. 37.
Presidente
- Metto in approvazione l'art. 11.
Esito della votazione:
Presenti: 25
Votanti: 25
Maggioranza: 13
Favorevoli: 25
Il Consiglio approva.
Presidente
- Do lettura dell'art. 12
Art. 12
(Trasferimento dei beni e del personale)
Ai beni mobili ed immobili ed alle attrezzature degli uffici
dei veterinari comunali e consortili si applicano l'art. 66 della
legge 23 dicembre 1978, n. 833 e le disposizioni della legge
regionale 22 dicembre 1980, n. 61.
Al personale di cui all'art. 32 della legge 23 dicembre 1978,
n. 833, per il trasferimento e l'iscrizione nei ruoli nominativi
regionali del servizio sanitario nazionale, si applicano le norme
di cui alla legge regionale 22 dicembre 1980, n. 59.
La presente legge sarà pubblicata nel Bollettino Ufficiale
della Regione. È fatto obbligo a chiunque spetti di osservarla e di
farla osservare come legge della Regione Valle d'Aosta.
Presidente
- Metto in approvazione l'art. 12.
Esito della votazione:
Presenti: 25
Votanti: 25
Maggioranza: 13
Favorevoli: 25
Il Consiglio approva.
Presidente
- Vi sono dichiarazioni di voto? Il Consiglio
è chiamato a pronunciarsi sulla legge nel suo complesso.
Votazione segreta
Esito della votazione:
Presenti: 27
Votanti: 27
Maggioranza: 14
Favorevoli: 24
Contrari: 3
Il Consiglio approva.
Presidente
- Passiamo all'esame dell'oggetto n. 21.
