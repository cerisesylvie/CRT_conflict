Classificazione
ENTI LOCALI
Comuni
MINORANZE ETNICHE E MOVIMENTI MIGRATORI
Movimenti migratori



Oggetto del Consiglio n. 468 del 6 marzo 2019 - Resoconto
OGGETTO N. 468/XV - Interrogazione. "Costi sostenuti dalle
amministrazioni comunali per il servizio di accoglienza in favore
di cittadini stranieri".
Rini (Presidente)
- Punto n. 19 dell'ordine del giorno.
Per la risposta, la parola al Presidente Fosson.
Fosson (GM) -
Anche questa interrogazione, com'è già
stato risposto in passato, concerne un argomento che non rientra
nelle competenze degli organi regionali, ma interessa per un verso
le competenze prefettizie attribuite alla Regione dal nostro
ordinamento e, per l'altro verso, gli enti locali valdostani. Io
quindi non mi sottraggo sicuramente alla risposta a queste domande
che chiedono dati molto puntuali, le riferisco però quanto mi è
stato dato dagli uffici su questo.
Rispetto alla prima domanda: "
quali siano stati i costi,
dall'aggiudicazione del bando ad oggi, per le amministrazioni
comunali valdostane che hanno ospitato sul proprio territorio un
centro di accoglienza straordinario
", i Comuni che ospitano i
centri di accoglienza straordinaria non sostengono alcun costo
diretto in quanto la gestione dei centri è totalmente sostenuta dal
Ministero dell'Interno, anzi i Comuni che ospitano in centri di
accoglienza straordinari hanno percepito negli anni scorsi un
contributo annuo da parte dello Stato di 500 euro per ogni migrante
ospitato.
Seconda domanda: "
quali siano stati i costi, dall'avvio dei
modelli ad oggi, per le tre amministrazioni comunali citate in
premessa, che ospitano sul proprio territorio un sistema di
protezione per richiedenti asilo e rifugiati (SPRAR)
". Per
quanto riguarda questa domanda, la struttura degli Affari di
prefettura non dispone dei dati richiesti, in quanto il rapporto è
diretto tra i Comuni interessati e il servizio centrale del
Ministero dedicato allo SPRAR. Da un contatto telefonico con il
Segretario comunale di Saint-Vincent, Comune capofila del progetto,
che vede coinvolti anche i Comuni di Champorcher e di
Saint-Rhémy-en-Bosses, si rivela che la quota di cofinanziamento
prevista a carico dei Comuni ammonta a 8500 euro annui complessivi
per le manutenzioni delle strutture previste nel progetto e a 5000
euro annui complessivi per gli oneri di un revisore dei conti. I
Comuni, peraltro, possono scaricare sul progetto una quota parte
del costo del personale comunale impegnato nel progetto per un
massimo di 14.000 euro annui complessivi. Questo è quanto prevede
il sistema SPRAR. I costi reali non sono ancora disponibili in
quanto sono al momento in fase di rendicontazione per l'anno 2018,
ma non sono dati che i Comuni devono comunicare alla Regione ma,
come sa, al Ministero degli interni.
Presidente
- Per la replica, la parola al collega
Manfrin, ne ha facoltà.
Manfrin (LEGA VDA)
- Fortunatamente i Comuni sono più
efficienti della Regione e quindi questa era una domanda
semplicemente mirata a fare emergere i reali costi dei centri di
accoglienza e dei progetti SPRAR sul territorio regionale. Se da
una parte, come correttamente è stato definito, il centro di
accoglienza straordinario - che, in realtà, è diventata la misura
ordinaria di accoglienza in qualsiasi regione - costa zero a ogni
Comune, non è così per i progetti SPRAR, che invece hanno un costo
e non è il costo indicato, anzi questo è un conto aggiuntivo
rispetto a quello che lei dice. Quello per la manutenzione delle
strutture e quello per il personale sono dei costi aggiuntivi
rispetto a quello che devono sostenere i Comuni, ma fortunatamente
c'è una delibera che ci specifica esattamente quanto spendono i
Comuni. In totale ogni Comune spenderà quasi 100.000 euro per ogni
progetto. Significherà quindi che questi tre Comuni che hanno
scelto questo tipo di accoglienza spenderanno 100.000 euro a fronte
di spese zero se avessero scelto invece di non richiedere
ovviamente un progetto SPRAR. Ebbene, è questo il momento per poter
smentire in maniera categorica quanto ha dichiarato il Sindaco
Borgio di Saint-Vincent quando ha detto che tutto ha funzionato
alla perfezione, perché di migranti non se ne parla più, tant'è
vero che sono bene inseriti. I costi invece ci sono e sono anche
tanti, ma questa non è la sorpresa, perché noi, quando avevamo nel
2017 provato a informare le amministrazioni locali dei pericoli
che, appunto, i progetti SPRAR portavano con sé, non eravamo stati
ascoltati. Avevamo addirittura anche raccolto ben 600 firme tra i
tre Comuni di cittadini assolutamente preoccupati, inizialmente
sicuramente per quelli che erano gli effetti deleteri che
l'immigrazione incontrollata poteva portare sul territorio e poi
successivamente anche per i costi di gestione di queste strutture.
Visto con gli occhi di oggi... quando noi dicevano che sarebbe
stato opportuno non chiedere, non attivare nessun piano SPRAR...
chiaramente queste tre Amministrazioni decisero di fare di testa
loro e oggi si trovano a pagare un prezzo molto alto, perché se
avessero fatto come tutti gli altri Comuni, senza chiedere nulla,
nessun nuovo immigrato sarebbe arrivato sul loro territorio, perché
ovviamente con la riduzione dei flussi ad oggi, che assomma almeno
al 95%, non si rende necessaria nessuna disponibilità di spazi, ma
avrebbero avuto 100.000 euro in più da spendere per i propri
cittadini. È bene quindi sottolineare, è bene avvisare i cittadini
di questi tre Comuni (Saint-Vincent, Champorcher e Saint-Rhémy) che
le loro Amministrazioni hanno pensato di spendere in questa maniera
i loro soldi e così sarà bene che rispondano ogni volta che un
cittadino si recherà presso gli uffici e chiederà di fare una
determina opera... quando si sentirà rispondere che i soldi non ci
sono, almeno saprà che una parte sarà andata per l'accoglienza
degli immigrati.
