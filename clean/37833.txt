Classificazione
AMMINISTRAZIONE REGIONALE
Ordinamento degli uffici e del personale
FORMAZIONE PROFESSIONALE



Oggetto del Consiglio n. 1495 del 20 ottobre 2015 - Resoconto
OGGETTO N. 1495/XIV - Interrogazione: "Organizzazione di un
incontro sulla comunicazione nella pubblica
amministrazione".
Presidente
- La parola all'Assessore Marguerettaz.
Marguerettaz (UV)
- Grazie Presidente. Rispetto a questa
interrogazione rispondo io, perché questa iniziativa è inserita
nell'ambito delle collaborazioni che vengono fatte con l'Ordine dei
giornalisti e con le attività che attengono ad un sistema di
formazione che alimenta l'attività congressuale, i
meeting
.
Ora, cercando di dare una risposta puntuale rispetto alle
domande del collega Ferrero, i costi rispetto all'Amministrazione
regionale a valere su questi fondi sono stimati ad oggi in circa 35
mila euro.
L'Associazione Comunicazione Pubblica, che ha fatto una proposta
il 20 luglio 2015, è un'associazione che lavora nel settore della
comunicazione istituzionale, è certificata dal Ministero dello
sviluppo che, ai sensi della legge 4/2013, riconosce l'Associazione
Comunicazione Pubblica quale unica associazione attestante la
professione di comunicatore pubblico e di addetto alla
comunicazione alle relazioni con il pubblico; quindi, rispetto a
questo settore, è l'interlocutore ufficiale individuato anche dal
Ministero. Questa attività è stata anche sostenuta e proposta
dall'Ordine dei giornalisti della Valle d'Aosta, c'è una
collaborazione con l'Università della Valle d'Aosta e
l'Associazione Nazionale Cerimonialisti Enti Pubblici che coincide
con il 25° anniversario di comunicazione pubblica. L'iniziativa -
poi andremo a vedere - sembrerebbe avere un discreto successo,
sembra che ad oggi siano già più di 200 le iscrizioni che arrivano
dalla Valle d'Aosta, ma soprattutto dal resto d'Italia.
Il terzo quesito rispetto ai crediti formativi, io immagino che
il collega abbia voluto dire se è stato riconosciuto come attività
formativa per i dipendenti regionali, perché non c'è, come per gli
ordini professionali, il riconoscimento di un credito formativo.
Sapete benissimo però che nell'ambito pubblico c'è l'obbligo della
formazione e, rispetto a questo tema, è stata riconosciuta la
formazione per i contenuti pubblici che ha questo tipo di corso per
i dipendenti che, ovviamente, hanno un interesse su questo tema. Ai
dipendenti regionali che avevano interesse rispetto a questo è
stata data pertanto l'opportunità di frequentare questo corso che
vale come formazione continua.
Sulla quarta domanda, se c'è la presenza del Presidente della
Regione Campania, Vincenzo De Luca, gli organizzatori hanno
comunicato che questo nominativo è stato sostituito e parteciperà
la dottoressa Giuseppina Converti che è il funzionario della
Regione Campania che si occupa della comunicazione
istituzionale.
Presidente
- Grazie Assessore. La parola al collega
Ferrero.
Ferrero (M5S)
- Grazie Presidente. In effetti il turismo
congressuale è un qualcosa che manca proprio alla zona di
Saint-Vincent, al Casinò, al Centro congressi, quindi l'iniziativa
in sé è senz'altro positiva.
Perché ho chiesto del Presidente della Campania Vincenzo De
Luca? Perché il fatto che comunque la Giunta regionale avesse
accettato che come relatore a un congresso che s'intitola
"Comunicazione, conoscenza e partecipazione, la vera sfida per la
reputazione"...reputazione vuole dire credibilità...ecco, che un
signore come il signor De Luca venga a parlarci di reputazione
della pubblica amministrazione, a me sembrava sinceramente
eccessivo, tanto più che noi ci mandiamo i nostri colleghi
dipendenti regionali e la consideriamo formazione. Allora, a me, il
solo fatto di pagare un pernottamento a un signore del genere...per
carità, è del PD, lo so che quando si diventa del PD...se
Berlusconi diventasse del PD automaticamente potrebbe fare il
Presidente del Consiglio e nessuno avrebbe niente da ridire, però
in questo caso la questione era veramente pesante, perché una
persona che si è rivolta anche nei confronti della Presidente della
Commissione Antimafia con...io qui ho la registrazione, ve la
risparmio perché è veramente una questione pietosa...con toni che
sono dispregiativi intanto per il fatto che è una donna,
dispregiativi per il fatto che è cattolica, ecco, mi pareva
veramente eccessivo!
Chissà, magari questa iniziativa in Consiglio vi ha dato un
input
per evitare la presenza del signor De Luca, per il
quale però - questo lo ricordo anche a livello di "carriera
giudiziaria" - si passa da procedimenti giudiziari che vanno dal
falso nel 2008 alla corruzione nel 2012, dalla truffa nel 2008 alla
truffa aggravata nel 2012, all'associazione a delinquere nel 2010,
alla concussione nel 2012, alla condanna della Corte dei Conti per
stipendi d'oro nel 2010, al danno erariale nel 2010, al peculato
nel 2011, alla diffamazione nel 2013, all'abuso d'ufficio nel 2013,
al falso ideologico nel 2013, alla lottizzazione abusiva nel 2013.
Non è stato sempre condannato, però se i relatori ai convegni a cui
noi mandiamo i dipendenti regionali sono di questa caratura...beh,
sinceramente, a me scoccerebbe pagar loro anche solo una pizza!
Presidente
- Punto 12 all'ordine del giorno.
