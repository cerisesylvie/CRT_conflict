Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2207 del 24 settembre 1986 - Resoconto
OGGETTO N. 2207/VIII - EROGAZIONE DEI MUTUI AGEVOLATI PER LA
PRIMA CASA PREVISTI DALLA LEGGE REGIONALE 28 DICEMBRE 1984, N. 76.
(Interpellanza).
PRESIDENTE
: Do lettura dell'interpellanza presentata dai
Consiglieri Tonino e Bajocco:
INTERPELLANZA
I ritardi con cui vengono erogati i mutui agevolati per la
prima casa, previsti dalla L.R. 28.12.1984, n. 76, sono sempre più
preoccupanti, tanto da disattendere del tutto i tempi che si erano
stabiliti all'atto di approvazione della legge.
Di tali ritardi è responsabile in primo luogo la Giunta
regionale che mantiene gli uffici regionali incaricati di seguire
l'iter dei mutui con degli organici del tutto inadeguati.
Inoltre sempre più confusa è la situazione dei finanziamenti
disponibili per coprire le richieste finora pervenute.
Con provvedimento n. 5799 dell'8 agosto 1986 la Giunta
regionale ha infatti deliberato di utilizzare tutti i fondi
disponibili per l'anno 1986 a copertura delle domande pervenute
entro il 31 marzo 1986. Con la stessa delibera la Giunta si
impegnava inoltre a presentare un apposito provvedimento
legislativo al fine di coprire le domande in scadenza a giugno e
dicembre 1986.
A tutt'oggi però del provvedimento legislativo non si hanno
notizie, con il risultato che le domande pervenute al 30 giugno (in
tutto 387 domande per oltre 25 miliardi di richiesta di
finanziamento), di cui è già stata predisposta la graduatoria, sono
senza copertura finanziaria. Si profilano perciò mesi di ritardo e
di incertezze anche quest'anno, più gravi di quelli del
passato.
Ciò premesso i sottoscritti Consiglieri regionali del gruppo
comunista
INTERPELLANO
la Giunta regionale per conoscere:
1)
le ragioni che hanno impedito un puntuale
rifinanziamento della legge regionale n. 76;
2)
quanti sono i miliardi che si destineranno a favore
dei mutui per la prima casa nell'anno 1986 e in che misura saranno
soddisfatte le domande finora pervenute;
3)
quali provvedimenti si adotteranno per adeguare gli
uffici regionali incaricati di seguire l'attuazione della legge
regionale n. 76.
PRESIDENTE:
Ha chiesto di illustrare l'interpellanza il
Consigliere Tonino, ne ha facoltà.
TONINO - (P.C.I.):
L'interpellanza è, come si vede,
esauriente nella parte illustrativa. È un caso che questa mattina
rileggendo i verbali dei Consigli passati, abbia ritrovato il
verbale di una interrogazione che abbiamo presentato quattro mesi
fa, relativa alla assoluta inadeguatezza delle strutture regionali
nella predisposizione delle perizie, affinché si possano rispettare
i tempi che ci eravamo dati come Consiglio regionale, e che erano
stati ampiamente pubblicizzati anche dalla Giunta regionale, per
poter concedere questi mutui agevolati.
L'Assessore si era preso in quella occasione alcuni impegni che
mi risulta non si sono portati avanti, la situazione è ancora oggi
da quel punto di vista insostenibile, i ritardi sono dei ritardi
"clamorosi". Ci eravamo dati al momento dell'approvazione di quel
regolamento l'impegno di riuscire a terminare l'iter nell'arco di
sei mesi, oggi per avere la perizia dagli uffici della Regione
occorrono minimo tre-quattro mesi, ed è un ritardo regionale che
non ha giustificazioni.
Lo stesso avviene ormai anche alla FINAOSTA. È un caso recente,
di ieri: la FINAOSTA ha preso tempo due mesi per poter portare il
provvedimento nella competente sotto Commissione.
Si tratta di ritardi che squalificano complessivamente
l'immagine della Regione, di cui dobbiamo preoccuparci tutti. A
questo si è aggiunto un episodio che è davvero sconcertante. Pur
sapendo la Giunta regionale che erano in presentazione le domande
relative al semestre che scade a giugno 1986, si è trovata senza
soldi in bilancio. Non ho parole, voglio capire quali sono le
giustificazioni.
A tutt'oggi un provvedimento che rifinanzi questa legge non è
ancora arrivato alle Commissioni, non l'ho ricevuto io né lo hanno
ricevuto altri Consiglieri, si dovrà quindi attendere quell'iter,
ed una graduatoria predisposta entro il mese, così come era stato
stabilito dalla legge, è ferma dal mese di luglio 1986. Con ogni
probabilità, se tutto va bene e se si rispetteranno velocemente i
passaggi della nuova legge in questo Consiglio, si parlerà
dell'inizio della pratica a fine dell'86. Quindi sei mesi buttati
al vento, con famiglie che hanno stipulato compromessi di acquisto
sulla base dell'esperienza consolidata del passato
nell'applicazione di questa legge.
Personalmente ritengo che sia un atteggiamento vergognoso che
non ha parole per essere commentato, che squalifica
l'Amministrazione nel suo complesso e ovviamente in primo luogo
questa Giunta regionale, che neanche questo minimo di
programmazione riesce a mettere in moto.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON - (D.C.):
In una precedente interpellanza, cui
faceva riferimento il Consigliere Tonino, mi ero assunto l'impegno
di maggiorare il personale negli uffici addetti alle perizie. La
cosa è già stata fatta per una parte, è necessario indubbiamente
maggiorare ancora gli organici dell'Ufficio.
Devo dire, per la verità, che non è una cosa così semplice: non
si tratta di un problema quantitativo di persone, quanto piuttosto
di trovare persone e funzionari che siano precisi e preparati a
fare un lavoro così delicato come è quello delle perizie. È
comunque intenzione dell'Amministrazione potenziare l'Ufficio per
ovviare a questi ritardi.
La previsione che avevamo di rispondenza e di richieste a questa
legge era di un certo tipo; di fatto ci stiamo avviando alle mille
domande all'anno per usufruire del mutuo regionale per la prima
casa, ed è al limite anche positivo che ci sia tanta gente che
decida di investire i propri risparmi e fare dei debiti per
sistemarsi una casa. Occorre tenerne conto in maniera precisa ed
occorre potenziare gli uffici, cosa che faremo.
Per quanto riguarda l'altra parte dell'interpellanza, posso
rispondere con precisione al Consigliere Tonino che la Giunta
regionale ha già provveduto a formalizzare la proposta al
Consiglio, che arriverà quindi quanto prima alle Commissioni, per
una legge di ulteriore finanziamento per trenta miliardi di lire.
Questo dovrebbe permetterci di coprire tutte le richieste finora
arrivate e quelle che arriveranno fino al 31 dicembre di questo
anno.
PRESIDENTE
: Ha chiesto di parlare il Consigliere Tonino
per la replica, ne ha facoltà.
TONINO - (P.C.I.):
Prendo la parola per esprimere,
ovviamente, la più netta insoddisfazione. In primo luogo perchè
sarebbe buona abitudine rispondere puntualmente alle domande che si
fanno con l'interpellanza, e la prima domanda era di capire le
ragioni che hanno impedito un puntuale rifinanziamento della legge,
in modo che non si verificasse questo episodio davvero vergognoso
di perdere sei mesi, pur sapendo che la scadenza era del giugno '86
e ci sarebbero state nella migliore delle ipotesi centinaia di
domande in attesa.
Invece le finanziano sei mesi dopo e questo non è
giustificabile. In ogni caso vorrei che la Giunta mi spiegasse le
ragioni.
Quindi sono decisamente insoddisfatto della risposta data alla
prima domanda dell'interpellanza, così come sono insoddisfatto
della risposta data alla terza domanda. Ci sono tempi tecnici
stabiliti (cito parole dell'Assessore Fosson alla precedente
interrogazione) per cui ogni tecnico fa due perizie al giorno; per
fare le perizie arretrate ci voleva, allora, un anno di tempo. A
queste vanno assommate le domande giacenti oggi. Una risposta seria
è: di fronte a tante domande, con l'impegno di tanti uomini, si
risponde in tanti mesi. Questa è la risposta seria che mi sarei
atteso. E mi dispiace che non sia venuta dai banchi della
Giunta.
La notizia che la legge sarà rifinanziata di trenta miliardi mi
fa piacere, mi dispiace solo che si sia persa l'occasione di
discutere la legge in questo Consiglio. Avremmo almeno guadagnato
un mese.
