Classificazione
LAVORO
TRASPORTI E VIABILITÀ



Oggetto del Consiglio n. 2574 del 8 giugno 2023 - Resoconto
OGGETTO N. 2574/XVI - Interpellanza: "Ottimizzazione
dell'efficienza del servizio di esame per il conseguimento delle
patenti per la guida di autobus".
Bertin (Presidente) -
Punto n. 44. Per l'illustrazione
dell'interpellanza, la parola al consigliere Distort.
Distort (LEGA VDA) -
Con quest'interpellanza richiamiamo
due distinte famiglie di interventi che sono già stati trattati in
aula: una prima famiglia riguarda la carenza di autisti per la
guida di autobus, l'altra invece riguarda dinamiche e criticità per
il conseguimento delle patenti per la guida di autobus. Due
distinte famiglie di interventi, due argomenti che noi riteniamo
comunque correlati tra di loro.
Con questo spirito abbiamo richiamato gli argomenti discussi in
Consiglio a giugno 2022, interventi per la risoluzione delle
criticità concernenti gli esami di guida presso la Motorizzazione
civile regionale, a gennaio 2023 razionalizzazione del servizio di
trasporto pubblico notturno Aosta/Pont-Saint-Martin attraverso
l'analisi dei dati di utilizzo delle singole corse, ad aprile 2023
azioni poste in essere per scongiurare l'abolizione del servizio di
autobus Aosta/Martigny e, sempre ad aprile 2023, motivazioni della
proroga dei contratti per l'affidamento del servizio di trasporto
pubblico locale automobilistico per i diversi bacini di utenza.
Sono iniziative che, come accennavo, da un lato, sollevano
problematiche inerenti alla difficoltà di espletamento degli esami
di guida per le patenti A, C, D e E, quindi in particolare patenti
superiori che consentono la guida di automezzi per autolinee e
legate quindi alla difficoltà di conseguimento degli esami per
quanto riguarda la disponibilità ridotta di personale esaminatore;
dall'altro, come detto, invece la mancanza di disponibilità di
personale che sia in possesso di queste patenti.
A queste iniziative il Governo ha fornito alcune risposte, in
particolare per quanto riguarda le criticità sui servizi di
trasporto pubblico e si indicava proprio una carenza di
disponibilità di personale dotato di patente idonea, mentre per le
difficoltà legate al conseguimento degli esami chiaramente è una
difficoltà legata alla disponibilità di personale esaminatore, che
noi sappiamo al momento sia in capo interamente a una figura sola:
il Direttore della Motorizzazione, che quindi si trova a svolgere
due ruoli contemporaneamente con ovvie difficoltà. Individuiamo
quindi un rapporto di parentela che lega le due diverse
problematiche e quindi, a nostro parere, i problemi vanno trattati
congiuntamente perché collegati tra loro e perché così impone una
visione di insieme che permetta di capire, analizzare, conoscere,
per poter risolvere i problemi.
Abbiamo poi raccolto alcune informazioni dalle quali
risulterebbero diverse persone in attesa delle prove di esame per
il tipo di patenti per la guida di autobus, questo fatto farebbe
presumere che la carenza di personale autista con patente di
tipologia superiore possa essere un problema legato anche
all'evasione delle prove di esame, oltre che legato alla mancanza
di disponibilità di soggetti che intendano conseguire la patente di
guida in questione.
Noi quindi stiamo cercando di indagare, di sviscerare il tema,
ovviamente nello spirito di una virtuosa dinamica che regola i
rapporti tra opposizione e Governo, dunque esattamente in questa
dinamica noi interpelliamo l'Assessore competente per conoscere:
"quali siano i dati numerici riferiti agli ultimi 24 mesi relativi
al numero di iscritti a esami di guida per la patente A, C, D e E e
al numero di rispettivi esami effettivamente conseguiti, compresa
l'indicazione dei tempi medi tra l'iscrizione agli esami e il loro
conseguimento, il tutto suddiviso per tipologia di patenti".
Immagino, peraltro già anche con interlocuzioni avviate con
l'Assessore, che questa domanda presupponga una serie di dati
enormi, però giustamente conoscere per agire è una regola
fondamentale.
Seconda domanda: "come si intenda ottimizzare l'efficienza del
servizio di esame per il conseguimento delle patenti indicate
nell'ottica di favorire, in particolare, la massima disponibilità
di personale dotato della patente per la guida di autobus a
beneficio delle esigenze di gestione del servizio pubblico e
privato". Questo è lo spirito dell'interpellanza e questa è la
volontà che noi individuiamo come cuore dell'interpellanza, la
volontà di risolvere delle problematiche.
Presidente -
Risponde l'assessore Bertschy.
Bertschy (AV-VdA Unie) -
Grazie collega Distort.
Condivido assolutamente il fatto che in questa fase particolare
l'efficienza della Motorizzazione rispetto agli esami delle patenti
D vada vista in funzione del momento che vive il trasporto
pubblico, in particolare quello su gomma, che necessita di autisti
e, come sempre, le cose si trovano poi nel momento giusto o
sbagliato ma a un certo punto si incontrano. L'anno scorso abbiamo
fatto solo 18 esami di patenti, mi pare leggendo un
report
stimato dalla Motorizzazione civile, quest'anno abbiamo bisogno di
fare tantissimi esami delle patenti perché conosciamo le dinamiche
che stanno intervenendo sul trasporto pubblico, le azioni che hanno
messo in campo le aziende per cercare di stimolare l'interesse
verso questo lavoro e quindi ritrovare dei lavoratori che abbiano
voglia di svolgerlo e quindi la necessità poi di essere ben
programmati per dare risposta alla conclusione, per esempio, dei
lavori delle
Accademy
, piuttosto che dei percorsi di
preparazione delle autoscuole.
Vi dicevo in una fase così particolare noi ci ritroviamo con una
Motorizzazione che stiamo riorganizzando, in questi giorni ancora
verrà dato in disponibilità del personale ma del personale che,
rispetto a questa problematica particolare, non può ancora essere
di aiuto per la sua risoluzione, perché lei ha studiato il
dossier
e quindi ripeto delle cose che già conosce, però la
patente superiore necessita di un esaminatore che deve essere un
ingegnere. In questo momento noi in Motorizzazione abbiamo un solo
esaminatore che, tra l'altro, è il Dirigente della Motorizzazione
che svolge questa funzione. Gli abbiamo chiesto - e devo dire che
c'è grande disponibilità e lo ringrazio in questo senso - di
implementare le attività e le sedute durante questo periodo per
cercare di dare risposta, ma è evidente che non si può immaginare -
e, tra l'altro, in questo momento fa difficoltà a svolgere anche la
sua attività di direzione -di continuare così. Quindi cosa stiamo
facendo? Cercando di trovare delle soluzioni. Con il concorso per
ingegneri non è andata bene, del concorso dal quale avremmo dovuto
attingere per assumere ingegneri anche per la Motorizzazione sono
rimasti in graduatoria tre ingegneri su undici posizioni richieste,
che hanno scelto di andare a lavorare in un altro posto e non in
Motorizzazione. Nel recente accordo sul contratto del comparto
abbiamo inserito due indennità: una per gli esaminatori e una per
chi fa le revisioni, quindi partirà a breve un avviso di mobilità
interna all'Amministrazione per vedere se qualche funzionario sarà
interessato a venire a dare una risposta, perché credo che anche
qui - e condivido l'approccio - siamo di fronte ai problemi che
vanno sulla pelle dei cittadini e delle imprese, nel senso che se
si ritarda il momento della realizzazione dell'esame, si ritarda
tutta una filiera, che poi, a cascata, si riversa sulle imprese, la
stessa cosa accade per le revisioni perché poi, quando un mezzo si
ferma, bisogna trovare i tempi opportuni per revisionarlo.
Le ho detto queste cose per dirle che ovviamente stiamo
immaginando cosa fare per uscire dalla crisi, non è immediato ma ci
proviamo. Abbiamo incontrato anche le autoscuole, le imprese,
La
Chambre
in particolare e Confartigianato, per dirgli un po' che
cosa stiamo vivendo e che cosa vorremmo fare chiedendo anche a loro
un minimo di programmazione per quello che si può fare, perché è
evidente che oggi sappiamo chi è iscritto nelle autoscuole, ma non
sappiamo chi poi sarà pronto nei tempi opportuni per venire a fare
gli esami, però intanto abbiamo di fronte una stima delle persone
che avranno necessità di svolgere l'esame nei prossimi due o tre
mesi e proviamo anche qui a organizzarci per questo.
Per venire alla sua interpellanza, io le chiederei se fosse
possibile di analizzare questi dati che diventa difficile
analizzare in maniera corretta, raccontandoli uno dopo l'altro ed
elencandoli, con un incontro dedicato con la struttura di modo che
si possa intervenire anche per un approfondimento delle cose che
stanno emergendo, perché potrei anche raccontare che, dall'analisi
che abbiamo fatto, i tempi della nostra Motorizzazione sono tempi
comunque, rispetto a tante Motorizzazioni qui anche del nord-ovest,
ottimi, ma questo non deve essere una soddisfazione, nel senso che
noi sappiamo che bisogna fare meglio, bisogna fare ancora più
veloce e che l'attuale situazione organizzativa è a forte rischio
perché con un esaminatore solo può esserci qualsiasi problema che
ci mette in condizione di far saltare un esame piuttosto che di far
saltare una serie di esami e questo non ce lo possiamo
permettere.
Da parte nostra quindi c'è la massima volontà di intervenire,
qui di politico c'è poco, c'è un obiettivo che è politico per dare
una risposta alla comunità, ma si tratta di dare in maniera molto
concreta un programma di lavoro e soprattutto un'organizzazione
futura maggiormente rispondente alle necessità che il territorio ci
chiede di rispondere e in questo momento particolare del settore
dei trasporti anche.
Noi abbiamo fatto due interrogazioni al CED, ci sono stati
forniti una mole di dati importante che probabilmente io credo sia
necessario esaminare con un po' più di attenzione, cercando anche
di avere un interlocutore che ce li possa spiegare per dare poi
delle risposte al territorio, che le chiede a voi come a noi, e per
individuare insieme anche delle soluzioni, perché qui non è che c'è
nessuno che si deve vantare di aver risolto il problema. C'è un
problema dell'Amministrazione regionale, dobbiamo provare a
risolverlo, ovviamente la responsabilità è di chi governa ma c'è la
volontà di costruire un percorso che ci metta in condizione tutti
di dare le risposte ai nostri cittadini.
Presidente -
Replica il consigliere Distort.
Distort (LEGA VDA) -
Grazie assessore Bertschy per la
risposta. La ringrazio anche per la proposta contenuta nella
risposta che, a scanso di equivoci, esplicito con ulteriore
chiarezza. La proposta che formulo prevede di dar corso a
un'interlocuzione che coinvolgerebbe Dirigenza di Motorizzazione,
delle strutture dell'Assessorato, il sottoscritto e ovviamente vi
sarebbe la presenza dell'Assessore. Una proposta che poi, per come
è stata proposta, condivido, apprezzo, ribadisco che l'obiettivo
delle iniziative che vengono depositate, in particolare da parte
mia a nome del gruppo Lega, sono sempre finalizzate a promuovere la
soluzione da parte del Governo regionale delle problematiche
emerse.
In quest'ottica quindi la risposta dell'Assessore, relativa a
questa prima fase, perché immagino possa essere una prima puntata
di un discorso di approfondimento, non può che essere accettata,
accolta ed apprezzata. Ritengo quindi che la risposta in questi
termini sia esaustiva e vada esattamente nella linea di ciò che
muove un'iniziativa di interrogazione, di interpellanza o comunque
qualunque iniziativa che venga portata all'attenzione del
Consiglio. La ringrazio.
Dalle ore 11:02 assume la presidenza il vicepresidente
Marguerettaz.
Marguerettaz (Presidente) -
Per mozione d'ordine, la
parola al collega Minelli.
Minelli (PCP) -
Sì, per mozione d'ordine su
quest'interpellanza e sulle risposte che ha dato l'Assessore. Io
ricordo che era stata votata nel 2021 una mozione che riguardava la
Motorizzazione civile che poneva questi temi, chiedo se è possibile
che la proposta che è stata fatta al collega Distort riguardi la
Commissione, un lavoro di Commissione, perché su questo tema mi
sembra che le iniziative sono state tante e di interesse anche.
Presidente -
Grazie, credo che sia un discorso che
affronterete in Commissione.
