Classificazione
INFORMAZIONE
ISTRUZIONE PUBBLICA



Oggetto del Consiglio n. 440 del 20 febbraio 2019 - Resoconto
OGGETTO N. 440/XV - Interpellanza: "Insegnamento
dell'educazione civica nelle scuole valdostane e adeguamento dei
contenuti alle nuove esigenze della società".
Rollandin (Presidente)
- Punto 35 all'ordine del giorno.
La parola al collega Sammaritani.
Sammaritani (LEGA VDA) -
Esporrò l'interpellanza, poi mi
riservo naturalmente di approfondire in seguito all'esito della
risposta dell'Assessore. Abbiamo ritenuto di fare questa
interpellanza perché abbiamo visto anche ieri, sia nella
discussione a proposito dell'uso o l'abuso, che dir si voglia, dei
social
, così come in quella recente in ordine all'evento
sulle foibe, che forse vi è un po' l'esigenza di una maggiore
attenzione per l'educazione civica, un civismo più partecipato
forse è importante. Alla luce di questa esigenza, che anche in
ambito territoriale a nazionale viene sentita come necessità di
reintrodurre o ampliare l'educazione civica quale evidente segnale
di una ritrovata attenzione ad un civismo partecipato e consapevole
che ha nella scuola la sua culla naturale, e preso atto del fatto
che è in corso a livello nazionale una raccolta di firme per
presentare una proposta di legge di iniziativa popolare per
introdurre l'educazione alla cittadinanza come effettiva materia
scolastica, materia che dovrebbe comprendere non solo la vecchia
educazione civica, ma anche l'educazione all'ambiente e
all'alimentare, alla lotta al cyberbullismo ed altro, interpelliamo
la Giunta regionale sullo stato dell'insegnamento dell'educazione
civica nella scuola valdostana e se sia intendimento del Governo
regionale di dare maggiore spazio alla materia, declinandola in
modo più moderno e adeguato alle nuove esigenze della società in
cui gli studenti sono calati.
Presidente
- La parola all'Assessore Certan per la
risposta; ne ha facoltà.
Certan (ALPE)
- Grazie, collega Sammaritani. Guardando
l'interpellanza, e in particolare le richieste: "
interpella la
Giunta regionale sullo stato dell'insegnamento dell'educazione
civica nella scuola valdostana e se sia intendimento del Governo
regionale di dare un maggiore spazio alla materia
", concordo, e
concordiamo con lei, che sia sicuramente una materia da tenere in
considerazione. È chiaro che per questo anno scolastico non sono
intervenuta maggiormente rispetto a quello che le scuole hanno
programmato nel POF di inizio anno scolastico, ma lei ce l'ha
sicuramente presente, perché la stesura di inizio anno l'aveva
seguita proprio lei. Quando però lei dice di "dare maggiore
spazio", io vorrei anche provare a fare un passo in più. È vero che
la scuola deve impegnarsi maggiormente in queste tematiche, ma è
anche vero che queste non sono esclusive della scuola. Anche le
famiglie devono avere il loro ruolo e devono fare il loro compito e
forse sarebbe anche molto più semplice per la scuola poter poi
intervenire.
L'insegnamento dell'educazione civica nella scuola valdostana
rientra nella disciplina di studio, cittadinanza e costituzione
introdotta nei programmi di tutte le scuole - in realtà non sono
programmi, si chiamano "indicazioni" - di ogni ordine e grado, come
da legge n. 169 del 2008. Si tratta di un insegnamento che, oltre
ai temi classici dell'educazione civica, comprende anche
l'educazione ambientale, l'educazione alla legalità, i principi di
una corretta competizione sportiva e i valori del volontariato,
basi dell'educazione stradale e dell'educazione alla salute, il
valore del rispetto delle regole. È insegnamento ordinamentale
dall'anno scolastico 2010/2011 ed è erogato in tutte le scuole di
ogni ordine e grado. Secondo quanto stabilito dal decreto
legislativo n. 62 del 2017, l'esame di stato tiene conto delle
attività svolte nell'ambito anche di cittadinanza e costituzione
dell'articolo 12.
Al fine di promuovere e sostenere l'insegnamento di cittadinanza
e costituzione, l'Assessorato ha costituito un gruppo di lavoro,
una
task force
regionale che opera in stretto contatto e
sinergia con: l'analoga cabina di regia presso il MIUR (Direzione
generale per lo studente, integrazione e la partecipazione); la
rete di scuole regionali per la cittadinanza e la promozione della
salute, la cui scuola capofila è l'Istituzione Valdigne-Mont Blanc;
la rete di referenti per la cittadinanza e la salute presenti in
tutte le istituzioni scolastiche della regione; l'Università della
Valle d'Aosta; gli enti e le associazioni che operano sul
territorio regionale per promuovere attività destinate alle scuole,
in particolare con il tavolo tecnico permanente "Legalità e
sicurezza" rivolto alle nuove generazioni (D.G.R. 504/2018) e con
il tavolo permanente previsto dal protocollo di intesa che abbiamo
firmato e siglato a luglio 2018 per la prevenzione e il contrasto
delle violenze nei confronti della persona nelle comunità
familiari, promosso dalla Procura della Repubblica e dalla Questura
di Aosta. Inoltre il tavolo di lavoro regionale si colloca
all'interno del Piano regionale della prevenzione 2016/2019 creato
dal Dipartimento di prevenzione dell'ASL e approvato con D.G.R.
1826 del 2016, con l'obiettivo di coordinare tutte le attività di
prevenzione sul territorio regionale. Gli interventi previsti da
questo tavolo regionale sono: coordinamento in collaborazione con
la rete di scuole per la cittadinanza e la promozione della salute
e l'Università della Valle d'Aosta, della redazione di linee guida
regionali a gennaio 2019 che saranno la base per la redazione di
curriculi
di cittadinanza a livello di istituzione
scolastica; l'organizzazione di azioni di formazione per dirigenti
scolastici, docenti, educatori operanti nelle scuole inserite nel
Piano regionale per la formazione dei docenti 2017/2019, Asse 3,
"Competenze per una scuola inclusiva"; la promozione di iniziative
di informazione e sensibilizzazione nelle scuole destinate a
studenti di tutti gli organi e gradi nell'ambito dei percorsi
formativi di cittadinanza e costituzione attraverso l'almanacco
cittadinanza e salute curato dal Dipartimento della Sovrintendenza
agli studi (c'è un sito, www.cittadinanza.scuole.vda, in cui si
trovano queste iniziative); la promozione di iniziative regionali
come "
La Commune à l'école
", organizzata in collaborazione
fra la Presidenza della Regione, la Presidenza del Consiglio e il
CELVA; la promozione di iniziative nazionali come il progetto
"Icaro" della Polizia di Stato; la promozione di iniziative
internazionali come il "
Concours de la résistance e de la
déportation française
" sui temi oggetto dell'insegnamento di
cittadinanza e costituzione e, infine, il monitoraggio e la
valorizzazione delle azioni realizzate dalle istituzioni
scolastiche della Regione. Come ho detto precedentemente,
l'Istituzione scolastica Valdigne-Mont Blanc è stata selezionata
per presentare la sua esperienza al seminario nazionale
"Cittadinanze e cultura digitale" promossa dal MIUR, che si è
tenuto a Milano il 14 e 15 febbraio 2019. Tutte queste attività per
la Sovrintendenza agli studi sono coordinati dall'ispettrice
Vernetto e, chiaramente, con tutti i collaboratori, dirigenti
scolastici e docenti.
Dalle ore 17:37 riassume la presidenza la Presidente Emily
Rini.
Rini (Présidente)
- La parole au collègue Sammaritani
pour la réplique.
Sammaritani (LEGA VDA) -
Condivido con l'Assessore
l'esordio della sua esposizione in relazione al fatto che non si
può delegare tutto alla scuola; questo è evidente ed è una delle
lamentele principali degli insegnanti. Tali considerazioni tutto
sommato hanno anche un fondo di ragione. Però, in un periodo in cui
la famiglia è decisamente in crisi e c'è un cambiamento in atto
sempre più veloce, io credo che probabilmente comunque non ci si
debba sottrarre alle proprie responsabilità, perché è evidente che
i genitori di oggi sono frutto della scuola del passato e i
genitori di domani saranno i ragazzi che stanno andando a scuola
adesso. Pertanto non possiamo delegare a qualcun altro queste
funzioni, visto che evidentemente qualcuno ha fallito nel
passato.
In effetti molti sono i segnali di questa crisi attuale della
società e della partecipazione civica, perché c'è una perdita del
senso civico in generale che si manifesta in tanti modi:
l'astensionismo elettorale, per esempio, la sfiducia nella
politica, la crisi dei lavori sociali in genere, scarso rispetto
per i beni pubblici, per le istituzioni e per chi le rappresenta, a
partire proprio dalla scuola, con le violenze verso gli insegnanti
e verso i compagni, sia fisiche che psicologiche. Allora io credo
che tutto questo trovi proprio origine sicuramente in una scarsa
capacità delle famiglie di fornire alla prole un'educazione ai
valori civici, però probabilmente non riusciremo ad intervenire
così rapidamente. Dobbiamo quindi intervenire sicuramente in ambito
scolastico, perché un cattivo cittadino difficilmente potrà essere
un buon genitore. Questa incapacità della scuola di dare più
formazione al civismo deve essere risolta in qualche modo, proprio
perché bisogna creare una maggiore attenzione verso l'educazione
civica, l'educazione del cittadino, un'attenzione maggiore anche
alla politica naturalmente, alla partecipazione, alla conoscenza
dei meccanismi di funzionamento delle istituzioni, alla
consapevolezza che il disinteresse verso la politica e verso la
cosa pubblica è la prima causa della mediocrità delle nostre classi
dirigenti.
Restituiamo quindi all'educazione civica e alla scuola
l'importante ruolo di insegnare e diventare buoni cittadini. A
queste enunciazioni di principio sulla quale sicuramente tutti
potranno essere naturalmente concordi, occorre poi però dare
sostanza, no? E qui credo che nasceranno quei contrasti ideologici
che già mi posso prefigurare. Io, lo dichiaro fin da ora,
personalmente da buon convinto conservatore, posso già
preannunciare che sono a favore del rispetto dei ruoli:
l'insegnante è il precettore, che deve guadagnarsi questa posizione
di preminenza attraverso la preparazione, attraverso la capacità di
insegnare...
Presidente
- Scusate, solo un po' di silenzio, perché si
fa fatica a seguire la risposta in Aula. Prego.
Sammaritani (LEGA VDA) -
...creando interesse e
stimolando la volontà di imparare degli allievi, ma che merita il
rispetto assoluto da parte dell'allievo. L'insegnante non è l'amico
dello studente e lo studente non può mettere in discussione il
ruolo e l'autorità dell'insegnante. Ci sono già iniziative in
questo senso in altre zone del Paese e presto anche qui noi ne
formuleremo di analoghe. Voglio chiudere proprio con dei dati
statistici molto significativi, che sono raccolti in un Libro
Bianco a cura dell'Osservatorio "Generazione Proteo", che fa parte
del link Campus University, che raccoglie molte decine di istituti
scolastici italiani, soprattutto del centro Italia, ma anche
qualcuno di altre zone e anche del nord Italia. È un campione
comunque significativo. Alla domanda: "Secondo te a scuola di cosa
non si parla e di cui invece ti piacerebbe discutere?", la risposta
è stata: sessualità 21,4 percento, politica 21,1. Sono quindi pochi
i decimali di differenza, è abbastanza interessante questo dato,
no? Seguono infatti a distanza la musica, che è al 12,4 e internet
al 12,2, quindi quasi dieci punti di differenza. Quindi i ragazzi
sono delusi dalla politica, ma vorrebbero parlarne a quanto pare,
discuterne al pari della sessualità e questo è un dato molto
significativo, a mio avviso. Vengo poi a un dato regionale, mi
rifaccio sempre al rapporto di "Libera idee" che ho già utilizzato
un paio di Consigli fa a proposito della percezione dei giovani in
ordine alla malavita e alla corruzione. Bene, i giovani valdostani
sono meno impegnati in politica della media italiana: 6,7 percento
contro l'11,88 (-5,1 percento, quindi quasi la metà); sono
disgustati dalla politica più della media italiana: 14,1 contro il
10,5; non sono interessati alla politica: il 16,6 percento contro
il 10,9 del resto d'Italia. Questi sono dati impietosi, a mio
avviso, e anche a questo proposito forse occorrerebbe interrogarsi
sulle responsabilità della nostra classe politica valdostana.
Io credo che ci vogliano un grande equilibrio e onestà
intellettuale per parlare di politica ai giovani senza influenzare
il loro pensiero, ma occorrerà farlo per far crescere i nuovi
cittadini del futuro, perché questo è il problema. È molto di moda
parlare di integrazione con riferimento agli stranieri, mentre
nello stesso tempo non riusciamo a dare ai nostri figli gli
strumenti fondamentali per integrarsi nella società dei loro
genitori.
