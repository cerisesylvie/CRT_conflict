Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1043 del 17 novembre 2021 - Resoconto
OGGETTO N. 1043/XVI - Interpellanza: "Implementazione del
personale assegnato all'Ufficio vigilanza ambientale".
Bertin (Presidente) -
Punto n. 17. Per l'illustrazione
dell'interpellanza, ha chiesto la parola la consigliera Minelli, ne
ha facoltà.
Minelli (PCP) -
In questa interpellanza parliamo di un
importante ufficio dell'Amministrazione regionale: l'Ufficio
vigilanza ambientale. A fine dicembre il Responsabile di questo
ufficio, che è incardinato presso l'Assessorato dell'agricoltura e
risorse naturali, sarà collocato in pensione. L'organismo a cui
facciamo riferimento rappresenta la struttura che ha il compito
dell'attività di controllo ambientale del Corpo forestale della
Valle d'Aosta, un compito che è di coordinare l'attività di Polizia
giudiziaria e il contenzioso amministrativo che deriva
dall'applicazione ovviamente di normative che sono europee, statali
e regionali e che sono in capo al Corpo forestale della Valle
d'Aosta; ha anche il compito di interagire con le altre strutture
regionali che fanno parte integrante del sistema dei controlli
ambientali, in primo luogo ARPA Valle d'Aosta, oltre che di
interfacciarsi con la Procura della Repubblica e le stazioni
forestali che sono dislocate sul territorio.
Al Corpo forestale, lo ricordo, va il compito, con il
coordinamento dell'Ufficio di vigilanza ambientale, di vigilare
sull'integrità dell'ambiente effettuando specifici controlli in
materia di gestione dei rifiuti, scarichi nei corpi idrici, reflui
zootecnici, emissione di agenti inquinanti in atmosfera, nel suolo
e nel sottosuolo e poi spetta a questo ufficio anche istruire le
pratiche per la valutazione del danno ambientale in conseguenza di
eventuali accertamenti penali o amministrativi in materia
ambientale.
Il piano triennale coordinato dei controlli ambientali, ai sensi
di una delibera di Giunta del 2002, prevede che vengano effettuati,
tra gli altri, dei controlli sulle discariche per inerti e soggetti
ad autorizzazione per l'impatto ambientale, gli impianti per il
recupero dei rifiuti, le imprese industriali produttrici di rifiuti
pericolosi. È quindi un insieme di temi che è molto ampio e che
richiede una preparazione che non è assolutamente di poco conto e
superficiale e con il collocamento a riposo del Responsabile di
questo ufficio che ha maturato negli anni una lunga e preziosa
esperienza verrà a mancare a breve una risorsa che noi riteniamo
particolarmente importante.
Al momento questo ufficio poi ci risulta anche essere un po' in
sofferenza di personale, non sono tanti e forse non hanno ricevuto
nel tempo una formazione così approfondita come sarebbe necessario.
Riteniamo che, in assenza di un sufficiente e competente personale,
questo ufficio rischi concretamente di non poter svolgere al meglio
i propri compiti e, in particolare, potrebbe avvenire che nel
prossimo futuro ci siano meno controlli di quelli che sono ritenuti
necessari a fronte anche di una situazione, lo abbiamo visto in
questi anni, che è diventata più critica per tutta una serie di
problemi e di attività che si svolgono sul territorio. Questo
potrebbe teoricamente comportare anche delle conseguenze non solo
ambientali ma sanitarie che possiamo ipotizzare.
Ricordo poi che presso la Procura della Repubblica, nell'ambito
di una più generale attività di controllo prevista dalla normativa,
sono attualmente distaccati tre dipendenti del Corpo forestale
regionale e ciò è previsto da una legge statale: la n. 4/2011, in
particolare dall'articolo 4 e dal successivo accordo che è stato
siglato tra Stato e Regione nel 2015. Sono strumenti con cui si è
ritenuto necessario che delle unità del Corpo forestale siano
dislocate presso le Procure per dei compiti di Polizia giudiziaria.
Si effettuano però, attraverso i compiti di Polizia giudiziaria e
la Procura, delle attività di tipo repressivo, sanzionatorio,
quando ci sono dei casi di inosservanza e di inadempienza delle
prescrizioni di legge. Un compito che il legislatore ha giustamente
ritenuto di normare ma che è in parte diverso dal ruolo che può
svolgere questo Ufficio di vigilanza ambientale, che ha una valenza
più articolata e che prevede anche delle azioni di natura
preventiva. Riteniamo che questo sia importante perché, se si vuole
andare nella direzione di fare una politica che sia di tutela del
territorio ma che non sia soltanto di sanzioni, di multe, eccetera,
ma di educazione anche alla cura del territorio, è importante che
il ruolo svolto da questo Ufficio e dal Corpo forestale possa
essere anche di prevenzione.
Con queste premesse e con queste osservazioni ciò che intendiamo
chiedere all'Assessore competente è innanzitutto se è prevista da
parte del Comando del Corpo forestale la nomina del sostituto del
Responsabile dell'Ufficio di vigilanza ambientale a partire dal 1°
gennaio 2022, perché è questa la data da cui rimarrà vacante il
posto e poi se, a fronte della necessità di un sempre maggior
numero di controlli per il rispetto della salute dei cittadini e
per la tutela del territorio, si ritiene di procedere nelle
prossime settimane e nei prossimi mesi a un'implementazione del
personale di questo ufficio.
Presidente -
Risponde l'assessore Sapinet.
Sapinet (UV) -
Grazie collega Minelli che ci dà
l'occasione di fare un
excursus
un po' sulla situazione del
Corpo forestale, che, ai sensi della legge regionale n. 12/2002,
svolge oltre alle attribuzioni previste all'articolo 2 della
medesima norma: funzione di Polizia forestale, ambientale,
sorveglianza e di prevenzione dell'inquinamento delle acque del
suolo come ha giustamente ricordato. Queste attività sono svolte
prioritariamente dal personale operante presso le quattordici
stazioni forestali distribuite sul territorio regionale.
Al fine di coordinare tali attività, opera presso il Comando
centrale del Corpo l'Ufficio di vigilanza ambientale che, com'è
stato correttamente rappresentato nell'interpellanza, ha il compito
di sviluppare, dare indirizzo e seguire queste attività anche in
interazione con gli altri enti e soggetti impegnati nel sistema dei
controlli ambientali. Per rispondere ai suoi due quesiti, quindi
per quel che è il primo, dal punto di vista dell'organico
assegnato, l'ufficio è composto da due unità: un ispettore
forestale con funzione di capo ufficio e un sovrintendente
forestale. Da luglio 2018 è stato distaccato temporaneamente un
agente forestale sia per assicurare un maggior supporto
all'ufficio, sia per le altre preminenti esigenze. Dal marzo 2020,
in previsione del collocamento a riposo dell'attuale responsabile
previsto per il prossimo dicembre, è stato assegnato un secondo
ispettore forestale che assumerà le funzioni di Capo Ufficio in
seguito al pensionamento del collega. Tutto ciò proprio al fine di
consentire un'adeguata formazione e un corretto passaggio di
consegne considerata anche la delicatezza e l'importanza della
materia.
L'affiancamento è stato disposto con ampio anticipo, quindi
parliamo di quasi due anni di affiancamento, e certamente in
controtendenza con quanto avviene nella Pubblica Amministrazione
visti i limiti assunzionali esistenti e le varie problematiche che
abbiamo di fronte quotidianamente. Più correttamente quindi,
rispetto all'organico definito, l'ufficio sarà composto sempre da
un ispettore forestale con funzioni di capo ufficio e almeno
temporaneamente da un agente forestale invece che da un
Sovraintendente forestale.
In relazione al primo quesito con cui gli interpellanti chiedono
se è prevista da parte del Comandante del Corpo forestale la nomina
dell'Istituto responsabile dell'Ufficio di vigilanza ambientale a
partire dal 1° gennaio 2022, si precisa che il subentrante assumerà
le funzioni di Capo Ufficio sin dal giorno successivo al
collocamento a riposo dell'attuale e precisamente il giorno 24
dicembre 2021.
Per quanto riguarda il secondo quesito, nel quale si domanda:
"se a fronte delle sempre maggiori necessità di controlli per il
rispetto della salute dei cittadini e della tutela ambientale del
territorio si intenda procedere a un'implementazione del personale
di tale ufficio", è necessario evidenziare alcuni aspetti che credo
lei immaginerà già. È in corso di svolgimento il concorso per il
reclutamento di nuovi agenti forestali la cui assunzione è prevista
dopo lo svolgimento del corso formativo semestrale, si ipotizza
quindi per la fine del prossimo anno, quindi fine 2022.
Ai sensi della recente delibera n. 1421 dello scorso 8 novembre,
è stata attribuita direttamente al Corpo forestale della Valle
d'Aosta la competenza per lo svolgimento dei concorsi interni per
il reclutamento dei sovrintendenti forestali e gli ispettori
forestali che verranno espletati nei prossimi mesi dopo le
eventuali verifiche preventive di eventuali mobilità. Si auspica
che tale soluzione innovativa consentirà di efficientare le
procedure selettive e contribuire all'individuazione del personale
necessario per coprire i posti vacanti. È tuttavia evidente che
l'organico del Corpo forestale, al pari di tanti altri organici,
sta soffrendo di importanti carenze di personale a fronte delle
sempre maggiori necessità e richieste della collettività e che le
misure di riorganizzazione interna e messa in campo dal comandante
possono solo in parte far fronte alle criticità generali, perché
poi i pensionamenti sono tanti e ne vedremo ancora parecchi già a
partire del prossimo anno.
Infatti, rispetto a una dotazione organica di 153 persone in
divisa, il personale effettivo in questo momento, peraltro
indebolito da alcune assenze legate all'indisponibilità delle
certificazioni verdi, non raggiunge le 120 unità. In realtà quindi
non è solo l'Ufficio di vigilanza ambientale che richiederebbe una
maggiore dotazione, ma anche il Comando centrale nel suo insieme e
soprattutto le stazioni forestali che necessitano di un forte
reintegro per far fronte alle molteplici esigenze tra cui quelle
appunto della sorveglianza ambientale.
Ritornando al quesito, in attesa di poter rafforzare
ulteriormente l'Ufficio di vigilanza ambientale, è in corso di
valutazione la ridefinizione di alcune procedure in collaborazione
con altre strutture regionali che fanno parte del sistema dei
controlli ambientali, ad esempio sulle autorizzazioni integrate
ambientali, ed è stato migliorato il supporto fornito dalle
stazioni forestali decentrando alcuni tipi di controllo.
L'obiettivo, in considerazione dell'indisponibilità contingente
di personale qualificato e formato, che, come sopra ho precisato,
non può che arrivare in seguito a complesse procedure selettive e
percorsi formativi, è quello di efficientare, performare l'organico
a disposizione, individuare soluzioni organizzative sostenibili e
ridefinire eventualmente le priorità degli interventi.
Presidente -
Per la replica, ha chiesto la parola la
consigliera Minelli.
Minelli (PCP) -
Grazie all'Assessore per la risposta.
L'ufficio quindi, come lei ci ha rappresentato, dal 24 di dicembre
avrà un ispettore con funzioni di Capo Ufficio e un agente
forestale. Lei ci ha anche detto che da due anni circa c'è stato un
affiancamento al responsabile che a breve andrà in pensione.
Sicuramente il fatto di aver affiancato qualcuno in questo periodo
è importante, ma noi riteniamo che, per la tipologia di questo
ufficio e per i compiti che gli sono affidati, sarebbe stato
necessario, ed è comunque necessario anche da qui in avanti, avere
un numero adeguato di persone. Certamente bisogna aspettare i
concorsi che lei ha citato e rendersi conto che la sofferenza di
personale non riguarda soltanto un ufficio ma più in generale le
Caserme forestali e tutto l'apparato che sta all'interno
dell'Assessorato e del Corpo forestale.
A nostro avviso, però, è necessario ragionare in termini un po'
più ampi e più articolati, ci vuole una formazione specifica e
continuativa del Corpo forestale, quindi non soltanto nel momento
in cui devono essere assunti nuovi agenti, che ovviamente faranno i
corsi e dovranno percorrere tutto l'iter che porterà poi alla
conclusione di questi concorsi. Ci vuole, dicevo, una formazione
continuativa. Sarebbe importante creare dei gruppi di lavoro su
tematiche specifiche che interagiscano con i comandi
periferici.
Quello che ci pare è che non ci sia una sufficiente sinergia tra
tutti gli attori che devono poi operare non solo nelle attività
normali e continuative che lei ci ha rappresentato; io mi riferivo
in particolare ai compiti di controllo che sono particolarmente
delicati anche perché prevedono una conoscenza approfondita della
normativa, una normativa che non è statica ma che è in continua
evoluzione. Quando parlo di formazione continua, quindi intendo
proprio fare corsi che si ripetono nel tempo.
È necessario poi, a nostro avviso - e questo lo dico come
osservazione più generale che non riguarda soltanto il Corpo
forestale o questo Assessorato ma riguarda l'Amministrazione tutta,
e mi rendo conto che non è semplice -, che si investa nella
qualificazione di tutto il personale della Regione, che sappiamo
avere dei livelli di competenza che sono molto variabili. Per
quanto riguarda nella fattispecie il Corpo forestale, le competenze
legate alla cura, al controllo e alla tutela del territorio sono
sicuramente in questo momento prioritarie, prioritarie anche per
chi opera a livello periferico.
Ricordo che alcuni anni fa anche le organizzazioni sindacali
avevano proposto una revisione delle competenze ma poi non si era
proceduto, non si era andati avanti e riteniamo che quello sia un
discorso che vada ripreso.
Per quanto riguarda poi ancora il tema dei controlli, sarebbe
necessario fare una valutazione approfondita - anche questo lo dico
a livello generale e non soltanto all'Assessore - sui compiti
dell'ARPA. La legge n. 132/2016, la legge statale, sui sistemi di
controllo nazionale prevede che in ARPA ci sia del personale con
delle mansioni di Polizia giudiziaria. Questo nella nostra realtà
non è previsto, non avviene, quindi noi riteniamo che su sulle
competenze, sui ruoli e sui compiti anche di ARPA, e su questo
nello specifico, una riflessione vada fatta.
L'auspicio finale è che, considerato che si è già deciso che la
persona che prenderà il posto del Responsabile sarà in servizio a
partire dal 24 di dicembre, quindi non ci sarà un'interruzione,
anche lì vi sia l'accortezza di fare una formazione continua a chi
dovrà ricoprire questo delicato incarico.
