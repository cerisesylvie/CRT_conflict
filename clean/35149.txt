Classificazione
AMBIENTE
Stoccaggio e smaltimento rifiuti



Oggetto del Consiglio n. 2713 del 5 dicembre 2012 - Resoconto
OGGETTO N. 2713/XIII - Interpellanza: "Interruzione del
procedimento di aggiudicazione dell'appalto per la costruzione
dell'impianto di pirolisi e gassificazione per lo smaltimento dei
rifiuti".
Interpellanza
Il 18 novembre 2012 è stata approvata dal corpo elettorale la
proposta di legge regionale che stabilisce il divieto di realizzare
e utilizzare sul territorio regionale impianti di trattamento a
caldo quali incenerimento, termovalorizzazione, pirolisi o
gassificazione;
Con il Provvedimento dirigenziale n. 3743 del 24 agosto 2012
erano stati approvati i verbali delle operazioni di gara e
dell'aggiudicazione provvisoria, per l'affidamento in concessione
del servizio di gestione integrata dei rifiuti urbani della Valle
d'Aosta al Raggruppamento Temporaneo di Concorrenti (RTC) composto
da NOY AMBIENTE S.p.A. (mandataria); REA DALMINE S.p.A. (mandante);
VALECO S.p.A. (mandante); o GEA S.r.l. (mandante); COGEIS S.p.A.
(mandante); I.V.I.E.S. S.p.A. (mandante), dando atto che
l'aggiudicazione definitiva sarebbe stata disposta in seguito con
apposito provvedimento dirigenziale;
i sottoscritti Consiglieri regionali
Interpellano
la Giunta regionale per sapere:
1) quali disposizioni siano state emanate dalla Regione per
sospendere o interrompere il procedimento in atto;
2) quali intenzioni abbia il Governo regionale in ordine alla
chiusura definitiva dell'appalto del sistema di pirolisi e
gassificazione aggiudicato;
3) a quanto ammontano le spese impegnate o effettuate dalla
Regione successivamente al 4 ottobre 2011 per il mancato
accoglimento della mozione con cui era stata richiesta la
sospensione dell'attività amministrativa connessa con la
costruzione dell'impianto di pirolisi e gassificazione e
l'affidamento dei connessi servizi per lo smaltimento dei rifiuti
nella regione.
F.to: Louvin - Bertin - Cerise - Chatrian - Patrizia
Morelli
Président -
La parole au Conseiller Louvin.
Louvin (ALPE)
- Grazie Presidente.
Non abbiamo finito naturalmente con il 18 novembre di occuparci
di tale questione, perché rimangono degli aspetti ancora molto
rilevanti da regolare in questa materia. Non vorrei riprendere
discussioni che abbiamo avuto alcuni mesi fa quando proponemmo la
sospensione del procedimento per l'appalto del sistema di gestione
integrata dei rifiuti urbani, considerando allora come
assolutamente indispensabile e cautelativamente opportuno che si
sospendesse il procedimento che era stato avviato in attesa che si
pronunciasse il corpo elettorale. Il corpo elettorale si è
pronunciato e ci siamo incrociati per quanto riguarda l'esito di
questa vicenda proprio a distanza di poche ore, mentre depositavamo
per le 13,00 del 23 la nostra interpellanza, i suoi uffici
emanavano una prima comunicazione riguardante tale questione.
Sorvolo quindi sulle nostre considerazioni e parto dal dato
amministrativo, che è la comunicazione che ha dato l'Assessorato
dell'ambiente di aver avviato le prime azioni per procedere alla
revoca della gara di appalto per la realizzazione del
pirogassificatore. Una comunicazione che, a nostro giudizio,
avrebbe dovuto essere preceduta da delle cautele in sede
amministrativa. Quando è stata comunicata ai partecipanti la
procedura aperta per l'affidamento dei servizi di progettazione
preliminare, definitiva ed esecutiva, non sono state assunte
cautele, né indicata alcuna eccezione. Riprendo quanto figura nella
comunicazione pubblicata sulla Gazzetta ufficiale dell'Unione
europea, nel bando di gara si dice:
"altre condizioni
particolari...la realizzazione dell'appalto è soggetta a condizioni
particolari..."
, no, nessuna condizione particolare, questa
doveva essere una condizione particolare...
(interruzione dell'Assessore Manuela Zublena, fuori
microfono)
...2012, lei dice 2010, ma a me non risulta, comunque è
un'indicazione che avrebbe messo in guardia i partecipanti alla
gara. Non di meno - questo è il punto di attualità - la
comunicazione che ha dato il suo Assessorato a caldo direi, il 23
novembre, richiama l'imminente promulgazione della legge regionale
che accoglie la deliberazione popolare e che specifica:
"determinerebbe la revoca della gara in oggetto"
, con l'uso
di un condizionale che sospende la decisione definitiva, cosa che
comprendiamo in questa sede, ovvero che ci sia da parte
dell'ufficiale pubblicato incaricato del lavoro di esprimersi in
tali termini, ma quello che ci lascia perplessi è la conclusione di
questa comunicazione rivolta al raggruppamento temporaneo di
concorrenti, composto da NOY AMBIENTE, REA DALMINE, VALECO, GEA,
COGEIS, IVIES, e che dice:
"con apposito avviso potrà essere
comunicata l'avvenuta revoca definitiva della gara o, in caso
eccezionale, la proroga dei termini per la consegna
dell'offerta"
. Questa comunicazione è firmata dal Responsabile
unico del procedimento, dottor Fulvio Bové, da Saint-Christophe, lì
22 novembre 2012; rileggo, Assessore:
"con apposito avviso potrà
essere comunicata l'avvenuta revoca definitiva della gara o, in
caso eccezionale, la proroga dei termini per la consegna
dell'offerta"
.
Mi fermo qui, Assessore, le domande le esplicito per opportuna
informazione a tutta l'aula:
"quali disposizioni siano state
emanate dalla Regione per sospendere o interrompere il
procedimento; quali intenzioni abbia il Governo regionale in ordine
alla chiusura definitiva dell'appalto..."
, noi chiediamo:
chiudete o non chiudete? Perché quella curiosa frasetta - mi spiace
essere pignolo, ma le frasette hanno una loro importanza - lascia
dei puntini in sospeso. Le chiediamo poi di darci conto di quanto
si è speso dal momento in cui è stata avviata ufficialmente la
procedura referendaria con tanto di validazione del quesito e per
il mancato accoglimento dell'indicazione che avevamo sottoposto
all'aula di intervenire in moratoria del procedimento in corso.
Grazie.
Président
- La parole à l'Assesseur au territoire et à
l'environnement, Manuela Zublena.
Zublena (UV)
- Grazie Presidente.
In relazione al primo punto, la disciplina legislativa che è
sopravvenuta a seguito del referendum scorso stabilisce che è fatto
divieto di realizzare o utilizzare sul territorio regionale
impianti di trattamento a caldo, quali incenerimento,
termovalorizzazione, pirolisi o gassificazione nel ciclo integrato
dei rifiuti solidi urbani e dei rifiuti speciali non pericolosi.
Questo preclude necessariamente la realizzazione dell'impianto
oggetto dell'appalto integrato e conseguentemente la prosecuzione
degli adempimenti correlati alla relativa procedura di gara. Da
parte degli uffici quindi, con la cautela amministrativa ricordata,
i dirigenti hanno avviato tutte le procedure di annullamento delle
attività previste dalla normativa di settore che sono in corso
nell'ambito del procedimento di gara. L'atto citato
nell'interpellanza si riferisce all'annullamento di una gara di
appalto per il servizio di verifica ai fini della validazione del
progetto preliminare, definitivo ed esecutivo, stabilito dagli
articoli 93 e 112 del decreto legislativo n. 163/2006, una
procedura avviata con provvedimento dirigenziale dell'8 ottobre
2012. La nota citata si riferisce a questa gara, correlata alla
gara principale di appalto per il servizio integrato di gestione
dei rifiuti. Con nota del 29 novembre 2012, il RUP (Responsabile
Unico del Procedimento) ha comunicato ai due raggruppamenti che
avevano partecipato alla gara per l'affidamento del servizio di
gestione integrata dei rifiuti l'avvio delle procedure di revoca
della gara.
In relazione al secondo quesito, all'entrata in vigore della
legge regionale, che avverrà il 13 dicembre - dopo questa data,
perché la legge è stata pubblicata, ma non è in vigore e quindi la
cautela amministrativa induce a rispettare la cronologia degli atti
-, la Giunta dovrà adottare un atto di revoca della gara per
l'affidamento del servizio di gestione integrata dei rifiuti, non
procedendo all'aggiudicazione dell'appalto.
Circa il terzo punto, in Consiglio si era discusso il 4 ottobre
2011 e si era considerato che la gara di appalto era stata avviata
a seguito di una decisione presa dal Consiglio il 24 marzo 2010,
più di un anno e mezzo prima della discussione della mozione; il
bando citato (pubblicato sulla Gazzetta ufficiale europea) credo
fosse del luglio 2010, in quanto il bando è stato pubblicato il 26
novembre 2010. Alla data del 4 ottobre 2011, data in cui si è
discussa la mozione e respinta la richiesta di sospensione della
gara, quindi, si era effettuata la stesura dello studio di
fattibilità, la pubblicazione del bando, il ricevimento delle
offerte della gara (6 giugno 2011) e la nomina della commissione
(agosto 2011). Quando abbiamo discusso ad ottobre, la gara era
molto avanzata, erano già state presentate le offerte
all'Amministrazione, quindi la decisione di non sospendere la gara
era stata fatta sulla valutazione che non c'era certezza che il
procedimento di gara, che vive secondo le regole dettate dal codice
dei contratti, sarebbe stato revocato. Vi era invece il rischio di
creare un danno ai soggetti partecipanti senza avere basi
giuridiche certe o di determinare un aggravio dei costi nel caso di
prosecuzione della gara. Ricordo - mi spiace per il collega Donzel
- che richiama sempre il cambio di posizione in senso problematico,
che in quella occasione il Consiglio aveva ritenuto di non
sospendere il procedimento con i soli voti favorevoli alla
sospensione di ALPE e l'astensione del PD. Oggi mi sembra che da
parte dei sottoscrittori dell'interpellanza...
Donzel
(fuori microfono)
- ...ma cosa dice?
Zublena (UV)
- ...oggi i sottoscrittori
dell'interpellanza tentano di accusare la maggioranza di aver fatto
spendere alla Regione inutilmente dei soldi, che potevano essere
risparmiati. Questo tentativo, a mio avviso, merita di essere posto
in termini diversi, tenendo conto della cronologia dei fatti. Ai
colleghi che qui siedono perché eletti democraticamente dal popolo
per assumere decisioni importanti e responsabili, chiedo quali
responsabilità hanno di fronte a posizioni di astensione, o di
cambio di fronte dovute a motivi che sono estranei alle decisioni
che dovrebbero invece assumere.
Colgo l'occasione dell'interpellanza per far conoscere ai
valdostani quanto è stato speso non tanto dopo il 4 ottobre, data
in cui cui ripeto la procedura di gara era molto avanzata e le
offerte erano già pervenute all'Amministrazione regionale da
quattro mesi e la commissione di gara aveva già avviato i suoi
lavori, ma piuttosto quanto è stato speso da quando questo
Consiglio ha deciso di studiare ed approfondire il problema della
gestione dei rifiuti e da quando con una decisione a larghissima
maggioranza nel marzo 2010 ha incaricato il Governo regionale di
procedere in tal senso, realizzando esclusivamente quanto votato
dai Consiglieri. Le spese sostenute dopo il 4 ottobre per le
attività svolte dalla commissione di gara e le spese di pubblicità
per il servizio di validazione ammontano a circa 270.000 euro. Le
spese sostenute prima del 4 ottobre, cioè dal 2005, da quando si è
andati nella direzione di valutare anche i sistemi a caldo, sono
2.100.000 euro.
Credo che oggi dobbiamo guardare avanti, perché il popolo
sovrano ha deciso e ci ha dato un nuovo quadro legislativo di
riferimento profondamente mutato rispetto al precedente, votato da
questo Consiglio anche nel 2007, e penso che i cittadini oggi si
aspettino di vedere quelle soluzioni alternative presentate e
sostenute anche da tutti voi Consiglieri, che in quest'aula spesso
vi siete astenuti sull'argomento dei rifiuti. Soluzioni che avete
dato come immediate, come di poco costo e che soprattutto, al di là
di tutte le battaglie politiche - che mi sembra prevalgano rispetto
al problema dei rifiuti -, oggi siano in grado di dare una
soluzione certa e concreta ai valdostani per evitare situazioni di
emergenza per la gestione dei rifiuti.
Président -
La parole au Conseiller Donzel.
Donzel (PD)
- Per fatto personale. Capisco che
l'Assessore abbia visto un film in cui si aspettava per lei un
lieto fine, ma il lieto fine è stato per i valdostani. Vorrei che,
quando cita gli atti del Consiglio, li citasse con precisione. La
mozione riguardante la moratoria è stata scritta in maniera
congiunta da ALPE e PD e l'abbiamo votata congiuntamente, c'è stato
il trucco di fare una mozione di maggioranza che avrebbe fatto un
confronto, che poi non c'è stato. Ribadisco quindi che in
quest'aula ALPE e PD hanno votato congiuntamente la moratoria, come
risulta dagli atti a disposizione del Consiglio regionale. È finita
la campagna elettorale, mettiamoci a lavorare.
Président -
La parole au Conseiller Louvin.
Louvin (ALPE)
- Ci vuole un discreto coraggio, Assessore,
a prendere la baionetta e ad andare avanti in questo modo, cercando
di tirare dentro le forze politiche che hanno sostenuto fin
dall'inizio il referendum e che hanno offerto a lei, al Governo e
alla maggioranza tutta l'opportunità di sospendere a suo tempo la
procedura di gara, come sarebbe stato di normale cautela. Lei ha
usato il termine "cautela amministrativa" poco fa...cautela
amministrativa era quella di evitare di spendere dei soldi se c'è
la spada di Damocle di una decisione popolare che può azzerare un
procedimento; lei non ha ritenuto di farlo, ve ne assumerete
collegialmente tutte le conseguenze!
In ogni caso lei non ha fugato il mio dubbio, non mi ha spiegato
la ragione per cui ci sono due paroline in fondo ad una
comunicazione del suo Assessorato, con cui si dice che, in caso
eccezionale, vi è la proroga dei termini per la consegna
dell'offerta. Siamo dopo il referendum e dite che possono essere
prorogati ancora i termini dell'offerta: cosa significa? Significa
che c'è un'eventualità che qui il dottor Fulvio Bové, come
Responsabile unico del procedimento, dichiara che può avverarsi.
Lei lo esclude? Se lo esclude, questo mi tranquillizza per il
futuro...
(interruzione dell'Assessore Manuela Zublena, fuori
microfono)
...è la cautela amministrativa, questa la leggeremo fra qualche
giorno quando delibererete la cautela amministrativa. Questo è per
quanto riguarda la prima questione, perché, quando si lasciano
delle porte aperte, gli spifferi sono fastidiosi, a volte fanno
venire il mal di schiena; evitiamo di avere degli spifferi e
diciamo chiaramente che revocheremo. Non è il Responsabile del
procedimento che lo deve dire in attesa di avere verificato tutti i
dati, ma la Giunta dovrà prendere le sue deliberazioni.
Per quanto riguarda l'altro aspetto, è grottesco che si dica:
"c'è stata solo un'astensione, allora...", no, guardi, tutte ce le
ha lei le responsabilità per essere andata avanti nonostante quello
che noi cortesemente, ma fermamente le abbiamo detto. In ogni caso
non ci compete andare ad approfondire il tutto, a noi compete
verificare anche che da adesso in poi non si spenda più una lira
per un procedimento che non doveva essere fatto. Glielo diciamo con
molta fermezza: faccia attenzione, perché bisogna essere cauti
nell'amministrazione e soprattutto bisogna essere conseguenti
rispetto ad una decisione che ha assunto il legislatore popolare.
Fermate le macchine subito senza altro dubbio e chiudete le porte,
non lasciate che ci siano eventi eccezionali, come si è scritto in
questa comunicazione pubblica, che possano consentire la proroga di
termini per la consegna delle offerte.
