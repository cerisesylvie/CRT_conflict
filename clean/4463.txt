Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 138 del 12 marzo 1982 - Resoconto
OGGETTO N. 138/VII - INTERVENTI A FAVORE DELLE POPOLAZIONI
NELLE ZONE TERREMOTATE. - RELAZIONE CONCLUSIVA DEI LAVORI DELLA
COMMISSIONE CONSILIARE SPECIALE - APPROVAZIONE DELLA MOZIONE:
"INTERVENTI A FAVORE DELLE POPOLAZIONI TERREMOTATE DEI COMUNI DI
PIGNOLA, CALVELLO E ABRIOLA".
PRESIDENTE
: Do lettura della mozione presentata dal
Consigliere Pedrini.
MOZIONE
Il Consiglio regionale,
preso atto della relazione della "Commissione Speciale" e
delle richieste dei Sindaci dei Comuni di Pignola, Calvello ed
Abriola, dà mandato al Presidente della Giunta affinché vengano
presi quei provvedimenti sulle richieste dei Sindaci, quelle
decisioni necessarie e consone allo sforzo finanziario fatto dal
popolo valdostano verso i colpiti dell'immane tragedia del
terremoto sbloccando così gli oltre trecento milioni ancora da
destinare per gli aiuti di cui sopra.
PRESIDENTE
: La parola al Consigliere Voyat per la
relazione sui lavori della Commissione Speciale per gli aiuti alle
zone terremotate.
VOYAT - (U.V.):
Penso innanzitutto di dover esprimere la
mia soddisfazione per aver avuto la possibilità di collaborare con
i Consiglieri Maquignaz e Tonino che, contrariamente a quello che
un po' temevano, non si sono lasciati prendere dalla
strumentalizzazione che si stava facendo in quel momento su diversi
giornali, alla radio e alla TV.
Abbiamo valutato tutti gli atti che erano qui alla Regione,
abbiamo fatto un sopralluogo e, a mio avviso, è stato stilato un
documento in tutta onestà e con una vera obiettività.
A nome della Commissione, penso che dovrei anche ringraziare per
l'assistenza i due tecnici regionali - l'Architetto Lanzavecchia e
il dott. Cerise - che ci hanno accompagnati per il sopralluogo nei
tre Comuni di Abriola, Calvello e Pignola. In modo particolare
ringraziamo il dott. Cerise che, a nostro avviso, ha fatto una
relazione veramente completa con dati che poi ci hanno permesso di
stilare un documento in modo abbastanza soddisfacente. Dobbiamo in
tutti i casi ringraziare, e chiedere scusa anche, a tutte le
persone che sono state convocate dalla Commissione e che con
abnegazione ci hanno illustrato le difficoltà che hanno avuto nel
prendere e nel sostenere la soluzione del Comitato per il Sud. Da
parte di alcuni ci è stato rimproverato, con interpellanze o
interrogazioni, il ritardo di circa un mese con cui questa
relazione viene in Consiglio; ritengo però che sia doveroso da
parte di tutti considerare il numero elevato di riunioni che
abbiamo fatto durante questi tre mesi, circa 25, e il fatto che nel
periodo dal 20 dicembre ai primi di gennaio c'è stato un naturale
rallentamento dei lavori della Commissione dovuto ad impegni dei
Commissari e anche alle festività natalizie.
Prima di fare una breve illustrazione del documento, vorrei
precisare che abbiamo rifiutato di entrare sul piano polemico della
questione, come da più parti ci veniva ispirato. La valutazione è
stata fatta nel senso dell'intervento nella sua globalità, per
quanto a volte sia stato necessario sottolineare alcuni piccoli
particolari.
Prima ancora di iniziare i lavori abbiamo avuto anche qualche
difficoltà, perché da parte di alcuni Consiglieri si chiedeva che
la Commissione invitasse con lettera specifica anche un Consigliere
che ne aveva fatto richiesta scritta; la Commissione ha ritenuto in
quel momento di non dover accettare questa richiesta e di
funzionare come una qualunque altra Commissione e non come una
Commissione d'inchiesta; pertanto, la convocazione veniva inviata
ai Commissari e alle persone convocate; in più, evidentemente come
per le Commissioni normali, la convocazione veniva affissa
all'Ufficio Gruppi e alla Presidenza del Consiglio.
Un'altra precisazione che dobbiamo fare è questa: da diverse
parti ci è stato rimproverato il fatto che al momento del
sopralluogo insieme alla Commissione e ai tecnici ci fosse anche il
Consigliere Pedrini; noi dobbiamo far rilevare che la Commissione
aveva deciso che la sua composizione ufficiale sarebbe stata di tre
Commissari e di due tecnici; il Consigliere Pedrini è venuto con
noi non su richiesta della Commissione, ma su autorizzazione della
Presidenza del Consiglio.
Devo dire anche che all'inizio, prima di cominciare i lavori, la
Commissione aveva deciso che tutti i Consiglieri regionali
avrebbero potuto partecipare alle sedute della Commissione con
diritto di parola, salvo nel caso che la Commissione avesse
ritenuto necessario consultare persone esterne; in questo caso i
Consiglieri partecipanti non avrebbero avuto la possibilità di
intervenire.
Al documento c'è una introduzione abbastanza lunga che abbiamo
voluto fare per mettere in evidenza le difficoltà che il Comitato
ha avuto in quel periodo e nel fare le scelte, che come già è stato
spiegato dall'Assessore Rollandin a suo tempo in questo Consiglio,
consistevano in una prima fase di intervento con roulottes e con
invio di materiali, e in una seconda fase più stabile e più
duratura nel tempo.
Una cosa che ci preme ancora far rilevare è la fiducia che
diversi clubs hanno dimostrato nel Comitato regionale affidando a
questo fondi e materiali perché giungessero a destinazione.
Ma veniamo alla questione degli chalets: tutti sanno che questa
soluzione è stata adottata soprattutto per la buona riuscita che
aveva avuto nell'intervento fatto in precedenza nel Friuli, e anche
perché come sistema antisismico è abbastanza duraturo nel tempo.
Gli interventi prevedevano l'invio di 60 chalets: 29 a Calvello, 24
a Pignola, 7 ad Abriola; però, tenendo conto delle disponibilità
del momento, il Comitato aveva deciso di inviarne in un primo tempo
40, cioè 20 a Calvello, 13 a Pignola e ad Abriola; si vede subito
chiaramente che, a differenza di Calvello e Pignola, Abriola già
con primo intervento aveva ottenuto tutto quello che era stato
deciso di fare in quel Comune. Il Comitato, cioè la Regione Valle
d'Aosta, forniva gli chalets e in accordo con i Comuni aveva
trovato una soluzione per dare la possibilità alla gente del luogo
di lavorare, distribuendo cioè il lavoro tra Comune e Regione: la
Regione forniva i materiali e una certa assistenza mentre i Comuni,
risarciti poi dal Commissariato speciale per il terremoto,
avrebbero fatto i basamenti, quindi da parte dell'Amministrazione
regionale non c'era altro da fare che consegnare il materiale
"franco destino", cioè con tutte le spese a suo carico, ai Comuni
e, come aveva deciso il Comitato, assicurare un'assistenza
tecnica.
Per capire meglio le difficoltà dell'installazione, che era a
carico dei Comuni, bisogna considerare il periodo invernale, il
caos esistente in loco in quel momento e le condizioni
meteorologiche proibitive, con neve e pioggia; è da considerare
anche il fatto che, a detta dei tecnici della Regione presenti sul
posto e dei Sindaci o di altre persone, lo scarico purtroppo veniva
fatto in modo abbastanza avventato, per mancanza di personale o
perché i camion arrivati la sera, con la premura di ripartire il
giorno dopo al mattino, dovevano evidentemente scaricare durante la
notte.
Ci sono poi stati dei casi di ammanco di materiali in certi
Comuni: ad esempio, a Calvello c'è stata una denuncia in questo
senso e anche nel Comune di Abriola, il cui Sindaco esplicitamente
ha riferito che un camionista gli aveva detto che durante il
trasporto parte del materiale era volato via e dei bidoni si erano
rovesciati. Dall'altra parte bisogna far rilevare anche le
dichiarazioni, fatte con lettera, della ditta "Il boscaiolo"; cito
testualmente: "Resta inoltre da dire che l'abbandono del materiale
alle intemperie non era solo soggetto al deperimento ma anche alla
possibilità di furto"; questo noi lo abbiamo riportato
integralmente nella relazione.
Un'altra cosa che bisogna sottolineare è il fatto che il
montaggio, lasciato ai Comuni interessati per dare possibilità di
lavoro alla gente del posto, era fatto in un modo evidentemente non
adeguato, in quanto realizzato da gente inesperta e che - a suo
stesso dire - non aveva mai visto materiali o costruzioni del
genere.
La prima visita fu quella al Comune di Pignola, dove gentilmente
il Sindaco e il Vicesindaco ci hanno ricevuti, hanno risposto alle
nostre domande e hanno voluto sottolineare la loro soddisfazione
pregandoci - come d'altronde anche gli altri Sindaci in seguito -
di esprimere il loro ringraziamento per l'intervento della Valle
d'Aosta.
Durante il sopralluogo, il personale ha detto che era
estremamente soddisfatto della soluzione fornita dalla Regione
Valle d'Aosta, e chiedeva ulteriori possibilità di scambio,
soprattutto su esperienze turistiche, con la Valle d'Aosta.
La visita al Comune di Abriola è stato il punto più dolente di
tutto il nostro viaggio: è cominciata con l'incontro con il
Sindaco, il quale in modo formale, ma direi anche sostanziale, ha
tenuto a farci capire che nessun addebito doveva esser fatto
all'Amministrazione regionale, in quanto loro sapevano benissimo
che il nostro intervento era una cosa valida, ma soprattutto in
altri Comuni.
Nel loro Comune avrebbero preferito fin dall'inizio altre
soluzioni; il Sindaco riusciva però a capire che questa era una
decisione presa dal Consiglio regionale e pertanto doveva essere
attuata. Dopo una lunga serie di rimproveri fatti soprattutto alla
ditta fornitrice per la questione del materiale e per la mancanza
di assistenza tecnica, ci ha accompagnati per farci vedere
l'installazione dei 5 chalets nel capoluogo.
Questi 5 chalets, dei 40 che abbiamo visto prima e dopo, erano
quelli che avevano più necessità di un intervento da parte di
operai specializzati. Difatti erano montati malissimo, e già il
tecnico sul posto ci disse che i basamenti erano inadeguati perché
piuttosto arcuati cosicché l'acqua invece di uscire in tutti i casi
entrava all'interno e portava dentro umidità; inoltre, erano
screpolati e comunque veramente inadeguati.
Abbiamo visto che del materiale era stato sostituito, e infatti
ci aveva detto il Sindaco che erano stati costretti a sostituirlo
con materiale di fortuna, con assi trovate sul posto, perché - a
loro dire - non tutto era arrivato.
C'era anche del materiale evidentemente scadente, come viene poi
anche detto dalla ditta fornitrice, che si dichiara disponibile ad
andare in loco e a sostituirlo.
Al Comune di Calvello, quando siamo arrivati noi, la situazione
dal punto di vista dell'installazione e della costruzione era
abbastanza soddisfacente se si esclude il fatto che abbiamo trovato
degli chalets scoperchiati perché alcuni giorni prima c'era stato
un forte vento che aveva provocato questo incidente.
Gli amministratori comunque anche qui dichiaravano la loro
soddisfazione per l'intervento della nostra Regione, lamentando
però la mancanza di una parte di assistenza e di lavoratori
specializzati sul luogo per installare meglio questi chalets; gli
amministratori locali ci facevano rilevare che in un primo momento
l'installazione era stata fatta in modo estremamente inadeguata
perché la ditta appaltatrice che eseguiva i lavori non era in grado
di farlo bene; in un secondo tempo avevano affidato l'opera ad
un'altra ditta e le cose erano andate meglio in quanto questa aveva
rimediato anche i difetti di montaggio della prima.
Dopo questo sopralluogo abbiamo fatto una piccola relazione
conclusiva dalla quale si rileva che dei 40 chalets visitati nei
tre Comuni, 2 soli hanno necessità di interventi speciali, cosa che
è riconosciuta dalla ditta che ha una parte di colpa, anche se la
responsabilità è soprattutto delle persone che hanno montato questi
chalets, e di quelli che hanno costruito i basamenti in modo
inadeguato.
La ditta valdostana dichiarava dunque di essere disponibile a
sostituire quei pochi elementi che erano sfuggiti alla linea di
produzione, e appena possibile si sarebbe recata sul posto; non
avrebbe però fatto altri lavori all'infuori di quella sostituzione,
a suo dire di sua responsabilità, perché anche il comportamento
degli amministratori locali, a suo parere, non era stato dei
migliori.
In conclusione, nell'ultima pagina della relazione ci è parso
corretto ricordare le richieste avanzate dai Comuni: Pignola chiede
uno chalet da adibire ad uso pubblico; in precedenza ci era stato
detto che Pignola avrebbe voluto altri chalets, ma quando siamo
arrivati lì ci hanno detto che anche se in un primo tempo avevano
intenzione di chiedere altri chalets, avrebbero preferito, visto
che la ricostruzione era cominciata, avere uno chalet in legno da
adibire ad uso pubblico.
Abriola chiede un ulteriore intervento finanziario per la
copertura di interessi destinati a pagare un prestito che il Comune
avrebbe intenzione di chiedere alla Cassa Depositi e Prestiti per
la ristrutturazione di un edificio pubblico.
Ritengo però di far rilevare che Abriola, come ho già detto
prima, aveva già avuto tutto quello che il Comitato e il Consiglio
regionale avevano deciso di dare a ciascuno dei tre Comuni;
infatti, i due Comuni che, se non ci sono modifiche da parte del
Consiglio e del Comitato, potevano ancora chiedere qualcosa erano
Pignola, che doveva avere un certo numero di chalets che ha chiesto
di scambiare con un solo chalet in legno per struttura pubblica, e
Calvello, che al momento in cui noi siamo andati a fare il
sopralluogo aveva già mandato una lettera di richiesta degli altri
9 chalets che la Regione aveva promesso.
In conclusione, con animo sereno e senza alcuno spirito di
polemica, ritengo di dover fare alcune precisazioni; quanto dirò
comunque non è influenzato assolutamente dagli insulti e dalle
accuse rivolti dal Consigliere Pedrini a me e ai miei colleghi di
movimento. Con tutta franchezza, però, devo dire che il
comportamento del Consigliere Pedrini, per quanto mi concerne, è
stato estremamente scorretto; innanzitutto ha cercato in diversi
casi, già nella prima riunione, di influenzare i componenti della
Commissione su come doveva funzionare la stessa, dicendo quali cose
si dovevano chiedere e sapere dato che a lui interessavano. Voglio
far risaltare che la Commissione non aveva il dovere di dire se
aveva ragione il Consigliere Pedrini a fare certe accuse o aveva
ragione l'Assessore Rollandin a dire certe altre cose; la
Commissione era stata incaricata di vedere i lavori, pertanto non
aveva alcun interesse a sapere se era vero quanto avevano in
precedenza detto i Sindaci al Consigliere Pedrini. Nel secondo
giorno di visita - e ho dei buoni testimoni - già di primo mattino
ci fu uno scontro frontale fra il Consigliere Pedrini e il
sottoscritto, perché (...INTERRUZIONE...) No, no, al mattino appena
alzati, quando sono arrivato io, tu hai portato i giornali e hai
detto ai tecnici: "Leggete cosa dico io, voi direte se ho ragione o
non ho ragione, però controllate questo, vedete quell'altro!".
Quindi, a mio avviso, c'è anche un tentativo di influenzare i
tecnici (...INTERRUZIONE...). Beh, per me è grave! Sinceramente è
grave, perché la Commissione doveva avere la possibilità di
lavorare e di valutare le cose come sono! Al momento poi del
sopralluogo ad Abriola, prima ancora delle interviste fatte al
Consigliere Pedrini e al sottoscritto, con mia sorpresa ho visto il
Consigliere Pedrini che accompagnava i tecnici della RAI 3 e con la
sua canna d'argento indicava che cosa gli operatori dovessero
riprendere, quali fossero le disfunzioni che non avrebbero dovuto
esserci, quali le cose che non andavano avanti, e rilevava evidenti
responsabilità che si doveva poi giudicare di chi fossero.
Io dico che tutto questo è molto grave, perché il Consigliere
Pedrini pur di dimostrare che aveva detto certe cose, giuste, che
aveva visto, non si preoccupava di quanto la televisione poteva
divulgare; a questo punto, vi prego di riflettere un pò quale può
essere stata l'immagine della Valle d'Aosta, del Comitato e del
Consiglio regionale nel potentino e qui in Valle! E' grave, cioè,
che un Consigliere regionale della Valle d'Aosta accompagni i
tecnici a riprendere gli errori, a far risaltare i difetti anziché
soffermarsi a valutare l'opera nel suo insieme, cioè nei tre
Comuni.
E poi c'è un'altra cosa: il giorno del ritorno, il Consigliere
Pedrini aveva promesso formalmente che sarebbe stato corretto fino
in fondo e per tanto non avrebbe detto una parola su quanto aveva
notato prima di aver visto la relazione della Commissione; dopo di
ché ognuno avrebbe fatto le proprie considerazioni. Qui devo
rimproverare al Consigliere Pedrini la sua mancanza di parola;
infatti, dieci o quindici giorni dopo il sopralluogo è uscito sul
"Monitore Valdostano" un articolo intitolato: "Come volevasi
dimostrare"!
A questo punto dico solo che purtroppo ci sono state delle
piccole disfunzioni, ma su quanto dichiarato da parte dei Sindaci e
sulle loro richieste devo dire che aveva ragione l'Assessore
Rollandin.
PRESIDENTE
: E' aperta la discussione. Ha chiesto di
parlare l'Assessore alla Sanità ed Assistenza Sociale Rollandin. Ne
ha facoltà.
ROLLANDIN - (U.V.):
Sulla questione degli chalets e
dell'attività del Comitato io non entro più nel merito. Voglio solo
ricordare che le affermazioni e le dichiarazioni più o meno accese
in Consiglio, riportate con un certo risalto sulla stampa, non
possono continuare e comunque non debbono inficiare un lavoro che è
stato fatto nell'interesse dei paesi terremotati.
Ho detto allora, e ripeto adesso, che non interessa a me
personalmente, né deve interessare a tutti i componenti del
Consiglio, una polemica che in quanto tale non sarebbe altro che
sterile e anzi controproducente, perché può solo far perdere tempo
ai Consiglieri. Ritengo che interesse del Consiglio e di tutta la
popolazione sia veder attuato nel modo migliore l'intervento della
nostra Regione, intervento anche difficoltoso in certi momenti
nelle zone terremotate.
Ho detto allora - e l'ha ribadito il Consigliere Voyat - che non
ritenevo che la discussione dovesse incentrarsi su chi ha ragione e
chi ha torto, perché veramente allora si stravolgerebbe il senso di
tutto l'intervento che abbiamo fatto per le popolazioni delle zone
terremotate.
Per quanto mi concerne, giudicando valido quanto deciso e
portato avanti dalla Commissione, ritengo chiusa la questione e non
intendo dare spazio ad altre polemiche su un discorso che ha già
portato troppi danni.
PRESIDENTE
: Altri intendono prendere la parola? Ricordo
al Consiglio che stiamo discutendo sulla relazione della
Commissione Speciale e sulla mozione presentata dal Consigliere
Pedrini.
Invito pertanto i colleghi a tener conto, nei loro interventi di
entrambi gli oggetti; è chiaro che la votazione avrà luogo soltanto
sulla mozione.
Ha chiesto di parlare il Consigliere Pedrini. Ne ha facoltà.
PEDRINI - (Ind.P.L.I):
Signor Presidente, avevo pensato
di fare un intervento solo e avevo buttato giù qualcosa per
iscritto, anche se non è mia abitudine, proprio per mantenere
quell'obiettività che ho cercato sempre di avere; purtroppo le
parole del Consigliere Voyat non mi consentono di seguire questo
indirizzo e pertanto mi vedo costretto a scindere il mio discorso
in tre, comunque brevissimi, interventi: uno che riguarda il
Consigliere Voyat; uno che riguarda l'aspetto tecnico e che mi sono
fatto preparare perché mi sono preso la briga, a spese mie, di
mandare in loco dei tecnici i quali hanno fatto una relazione
esclusivamente tecnica - e qui non metto in discussione i tecnici
della Valle d'Aosta, ma mi interessa nel suo complesso la questione
degli chalets per spiegare certe cose a chi forse non le aveva ben
capite -; un'altra che è la risposta al tono pacato e direi
intelligente dell'Assessore Rollandin.
Anch'io non sono qua per fare delle polemiche, né avrei avuto
occasione di farne se all'inizio, per una incomprensione forse, non
mi fossero state date certe risposte.
Cominciamo subito col Consigliere Voyat. Prima di tutto, qui
sono presenti i due Commissari, che io tiro in ballo perché
desidero che dichiarino se io mi sono mai permesso di dire loro che
cosa dovevano fare, o di influenzarli.
Desidero ricordare ai signori membri della Commissione, compreso
il Presidente della stessa, Voyat, che alla fine degli incontri con
i Sindaci ogni volta il sottoscritto ha chiesto alla Commissione:
"Avete finito l'interrogatorio, le domande?"; "Sì, abbiamo
finito!"; "Allora posso porre la mia domanda?"; "Come no!"; "Signor
Sindaco, è vero che Lei mi ha detto che non voleva più chalets e
invece voleva, se possibile, i soldi per pagare debiti o mutui
contratti con la Cassa Depositi e Prestiti?". Si dà il caso che i
Sindaci, tutti e tre, hanno risposto che era vero. Questo penso che
nessuno, nemmeno il Presidente Voyat, parte in causa, possa
negarlo; non potevamo nominare un avvocato difensore migliore per
Rollandin! Bisogna dargliene atto, è stato veramente grande sotto
tutti i profili. Chiarito questo, sentiremo poi dai due membri se
io li ho influenzati a dire qualcosa del genere.
Si è detto poi che ho influenzato i tecnici: anche qua, io sono
sceso al mattino, tranquillissimo, da una camera dove, tra
parentesi, avevamo trovato le cimici e ho consegnato i due articoli
che erano apparsi su "La Stampa" e sul "Monitore Valdostano" ai due
tecnici dicendo loro, poiché non erano al corrente - e questa è la
verità -, che leggessero almeno su che cosa erano chiamati a
pronunciarsi. Non è che mi sono permesso di dire che quel che era
scritto sul quotidiano "La Stampa" o sul settimanale "Monitore
Valdostano" era Vangelo! Insomma, ho una certa età, e credo, senza
presunzione, di avere una certa educazione sia personale che
politica; non mi sarei mai permesso di chiedere una cosa o di
influenzare in questa maniera i tecnici, che d'altronde si sono
comportati benissimo e, checché ne dica il Signor Voyat, se si
legge nelle pieghe delle loro relazioni si vede come in realtà
stavano le cose. E siccome qua vogliamo dire le cose non "in camera
caritatis" - visto che mi si dice che manco di parola, ed è l'unica
cosa che mi manda in bestia perché se c'è uno che cerca sempre, da
quando almeno è nell'età della ragione, di mantenere la sua parola,
quello sono io! - io posso dire che qualche tecnico ha detto anche
a voce alta, e ci sono i testimoni: "Queste sono cose da tribunale,
sono cose penali!". A questo siamo arrivati! Probabilmente qualcuno
non ha sentito queste parole, ma sono state dette, e ho i
testimoni! Che poi io alla RAI abbia indicato... ma il destino ha
voluto che questi della RAI interrogassero il Presidente della
Commissione Voyat, poi interrogassero me; Voyat ha detto delle cose
che non corrispondevano al vero, ha detto che tutto andava bene, e
mentre rispondevo io c'era uno dei nostri tecnici che addirittura
asportava un pezzo marcio di una tavola! Non gliel'ho mica detto io
di farlo! Il destino ha voluto così! Il buon Dio ha voluto far
vedere come in realtà stavano le cose! Quindi non entriamo in
polemica, io non ne volevo assolutamente fare; ma mi fa veramente
dispiacere quando mi si dice che manco di parola!
Io vorrei che il Signor Voyat mi producesse gli articoli in base
ai quali mi si accusa di non aver mantenuto la mia parola, a meno
che non voglia riferirsi alla pubblicazione nei giorni trascorsi
tra la mia visita e la visita della Commissione di una fotografia
che dimostrava che non 2, come dice l'architetto Lanzavecchia, ma
ben 12 chalets - e questo l'hanno dichiarato tutti - erano privi
del tetto! Questa fotografia io l'ho fatta pubblicare, a
dimostrazione che effettivamente non tutto era stato fatto a
dovere, altrimenti i tetti non si sarebbero scoperchiati!
E questa è l'unica cosa che mi dispiace - perché le altre sono
soltanto infantilismi per camminare sui birilli, e i birilli hanno
la testa rotonda e sono sempre lì per essere colpiti; in questo
caso forse sono io il birillo, mi sta bene, tanto uno più uno meno!
- e allora vorrei leggere velocissimo quattro appunti di un gruppo
di tecnici, fra cui uno veramente illuminante, che dice: "Le
strutture portanti" - non voglio fare la lezione a nessuno, ma
direi che sono cose estremamente interessanti per il problema - "a
blinde continue delle pareti in legno sono formate da tavole di
legno generalmente delle dimensioni di cm.18x5x8, là erano di
cm.7x6½x5; il legno se è stagionato tende a gonfiare per effetto
dell'umidità: è il caso della parete esposta a nord; viceversa, se
il legno non è stagionato ma di fresca segazione, come è avvenuto,
tende a restringersi per effetto dell'evaporazione su tutte le
pareti esposte al sole.
E' provato che tale restringimento o accrescimento oscilla fra 5
mm. e 1 cm. per ogni blinda.
Va da sé che su una parete di due metri di altezza possono
succedere, per effetto del fenomeno segnalato, accorciamenti o
allungamenti della parete fino a 10 o 15 cm., che provocano
torsioni e fessurazioni": ed è quello che io avevo visto e che
avevo denunciato; adesso cos'hanno
fatto?
Hanno preso del cemento e l'hanno messo sotto, per cui le travi
sono per traverso ... ma lasciamo stare! "Il tutto è riscontrabile
sui vecchi rascard valdostani, dove tale fenomeno non creava
problemi in quanto trattavasi di ricoveri per il fieno e non per le
persone; comunque si osserva ancora, tutt'oggi, la classica
torsione del fabbricato nell'arco solare.
Già un'inchiesta fatta in Friuli" - e qua veniamo al Friuli dove
noi avevamo mandato degli chalets -"dopo la fornitura di case
prefabbricate in legno aveva segnalato tale inconveniente", con la
differenza che nessuno mi aveva invitato o mi aveva chiesto di
andare a vedere se c'erano delle fessure, se no sarei andato anche
là; "quindi, oltre l'impiego del legno va criticata la mancanza di
tecnologie impiegate dalle ditte fornitrici e dai progettisti.
Esistono pertanto anche sul territorio valdostano tecnici di
provata esperienza, conosciuti e stimati anche all'estero, che sono
in grado di dimostrare ampiamente quanto sopra esposto". E con
questi dati tecnici chiudo la seconda parte e velocissimo finisco
con la terza.
Quello che sto per dire l'ho scritto un momento fa per rimanere
nei binari da cui sono uscito prima, anche se non per colpa
mia.
La relazione della Commissione che si è recata in meridione e,
in modo ancora più completo, le singole relazioni dei tecnici che
hanno accompagnato detta Commissione, sia pure in maniera sofferta
sta a dimostrare come erano in verità le cose in quel di Abriola e
Calvello; per quanto riguarda il Comune di Pignola, il sottoscritto
aveva già nel suo esposto dichiarato che si trattava dell'unico
centro ove tutto si era svolto in maniera assai soddisfacente e ciò
in particolare per il montaggio, avvenuto con l'aiuto dei militari
e sotto la direzione dei tecnici della nostra Regione.
Tra le pieghe di questa relazione che giunge con settimane di
ritardo - e qua diciamo un'altra verità - proprio perché differenti
erano le opinioni degli stessi Commissari, qualunque persona può
trovare la risposta ai suoi interrogativi sulla realizzazione di
questi chalets. A tale proposito, desidero solo aggiungere che non
2 soltanto dei tetti erano stati asportati dal vento qualche giorno
prima della nostra visita, ma oltre 10 - la dichiarazione è stata
di 12 - e ciò proprio per la mancanza totale di rifiniture: dicendo
"rifiniture" sono buono, visto come si presentava certo legname e
come era stato lavorato, non essendo pronto alla bisogna.
Mi risulta, e vorrei che la Commissione prima di mollare il
tutto lo verificasse - e visto che il Signor Voyat ha voluto
calcare la mano, allora lo faccio anch'io, ma leggermente perché
potrei farlo di più! - che addirittura parte di questo legname sia
venuto direttamente dalla Francia, tanto per essere chiari!
Potremmo verificarlo perché dovrebbero esserci anche le prove!
Per quanto riguarda il fatto che avrei riportato il falso - e su
questo ci tengo perciò l'Assessore Rollandin mi scuserà, perché qua
fra la mancanza di parola e il falso io, che mi pecco di avere una
parola sola, si vede che sono proprio tutto sbirolato e che non
riesco veramente a dire le cose giuste, ma dico sempre cose
sbagliate - dichiarando che i Sindaci dei tre Comuni terremotati mi
avevano riferito e pregato di riferire che non volevano più altri
chalets, ma avrebbero gradito un intervento finanziario per poter
pagare gli interessi dei mutui fatti con la Cassa Depositi e
Prestiti, mi soddisfa il fatto che i Sindaci da me interpellati
davanti alla Commissione Speciale hanno riconfermato tutti che ciò
rispondeva al vero; anche se non doveroso per la Commissione, e lo
capisco, specie da parte del Presidente Voyat, almeno un accenno su
questo argomento che era stato quello che aveva poi fatto scattare
il tutto, poteva essere dato, per inciso, dando atto almeno a un
Consigliere regionale di non essere un bugiardo; pensavo che la
Commissione avesse almeno la morale e il pudore di dire questo, per
salvare la faccia a un Consigliere regionale! Ma tant'è, il
Presidente Voyat si trincera dietro il fatto che la Commissione
aveva solo quel mandato, non la difesa della moralità di un'altra
persona, foss'anche un membro di questo Consiglio! Questo non gli
interessava! Anatemi, quelli sì, verità no!
Comunque mi spiace che non si sia capito che io desideravo solo
che quanto veniva donato dai valdostani ai meridionali terremotati
fosse fatto nel migliore dei modi, mentre si è cercato volutamente
di fare polemica; non avendo nulla di personale, e lo ripeto per
l'ennesima volta, con l'Assessore Rollandin, con il Comitato
costituito ad hoc, con i tecnici a cui invece faccio giungere il
mio plauso per il lavoro fatto nel Comune di Pignola, posso
affermare che sono soddisfatto che si siano prese quelle misure -
da parte dello stesso Assessore Rollandin, del Presidente della
Giunta e di altri - atte a far sì che gli chalets diventassero
abitabili.
I nove chalets inviati ultimamente nel Comune di Calvello sono
sicuro che saranno a regola d'arte, e bene si è fatto a richiederli
"chiavi in mano", lasciando alle imprese tutte le eventuali
responsabilità; questo è il pensiero anche di Mauro Bordon che a
questo proposito si era già espresso.
Penso che la mozione da me presentata possa essere accettata da
tutti con la variazione concordata con il Segretario Tamone,
lasciando al Presidente della Giunta, massimo organo della nostra
Valle, l'ulteriore responsabilità per il controllo, che effettuerà
come meglio ritiene, affinché gli interventi ultimi ed anche quelli
precedenti vengano dichiarati eseguiti nel modo migliore.
Poniamo così la parola fine con enorme soddisfazione di tutti i
valdostani e mia, su un argomento tanto doloroso e sofferto non
solo per i terremotati ma anche per noi che a loro siamo stati
vicini in quei tragici momenti.
PRESIDENTE
: E' iscritto a parlare il Consigliere Tamone.
Ne ha facoltà.
TAMONE - (U.V.):
Come il Consigliere Pedrini ha
annunciato testé, abbiamo concordato insieme un emendamento
sostitutivo della mozione da lui presentata. Vi do lettura del
nuovo testo.
MOZIONE
Il Consiglio regionale, preso atto della relazione della
Commissione speciale e delle richieste dei Sindaci dei Comuni di
Pignola, Calvello ed Abriola, dà mandato al Presidente della Giunta
affinché vengano presi quei provvedimenti che, tenuto conto delle
esigenze espresse dai rappresentanti dei tre Comuni, consentano di
impegnare in modo sollecito i fondi ancora disponibili per
interventi nelle zone terremotate.
PRESIDENTE
: E' iscritto a parlare il Consigliere Tonino.
Ne ha facoltà.
TONINO - (P.C.I.):
Io voglio innanzitutto, a nome del mio
Gruppo, esprimere la soddisfazione che si chiuda questo capitolo.
Ho riguardato gli atti della discussione che avevamo avuto in
Consiglio su questo tema nel recente passato, e ho notato che già
in quell'occasione noi avevamo sollevato due grosse preoccupazioni:
la prima era che l'intervento regionale non fosse impeccabile,
scevro da imperfezioni, da difetti, da errori perché era in fondo
in gioco anche l'immagine della nostra Regione; la seconda
preoccupazione era che sugli errori commessi si potesse sollevare
un polverone, una polemica inutile e sterile che però portava il
rischio di danneggiare quel grosso slancio di solidarietà che c'era
stato nella nostra Regione nei confronti di quelle popolazioni
colpite dal terremoto; ed è inutile negarci che alcune tendenze di
questa natura ci furono. Avevamo chiesto, infine, di conoscere come
stavano i fatti, di illustrare al Consiglio la situazione, di fare
in modo che a questo lavoro partecipassero tutti, senza esclusione
di alcuno, alla luce del sole.
Io credo che rispetto alla prima preoccupazione, quella sulla
qualità dell'intervento della nostra Regione, sia inutile negare
che ci sono stati degli errori e dei difetti, e le conclusioni
della Commissione lo dicono: errori e difetti soprattutto sulla
qualità del legname, e che alcune parti di legname fossero marce
sta scritto senza mezzi termini nella relazione dei tecnici che è
allegata alla relazione della Commissione; difetti, naturalmente,
non imputabili alla Regione, ci sono stati nella costruzione dei
basamenti, i quali sono tutt'altro che perfetti; difetti, secondo
me, ci sono anche sulla qualità delle coperture che io giudico
abbastanza inadeguate per quelle zone, sia nella struttura, sia
appunto nella qualità.
Rispetto alla seconda nostra preoccupazione, che è quella della
polemica, noi non abbiamo approvato l'atteggiamento del Consigliere
Pedrini, che abbiamo definito un po' interessato, e che ha
sollevato sulla vicenda un clamore eccessivo. Però, allo stesso
tempo, abbiamo detto che non ha certo aiutato l'atteggiamento
dell'Assessore Rollandin, il quale ancora una volta in
quell'occasione si era contraddistinto per essere in modo
inopportuno testardo e per avere, tra l'altro, tratto in inganno
tutto il Consiglio che non conoscendo la situazione ha preso - e
anche noi lo avevamo fatto in quell'occasione - per vere le sue
affermazioni che "assolutamente" - ce l'ho scritto - "il materiale
è in ottimo stato; c'è solo un caso nel Comune di Calvello dove uno
chalet è stato montato male: alcune travi accatastate per diverso
tempo si sono svirgolate, ma il loro impiego sarà reso possibile.".
Ecco, questa evidentemente è stata una posizione dell'Assessore
Rollandin che sottostimava la situazione reale in quei luoghi,
posizione estremamente grave perché egli era il responsabile di
quella situazione e aveva il dovere di illustrare al Consiglio le
cose come stavano realmente.
Questa polemica, dicevo, ha fatto del danno; era inutile
insistere su quel tono, ma questo è avvenuto per interessi diversi;
qui voglio sdrammatizzare un po' il diverbio tra il Consigliere
Voyat e il Consigliere Pedrini: il Consigliere Pedrini è un grosso
personaggio, e non solo fisicamente, che sa attirare su di sé
l'attenzione; ricordo che a un incontro con una delegazione della
Repubblica Popolare Cinese lo hanno subito scambiato per il
Ministro, non riconoscendo come Ministro Chabod che era seduto
vicino a lui.
Questo è significativo del fatto che in genere il Consigliere
Pedrini è un personaggio che riesce a concentrare su di sé
l'attenzione e che ha anche - mi permetta la battuta - una grossa
capacità di provocare le altre persone e perciò di suscitare la
polemica. Io credo che sia indispensabile che si chiuda questa
vicenda con il ristabilimento, in Consiglio, della verità.
Voglio anche fare una considerazione che non è stata fatta dalla
Commissione e che non è presente nella relazione conclusiva, ma che
tuttavia può essere utile per il futuro: riguarda la scelta degli
chalets; in sostanza è stata fatta la scelta di fornire il massimo
numero possibile di prefabbricati con il minimo costo individuale,
e cioè di privilegiare la quantità rispetto alla qualità.
E' stata una scelta legittima del Comitato che, ricordo, l'ha
fatta in un periodo molto difficile, non voglio con questo
condannare quel tipo di decisione, tuttavia credo che oggi
riflettendo sulle cose fatte si riveli una scelta abbastanza
discutibile perché i prefabbricati che noi abbiamo consegnato non
hanno le caratteristiche di abitazioni precarie, cioè non sono
abitazioni come i containers o altri tipi di prefabbricati che si
usano per poco tempo e poi si demoliscono e si buttano.
C'è la pretesa da parte dei Comuni che li hanno ricevuti e degli
stessi occupanti gli chalets - e noi l'abbiamo sentito - di
trasformarli in abitazioni stabili; d'altronde, gli investimenti
fatti per collocarli sul territorio si possono paragonare a quelli
necessari per una abitazione stabile: opere di urbanizzazione,
strade, fognature, acquedotto, pubblica illuminazione, interventi
costosi che sono gli stessi che si fanno per le abitazioni
stabili.
Ecco, l'interrogativo che pongo al Consiglio è se non sarebbe
stato meglio fare meno chalets ma di una qualità migliore.
Questa credo sia una riflessione doverosa, vista l'esperienza;
credo anche che una scelta di questo tipo non avrebbe inciso sui
tempi, perché i tempi per costruire uno chalet di quella fattura
rispetto ai tempi richiesti dalla costruzione di chalets migliori
sono praticamente uguali, anzi, uno chalet di migliore qualità
probabilmente si monta anche in tempi più brevi rispetto a chalets
che avevano i difetti di cui abbiamo parlato prima.
Per quanto riguarda la relazione conclusiva, io credo che sia
indubbio che i toni potrebbero essere diversi, che le cose potevano
anche essere scritte in altro modo, ed è indubbio anche che una
Commissione composta di tre Consiglieri abbia al suo interno
opposizioni e giudizi che non sono sempre collimabili; tuttavia
credo che il risultato finale ristabilisca la verità, nel senso che
individua quali sono i difetti, quali sono i limiti.
Da questo punto di vista, credo sia da sottolineare il fatto che
un'assistenza più consistente e continuativa da parte della Regione
probabilmente avrebbe limitato alcuni dei difetti che si sono
riscontrati, e considerando la situazione nei tre Comuni, si nota
che le cose sono andate meglio nel Comune di Pignola, mentre ad
Abriola e a Calvello il montaggio degli chalets presentava dei
difetti vistosissimi; il Comune di Calvello ha rimediato con
quell'aggiustamento: pensate che gli chalets sono stati sollevati
di 5 e anche 10 cm., per quello che ho visto io, e questo
assestamento ha fatto in modo che alcuni difetti fossero rimediati;
il Comune di Abriola ha avuto un montaggio decisamente imperfetto e
ha avuto anche la sfortuna di avere una partita di materiale
decisamente scadente e da sostituire.
E' un risultato positivo che la Commissione abbia concluso i
suoi lavori individuando la necessità di rimediare i difetti, che
ci sia stata anche la disponibilità della ditta fornitrice ad una
rapida sostituzione di questi elementi; tra l'altro, siccome noi
nella zona non ci siamo più stati, ne approfitto per sapere dalla
Giunta se la sostituzione delle travi c'è stata negli chalets di
Abriola.
Un ultimo accenno riguarda la necessità di continuare questo
rapporto di solidarietà con le popolazioni di quelle zone; credo
che sia un compito che ci spetta e i Comuni, all'unanimità, hanno
sollevato l'esigenza soprattutto di una solidarietà e di una
cooperazione che non si limitino ormai alla ricostruzione ma anche
alla rinascita di quei Comuni: soprattutto nel campo turistico
hanno chiesto, se possibile, una nostra collaborazione, e credo sia
doveroso da parte nostra continuare in questo slancio di
solidarietà che era non solo del Consiglio ma di buona parte della
popolazione valdostana.
PRESIDENTE
: E' iscritto a parlare il Presidente della
Giunta. Ne ha facoltà.
ANDRIONE - (U.V.):
Io speravo che fosse possibile tenersi
ad un livello molto calmo, però sono obbligato a fare alcune
precisazioni.
La prima è che il Comitato coordinatore per primo e poi il
Ministro Zamberletti, allora Commissario Straordinario, hanno
richiesto alle Regioni di fornire delle abitazioni provvisorie;
fare adesso delle polemiche sostenendo che forse si sarebbe dovuto
fornire altro è inutile e fuori luogo; è vero che nella
provvisorietà siamo stati quelli che hanno fornito le cose
migliori, per comune dizione, ivi compreso il Commissario
Zamberletti.
La seconda puntualizzazione è questa: l'Assessore Rollandin non
ha tratto in inganno nessuno, perché ha precisato che certe partite
di legname e certi impianti sanitari sono stati rubati e che per
quanto riguardava l'Amministrazione regionale non si riteneva
opportuno sollevare la questione di fronte alla Procura della
Repubblica di Potenza.
Detto questo, bisogna che dica che non approvo le piccole
polemiche - e chiedo scusa al Consigliere Voyat - successive ai
fatti, perché qui si tratta di stabilire una cosa sola, e cioè se
c'è una responsabilità della Regione diretta nella questione.
Le altre polemiche non servono e quindi - mi perdoni
l'importante personaggio, commendator Pedrini - non serve neanche
venirci a dire che le binde, o le blinde come diavolo si chiamano,
si deformano in una certa maniera quando abbiamo visto tutti che
sono state montate molto male.
Mi sia ancora permesso - lei è gentile, me lo perdona, perché
poi io accetto la mozione - di fare un rimprovero: se lo scopo
della Commissione d'inchiesta era quello di appurare la verità su
presunte colpe della Regione, eventuali e magari presenti in
materia, avreste dovuto essere o solo i Commissari o le due parti
in causa! Comunque di questo parleremo poi con più calma..
INTERRUZIONE...
Aspetti, Consigliere Pedrini, aspetti; forse io ho capito male;
ma nel fuoco della prima discussione mi era sembrato così,
evidentemente. Per quanto riguarda la mozione, che accetto, posso
dire che con il Comune di Pignola è stata concordata - e devono
mandarci gli elaborati - la costruzione non più di chalets ma,
sempre nello stesso stile, di un centro culturale e sociale;
aspettiamo di avere il progetto per farlo.
Per quanto riguarda Abriola e Calvello faremo, in base ai fondi
che restano, quello che è stato richiesto dai Comuni, sentito
evidentemente il Comitato per i Comuni terremotati e coordinando il
più possibile le differenti richieste.
Una cosa che il Consigliere Tonino ha detto e che approviamo è
quella di mantenere i contatti con questi Comuni; abbiamo rinviato,
l'Assessore Rollandin ed io, perché troppo presi in altre
questioni, di recarci sul posto, però penso che verso la metà di
aprile vi andremo; se qualcun altro vuole venire, non abbiamo
nessuna riserva o difficoltà: ci sarà l'inaugurazione ufficiale
delle opere realizzate dalla Regione nei Comuni terremotati.
E' vero, come diceva il Consigliere Tonino, visto anche lo stato
delle costruzioni colpite dal terremoto, che c'è la tendenza a
rendere definitive queste abitazioni; è vero anche, però, che
specie per nuclei familiari un po' consistenti, cosa frequente nel
meridione, quegli chalets sono assolutamente troppo piccoli; di
conseguenza, se il problema si porrà e altre forme di aiuto
potranno essere date, noi vedremo di concordare e con il Ministro
Zamberletti e con il Consiglio regionale quelle forme di assistenza
compatibili con i legami che ormai abbiamo instaurato con questi
tre Comuni.
PRESIDENTE
: Ha chiesto di parlare il Consigliere
Maquignaz. Ne ha facoltà.
MAQUIGNAZ - (D.P.):
Brevemente. Innanzitutto vorrei
rispondere al Consigliere Pedrini e al Consigliere Voyat e dire che
la Commissione e i tecnici che hanno partecipato al sopralluogo
certamente non si sono fatti influenzare dalla presenza del
Consigliere Pedrini; però credo che una piccola considerazione a
questo proposito debba essere fatta: la Commissione nei suoi lavori
aveva deciso che gli interessati alla polemica che era nata non
avrebbero dovuto partecipare al sopralluogo nelle zone terremotate,
e bene avrebbe fatto forse - e lo dico senza polemica,
evidentemente - il Presidente del Consiglio a non autorizzare il
Consigliere Pedrini a partecipare al sopralluogo, per motivi di
buon senso più che di regolamento, perché, tenendo conto del
carattere simpatico ma anche un po' pungente del Consigliere
Pedrini, e tenendo conto del carattere leonino del Presidente della
Commissione, era prevedibile che degli scontri verbali si sarebbero
verificati.
A parte questa considerazione, volevo ancora dire che la
Commissione, nel corso del sopralluogo, ha valutato il complesso
dell'intervento nella sua globalità e non si è limitata a rilevare
i singoli inconvenienti o i singoli pregi dell'intervento
stesso.
Qui, in effetti bisogna dire che se la polemica non ha senso,
alcuni inconvenienti si sono però verificati, anche se essi non
erano certamente tali da suscitare la polemica che poi è nata in
questo Consiglio e in Valle d'Aosta.
Io vorrei fare alcune osservazioni, non per attribuire
responsabilità o per sollevare ulteriori polemiche, ma per evitare
che certi inconvenienti nel futuro abbiano a ripetersi.
La prima osservazione si ricollega a quanto ha detto il
Consigliere Tonino e cioè che la scelta della fornitura di chalets
in legno deve ritenersi valida, si tratta però di strutture
destinate ad una sistemazione immediata e provvisoria delle persone
e se questi chalets diventeranno strutture durature qualche
inconveniente potrà verificarsi.
Giustamente, come ha detto il Presidente della Giunta, in quel
momento non si poteva fare diversamente, ma io dico che in futuro
dovremo cercare di tenere conto anche di questo fatto. Seconda
cosa: alcuni inconvenienti si sono verificati nella fase di
montaggio; bisognerà, in futuro, evitare che il montaggio venga
affidato a persone non competenti, non specializzate; quindi
bisognerà che il montaggio venga fatto da ditte specializzate;
occorrerà per il futuro evitare anche che si verifichino quegli
inconvenienti che si sono avuti nel Comune di Abriola: mi riferisco
alle partite di materiale non stagionato o addirittura marcio.
Ma a parte queste cose, noi ci auguriamo che la polemica in
questo Consiglio regionale si spenga, e siamo favorevoli
all'approvazione della mozione, con la quale si dà incarico al
Presidente della Giunta di adottare tutti quei provvedimenti
necessari a risolvere i piccoli inconvenienti che si sono
verificati e che d'altra parte sono pressochè inevitabili quando si
devono fare interventi tempestivi in zone disastrate.
PRESIDENTE
: E' iscritto a parlare il Consigliere
Carlassarre. Ne ha facoltà.
CARLASSARE - (Democrazia Proletaria Nuova Sinistra):
Io
vorrei sottolineare un aspetto della relazione finale, anche in
seguito agli elementi che sono stati chiariti dalla discussione
svolta sinora, che ha evidenziato il fatto che ci sono stati
effettivamente dei grossi inconvenienti. Ecco, io non penso che sia
il caso di fare grandi processi, però di puntualizzare sino in
fondo la situazione, sì.
Mi pare di cogliere un aspetto poco simpatico dalla relazione
finale: mi riferisco alla faziosità di una serie di affermazioni
che tendono a scaricare su altri e a far uscire in modo sempre
brillante chi in ultima analisi ha queste responsabilità.
Voglio sottolineare un paio di frasi: a pag. 3 della relazione
tecnica del dott. Cerise, a proposito della visita effettuata a
Calvello, c'è scritto ad un certo punto: "gli inconvenienti di cui
sopra sono stati ovviati con maestria (questi lavori sono in fase
di ultimazione) da parte della ditta esecutrice del montaggio, la
quale ha provveduto..."; ora mi pare che questo apprezzamento sia
tutto sommato fuori luogo dato il tono complessivo della relazione
e le cose descritte dai Commissari; mi pare che sarebbe il caso di
sorvolare su questa "maestria"!
Per quanto riguarda invece le responsabilità di altre persone, a
pag. 4 della stessa relazione, al punto 1) è scritto: "Nel corso
del sopralluogo, il sottoscritto ha interpellato un addetto,
presente alla perizia, che aveva preso parte ai lavori di
montaggio, il quale ammise che lui ed i suoi compagni di lavoro in
sede di composizione degli chalets si erano resi perfettamente
conto di impiegare fra quelli idonei dei profilati scadenti, che
avrebbero recato pregiudizio alla buona riuscita dell'opera.
L'addetto in questione si è dichiarato essere un falegname e nel
corso della perizia ha segnalato al sottoscritto dove si trovavano
questi ultimi elementi".
A me pare che scaricare responsabilità ad un falegname, di cui
non sappiamo il grado di perizia e che si è trovato lì
probabilmente per caso, sia un po' eccessivo, ed è ancor più grave
in quanto questo punto 1) viene chiuso con quest'altra frase: "In
altri termini l'utilizzo di profilati fortemente difettosi è stato
fatto in piena consapevolezza".
Ora, parlare di piena consapevolezza a proposito degli addetti
che si sono accorti che c'era del legname non troppo buono o
addirittura marcio, come è stato detto, e l'hanno usato, mi sembra
un po' eccessivo, tanto più che noi non conosciamo la reale
capacità di queste persone; se responsabilità o difetto c'è stato,
questo è semmai da attribuire - come già è stato sottolineato mi
pare dal Consigliere Tonino - a chi doveva garantire in loco la
presenza di tecnici esperti e in grado di assumersi la
responsabilità di montare o meno questi chalets.
Un'ultima frase che mi pare tenda ad addossare tutta la
responsabilità su queste persone è quella che sta scritta a pag.5,
punto 2) ove è riportato: "Tale constatazione pone grossi limiti
per precisi addebiti alle ditte fornitrici, in quanto alle stesse
le contestazioni, essendo relative ad una parte del legname,
dovevano essere fatte all'atto della presa visione del
materiale".
Anche qui mi sembra che si voglia calcare la mano: ho già detto
che di coloro che si trovavano lì a ricevere questo materiale non
conosciamo nè la capacità tecnica nè la competenza reale; non so se
si trattasse dei dipendenti di qualche impresa o se erano
volontari, magari capitati lì per caso; il fatto è che non si può
addossare al falegname la responsabilità di aver usato materiale
scadente pur essendone consapevole.
Ritengo invece che vada sottolineato il fatto che c'è stata una
mancanza sul posto di tecnici in grado di indirizzare l'operazione
di montaggio e al limite di assumersi la responsabilità di non
usare o di rimandare indietro il legname marcio.
Non si può pensare - e lo ripeto per l'ennesima volta - che
quegli addetti, magari volontari tutt'altro che esperti, si
assumessero questo compito e questa responsabilità. Mi pare che
questo sia un aspetto della relazione senz'altro poco
simpatico.
Colgo l'occasione per annunciare il mio voto favorevole
all'approvazione della mozione presentata, sulla quale concordo
pienamente.
PRESIDENTE
: E' iscritto a parte il Consigliere Nebbia. Ne
ha facoltà.
NEBBIA - (P.S.I.):
Molto brevemente, per fare una
raccomandazione: c'è stato il suggerimento, presente nella
relazione e ripreso dal Consigliere Tonino e dal Presidente della
Giunta, di continuare a inviare aiuti in queste zone.
Io sono assolutamente d'accordo, perché è un fatto che avevamo
personalmente deciso con il collega Bajocco già nei primi giorni, a
seguito del trasporto di roulottes nella zona; ma il suggerimento
non è un'affermazione generica, anzi, si propone che il
proseguimento degli aiuti avvenga in un modo diverso sul piano
culturale, tenendo conto delle caratteristiche della zona e della
cultura delle popolazioni, perché con il senno di poi - ma di
questo non voglio assolutamente attribuire responsabilità ad alcuni
perché ricordo bene quei particolari momenti - non so se la scelta
degli chalets fosse adeguata, cioè la scelta di una tipologia di
strutture adatte, e non sempre, alle nostre località, ma che
trasferite altrove hanno comportato delle difficoltà da parte della
popolazione locale, innanzitutto per essere edificate e
successivamente anche per l'uso, almeno stando alla relazione che
evidenzia la necessità di modifiche non di tipo strutturale ma di
altro genere.
L'intenzione è quindi di proseguire con l'invio di aiuti in
queste zone, con una maggiore aderenza ai problemi locali: quello
che vorremmo fosse fatto sempre nei nostri confronti, facciamolo,
oggi che capita a noi, anche nei confronti di altre
popolazioni.
PRESIDENTE
: Ci sono altri Consiglieri che intendono
intervenire?
Non c'è più nessuno iscritto a parlare. La parola dunque
all'Assessore alla Sanità ed Assistenza Sociale Rollandin.
ROLLANDIN - (U.V.):
Io pensavo che nell'illustrazione di
questo problema la Commissione si attenesse a quanto detto dal
Presidente Voyat, e quindi ero intervenuto subito dopo dicendo
chiaramente che non era mia intenzione riprendere le polemiche, né
entrare nel merito di quanto la Commissione aveva svolto.
Gli interventi successivi e le affermazioni che sono state
fatte, sono chiaramente di tendenza opposta; in particolare, quando
si dà al Consigliere Pedrini del provocatore si fa esattamente la
stessa cosa da parte del Consigliere Tonino; io non intendo
raccogliere questa provocazione, ma voglio ricordare che si può
provocare in tanti modi: si può provocare in modo sottile cercando
di insinuare dei sospetti oppure si può sbraitare o usare toni
accesi.
Io, ripeto, mi sono attenuto al comportamento della Commissione
e non voglio entrare nel merito alle affermazioni, che ritengo
gratuite e anche fuori luogo, che sono state fatte sulle
considerazioni della Commissione; ritengo che se un lavoro deve
essere svolto da una Commissione, che poi lo illustra, il discorso
finisca lì; qui, invece mi sembra che si voglia riaprire la
questione.
Non intendo rispondere a provocazioni di questa natura, perché
se si può dire che si è fatta la scelta della quantità al posto
della qualità, si può dire anche che questo è assolutamente falso:
nessuno ha mai pensato di puntare sulla quantità a discapito della
qualità! Ho detto allora che le scelte sono state fatte da tecnici
competenti, da ingegneri e geometri, che si sono messi a discutere
sulla struttura più consona. Non sono mai entrato nel merito, mai!
Queste provocazioni mi sembrano veramente assurde, mi sembrano
proprio tirate fuori per cercare quello che non c'è, per fare
accuse e riprendere un discorso che potrebbe essere chiuso.
Tutto questo francamente mi lascia estremamente perplesso; come
il discorso delle previsioni del futuro: io so che ci sono dei
vulcanologi, dei geologi che si stanno scannando, si stanno
disperando perché non riescono a prevedere eventi futuri; spero che
non si verifichino più eventi come il terremoto e spero di non
dover più affrontare queste situazioni; spero anche che
l'organizzazione che si è data in base alla normativa statale e in
base a quelle regole di protezione civile che auspico al più presto
trovino attuazione, ponga rimedio a quegli interventi un po' a
casaccio che abbiamo dovuto effettuare in questa occasione.
L'augurio che faccio - perché l'intervento della nostra Regione
purtroppo è stato determinato dalla carenza di organizzazione - è
che innanzitutto non succedano più fatti calamitosi e in secondo
luogo che ci sia un intervento coordinato in altro modo, cosicché
tutte le strutture improvvisate che sono state messe in piedi non
abbiano più ragione di esistere.
Auspico quindi un'organizzazione tale che permetta di seguire
una linea organica d'intervento.
Il discorso che è stato fatto a proposito della scelta degli
chalets non è pertinente perché le difficoltà nel montaggio o in
altre fasi sono dovute a fatti locali che purtroppo si sono
verificati, ma che sono non imputabili a nessuno in particolare;
così, quando si dice che il falegname ha fatto determinate
affermazioni non si vuole trovare un capro espiatorio, si vuole
solo dire che lì sul posto c'era gente che si era accorta che del
legname era marcio e avrebbe dovuto segnalarlo. E il mantenere sul
posto dei tecnici mi sembrava superfluo dopodiché i Comuni,
giustamente, avevano detto che a quell'operazione pensavano loro;
si trattava di un fatto di collaborazione, non di un discorso
impositivo; se così fosse stato allora avremmo dovuto lasciare
laggiù una squadra nostra, ma questo si è voluto evitare d'accordo
con i Comuni.
Ripeto, non intendo rispondere alla provocazione che si vuole
portare avanti cercando di riaprire ancora il dibattito; ritengo di
aver avuto un'idea della situazione con le spiegazioni date dal
Presidente della Commissione; della necessità di altri interventi
si è già detto, quindi non intendo fare altre precisazioni.
PRESIDENTE
: Ha chiesto di parlare il Consigliere Tonino,
per il secondo intervento. Ne ha facoltà.
TONINO - (P.C.I.):
E' anche una dichiarazione di voto sul
nuovo testo della mozione, che condividiamo e che approveremo. Ne
approfitto per dire all'Assessore Rollandin che ha una strana
concezione del dibattito consiliare, quasi che quando c'è una
relazione ci si debba mettere tutti il bavaglio e stare zitti!
Inoltre, respingo l'affermazione che il mio sia stato un intervento
polemico; non è vero, io ho fatto delle riflessioni, sulle quali ci
possono essere consensi o dissensi, ma che non accetto siano
bollate come affermazioni gratuite e come stupidaggini! Questa è
proprio una concezione totalitaria, che ancora una volta viene
espressa dall'Assessore Rollandin.
Sulla scelta fra qualità e quantità, certe riflessioni è
opportuno farle oggi, dopodiché l'Assessore Rollandin è liberissimo
evidentemente di sostenere che in un'altra occasione - perché io
non credo che queste situazioni non si ripeteranno più - è pronto a
rifare le stesse scelte. Partecipando ai lavori di questa
Commissione mi sono convinto che questa è stata una esperienza
utilissima, apprezzata da quelle popolazioni; noi dobbiamo trarne
degli insegnamenti per eventuali interventi futuri.
La relazione della Commissione io l'ho condivisa, quello era il
compito della Commissione. Detto questo, però, che non si possa
neanche esprimere in Consiglio opinioni e pareri in merito a queste
cose, credo che sia (...INTERRUZIONE...) No, no, tu hai detto
proprio questo! Credo che sia proprio una affermazione che non sta
in piedi!
PRESIDENTE
: Ci sono altre dichiarazioni di voto? La
parola al Consigliere Voyat.
VOYAT - (U.V.):
Ho detto prima, senza voler fare della
polemica ma per la semplice constatazione dei fatti, quelle che
erano le mie impressioni; ci tengo a dire al commendator Pedrini
che qui c'è il verbale del 9 dicembre che riporta quanto avevo
detto io. Se lo faccia consegnare e vedrà che non sono io che ho
detto cose che non vanno! Al Consigliere Pedrini interessa solo che
si vada giù a constatare che lui ha detto la verità
(...INTERRUZIONE...). Non mi interessa! Ritengo anche di avere il
diritto di prendere la parola come gli altri Consiglieri; mi prendo
la responsabilità di tutte le affermazioni che faccio, senza che
qualcuno mi dica se devo fermarmi o continuare!
Per quanto riguarda le osservazioni del Consigliere Carlassare
sulla relazione fatta dal tecnico, ritengo che non si possa
sostenere che si è voluto addossare la responsabilità a chi ha
scaricato, perché qui si dice solo che, purtroppo, non si possono
fare addebiti alle ditte in quanto al momento non è stato
constatato il fatto.
Non è che si vuole dire che la responsabilità è di chi ha
scaricato, si dice solo che purtroppo non si possono fare degli
addebiti; la ditta ha fortunatamente riconosciuto gli errori e
pertanto andrà sul posto a cambiare i pezzi.
Sulla questione della mozione, voglio solo dire una cosa a
titolo personale: prima che certi interventi vengano decisi a
favore dei tre Comuni chiedo che venga consultato il Consiglio
regionale, perché in quella sede ritengo di avere qualcosa da dire;
non posso anticipare niente adesso, ma ritengo che uno di questi
Comuni, per espressa dichiarazione del Sindaco e per le
disponibilità finanziarie di cui dispone, non abbia bisogno dei
soldi della Valle d'Aosta!
PRESIDENTE
: Ci sono altri interventi? La Presidenza
ritiene di poter considerare chiuso il dibattito, e si augura che
l'auspicio del Presidente della Commissione Voyat nei confronti
della Giunta e dell'Assessore Rollandin possa realizzarsi, cosicché
il Consiglio sia informato dello svolgimento dei fatti e dell'esito
delle decisioni che verranno successivamente adottate. Io credo che
un ringraziamento vada ai colleghi della Commissione e ai tecnici
che hanno collaborato con loro, e per quanto .....
(INTERRUZIONE).....
PEDRINI - (Ind.P.L.I.):
... E a chi ha sollevato il
problema ...(INTERRUZIONE)...
PRESIDENTE:
Consigliere Pedrini, la Commissione è stata
incaricata dal Consiglio, ma nessuno aveva incaricato il
Consigliere Pedrini di sollevare il problema in Consiglio!
Comunque, per quanto riguarda l'oggetto iscritto al n.18
dell'ordine del giorno, il Consiglio prende atto della relazione
della Commissione.
Per quanto riguarda l'oggetto iscritto al n.25 dell'ordine del
giorno, ricordo al Consiglio che il nuovo testo, di cui ha dato
lettura precedentemente il Consigliere Segretario, è stato
concordato fra i Consiglieri Pedrini e Tamone e sostituisce
integralmente la formulazione precedente.
Metto in approvazione la mozione nel testo concordato.
ESITO DELLA VOTAZIONE
Presenti: 27
Votanti: 27
Favorevoli: 27
Il Consiglio approva all'unanimità.
