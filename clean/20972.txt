Classificazione
INFORMAZIONE
Radiotelecomunicazioni



Oggetto del Consiglio n. 956 del 17 novembre 2004 - Resoconto
OGGETTO N. 956/XII - Realizzazione del progetto di televisione
digitale terrestre per la Valle d'Aosta. (Interrogazione)
Interrogazione
Premesso che:
- il Consiglio regionale e la Regione Autonoma Valle d'Aosta
hanno presentato congiuntamente un progetto denominato "TDT-VDA
Televisione Digitale Terrestre per la Valle d'Aosta", al fine di
partecipare al bando statale per la selezione di progetti per "Lo
sviluppo dei servizi di e-governement sulla piattaforma digitale
terrestre";
- il progetto, il cui obiettivo consiste "nell'attivare
attraverso la tecnologia digitale terrestre un nuovo canale di
comunicazione verso il cittadino", prevede una durata di dieci mesi
in via sperimentale con un onere di 600.000 euro cofinanziati al
50% dallo Stato;
- il progetto non prevede i costi relativi alla fornitura
delle attrezzature tecnologiche di trasporto e delle frequenze di
trasmissione;
- all'Assemblea dei Parlamentari francofoni tenutasi
recentemente a Saint-Vincent il Presidente del Consiglio ha
presentato un progetto - condiviso dall'Assessore al Turismo - per
la diffusione con il sistema terrestre della televisione
commerciale francofona TV5 Monde;
i sottoscritti Consiglieri regionali
Interrogano
il Presidente della Regione e l' Assessore delegato per
conoscere:
1) se il proposito di irradiazione di TV5 Monde si inserisce
sul progetto "TDT-VDA";
2) in cosa consiste, come si articola e quali oneri comporta
il progetto per TV5 in Valle d'Aosta;
3) quali ulteriori oneri rispetto a quelli cofinanziati
comporta il progetto "TDT-VDA";
4) come avverrà la fornitura delle attrezzature tecnologiche
e quale sarà la rete di trasmissione utilizzata.
F.to: Frassy - Tibaldi
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - In questa interrogazione si fa un raffronto
tra due iniziative tra di loro completamente svincolate: da un
lato, si propone un ragionamento che mette in evidenza il progetto
della televisione digitale terrestre, che è stato promosso dal
Consiglio regionale insieme alla Giunta; dall'altro, vi è
l'iniziativa "TV5 Monde", che attiene a una proposta completamente
slegata, tanto che il progetto di "TV5 Monde" in Valle d'Aosta,
allo stato attuale, risulta ancora in fase ampiamente
interlocutoria e prevede la ripetizione sul territorio della
regione dei programmi dell'emittente francofona utilizzando il
segnale di un'emittente privata locale. I dettagli
tecnico-organizzativi del progetto tuttavia sono ancora in fase di
definizione da parte del Consiglio regionale, così come i relativi
ed eventuali oneri economici: ecco perché prima ho chiesto... nel
senso che ho dovuto ragguagliarmi, ma è un'iniziativa del
Consiglio, non della Giunta; quindi, rispetto alla prima domanda,
ho risposto.
Quanto alla seconda domanda, vi ho detto che questa è
un'iniziativa interlocutoria, ma è un'iniziativa proveniente dal
Consiglio.
Sulla terza domanda, il progetto "TDT-VDA" non prevede ulteriori
oneri economici oltre ai 300.000 euro, che costituiscono la quota
di cofinanziamento da parte dell'Amministrazione e del
Consiglio.
Quanto all'ultima domanda, il progetto "TDT-VDA" prevede che la
fornitura delle attrezzature tecnologiche necessarie al
funzionamento dello specifico centro servizi venga affidata al
"partner" tecnologico "INVA S.p.a." e la rete di trasmissione
utilizzata sarà quella fornita dal "partner" di "broadcasting" "RAI
Way S.p.a.". Queste due iniziative fra di loro - ripeto - non hanno
relazione.
Approfitto dell'interrogazione per evidenziare la bontà del
progetto di televisione digitale in Valle e credo che la Valle
d'Aosta, nell'aderire a tale iniziativa proposta dal Ministero,
abbia fatto una cosa decisamente corretta, perché con questo tipo
di ragionamento ci poniamo all'avanguardia e si possono risolvere
tutta una serie di problemi di ricezione sul territorio, quindi
problemi sia di tipo tecnologico, sia problemi istituzionali, di
trasparenza e di una corretta informazione della cittadinanza
dell'attività fatta dall'Amministrazione regionale o dal Consiglio
regionale.
Presidente - La parola al Consigliere Frassy.
Frassy (CdL) - Alcune considerazioni in replica alla risposta
dell'Assessore. Per quanto riguarda "TV5 Monde", prendiamo atto che
sono due progetti distinti, ma integriamo peraltro la risposta
dell'Assessore, nel senso che a noi non risulta che l'Ufficio di
Presidenza, in quanto organismo che ha un bilancio di gestione,
stia lavorando su questo progetto; probabilmente è una suggestione
del Presidente del Consiglio e come tale la consideriamo, anche
perché, fintanto che non verranno impegnate delle risorse, è
evidente che è una suggestione. Anche se è una suggestione che ha
trovato una grande "cassa di risonanza mediatica", perché la
combinazione di due personalità: l'Assessore Caveri, ottimo nella
comunicazione mediatica, e il Presidente Perron sono riusciti a far
uscire da una pensata fra "compagnons" una notizia di una cosa che
non esiste, perché non ha un centesimo di euro impegnato e non ha
nulla dietro. L'Assemblea dei Parlamenti francofoni è esplosa in
un'ovazione e, probabilmente, quel rumore ha fatto sì che vi fosse
dignità di stampa... onore alla capacità comunicazionale!
Per quanto riguarda "TDT", che non è il DDT, ma dovrebbe essere
qualcosa di meno pericoloso, cioè della televisione digitale
terrestre, ci permetta di avere delle perplessità sulla sua
risposta, perché è vero che la deliberazione di Giunta del 13
settembre è relativamente recente ed è vero che è una deliberazione
corposa, perché consta di oltre 60 pagine con l'accluso progetto...
ma, partendo dal presupposto che lei prima di approvare la
deliberazione abbia quanto meno valutato il progetto, le leggo
quanto sta scritto nell'analisi dei costi a pagina 54:
"il costo
complessivo del progetto è di 600.000 euro, di cui almeno 300.000
il Consiglio e l'Amministrazione regionale dovranno finanziare con
risorse proprie in parti uguali"
, in tali importi non sono
compresi i costi relativi alla fornitura delle attrezzature
tecnologiche di trasporto e delle frequenze di trasmissione, perciò
non è sostenibile la sua risposta! Questo perché il progetto - che
è cofinanziato per questo tipo di sviluppo dei costi - per essere
realizzato ha necessità di avere la fornitura delle attrezzature e
della rete, che lei ha già individuato nei soggetti di "INVA
S.p.a." e di "RAI Way S.p.a.", che immagino abbiano l'esigenza di
essere sollevati dai costi vivi. Di conseguenza immagino che, oltre
ai 300.000 euro che verranno messi dalla Regione - intendendo
Consiglio e Amministrazione regionale -, debbano essere messi a
bilancio dei costi per gli interventi di "INVA S.p.a." e di "RAI
Way S.p.a." perché, non essendo "partner" del progetto ed essendo
delle S.p.a., immagino che obbediscano ad una logica di mercato,
che presuppone che qualsiasi attività...
(interruzione dell'Assessore Marguerettaz, fuori
microfono)
... ma io prendo per buono quello che dice, anche se mi fa
specie che un soggetto operante con la logica della S.p.a. possa
acquisire delle tecnologie e delle strumentazioni per un progetto
sperimentale, che dura 6 mesi, perché poi bisognerà vedere se il
progetto, passato il periodo sperimentale, avrà una sua continuità.
Oggi come oggi, questo non è scritto, poi, per carità, lo avrete
evidentemente ipotizzato. Con queste perplessità, che evidenziano
una fretta nel mettere insieme la risposta, testimoniata dal rinvio
che vi è stato ad inizio mattinata, prendiamo atto e seguiremo
l'evolversi di tale sperimentazione, augurandoci che possa essere
funzionale a tutte queste belle "cose" che qui sono raccontate.
