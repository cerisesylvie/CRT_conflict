Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 43 del 13 febbraio 1970 - Resoconto
OGGETTO N. 43/70 - Disegno di legge regionale concernente:
"Modificazione alla normativa della legge regionale 22 giugno 1964,
n. 8, riguardante interventi tecnico-finanziari per la costruzione,
la sistemazione e la riparazione di opere di pubblica
utilità".
Manganone
(D.C.) -
Io ho notato in questi anni di
applicazione della legge regionale 22 giugno 1964, n. 8, che
nonostante le provvidenze della legge stessa, non tutti i problemi
relativi all'adeguamento degli impianti idrici sono stati
completamente risolti. Mentre in determinati Comuni si è ottenuto
una soddisfacente soluzione, per altri ed in particolare per i
Comuni in fase di sviluppo turistico commerciale e industriale, la
situazione contingente richiede un notevole sforzo finanziario
affinché si adeguino le strutture idriche alle sempre maggiori
esigenze delle utenti; talune zone sono state dotate di buone
disponibilità di acqua potabile, mentre altre ne sono completamente
prive e ne dispongono in misura insufficiente.
Molti Comuni e molte vallate soffrono di questa carenza che solo
uno sfruttamento razionale ed organico può superare; occorrono
nuove ricerche di sorgenti, nuove trattazioni d'acqua, costruzione
di serbatoi di compenso, di buone capacità; potenziamento già
esistenti e allacciamenti vari tra Comuni, affinché questo liquido
che diventa sempre più prezioso, sia completamente utilizzato.
La costruzione di tali opere a sfruttamento intercomunali
comporta notevoli spese non sopportabili da molte Amministrazioni,
per favorire ciò la Regione dovrebbe intervenire a sussidiare le
relative spese con contributi in misura sensibilmente superiore a
quella massima già del 70% attualmente concessa e già fissata con
la legge regionale n. 8 del 1964.
Si propone quindi la sostituzione della lettera a) con la
seguente disposizione: "mediante concessione di contributi in
misura non inferiore al 30% e non superiore al 70% delle spese
riconosciute sussidiabili per l'esecuzione delle opere tenuto conto
delle condizioni finanziarie dell'Ente o Istituto richiedente,
nonché dell'importanza e dell'entità delle opere; per l'esecuzione
di opere di costruzione di ammodernamento di acquedotti
intercomunali, da parte di consorzi di Comuni appositamente
costituiti, la misura massima di detti contributi può essere
elevata fino al 90% delle spese riconosciute sussidiarie".
Tonino (P.S.I.U.P.) -
Io sono favorevole a questa
modifica, perché dà la possibilità a più Comuni di affrontare dei
grossi problemi, quali quelli degli impianti idrici; devo però fare
osservare all'Assessore ai Lavori Pubblici che sarebbe necessario
che la Regione mettesse a disposizione dei Comuni dei tecnici in
tale materia, in modo da poter reperire tutte le fonti non solo
quelle già esistenti, ma anche quelle che potrebbero sorgere per
mezzo di ricerche tecniche. Vi sono delle sorgenti che hanno
cessato di dare quell'approvvigionamento e altre non danno più quel
quantitativo che davano prima; occorre sondare quali sono i motivi
di questa crisi dell'acqua potabile; non possiamo imputare la causa
di questo fenomeno alla sola crescita degli utenti. Io sono
convinto che una nuova ed organizzata ricerca in tale direzione,
sempre che ci sia la volontà di farlo, possa dare dei risultati
soddisfacenti; è vero che ci sono dei Comuni della Valle d'Aosta
che hanno delle risorse idriche in esuberanza, vi sono altri Comuni
invece che devono pagarsi l'acqua, intendo dire i Comuni che si
dissetano con l'acqua dei pozzi, e l'acqua dei pozzi costa; vi sono
delle pompe sommerse, che pompando hanno il non lieve costo di
esercizio.
Ora, quale politica convincitrice si può fare per pareggiare un
approvvigionamento idrico per tutti gli acquedotti regionali, non
solo a parole, ma con i fatti? Perché sostengo col dire che bisogna
costruire degli acquedotti regionali piuttosto che intercomunali;
per un semplice motivo, e vi faccio un esempio che è premesso prima
e solo un esempio, che non può valere per il caso in cui vi dico,
ma che però può essere veritiero per infiniti altri casi.
Ammettiamo per esempio che il Comune di Chambave non avesse delle
risorse d'acqua sufficienti per la sua popolazione e sa che il
Comune di Nus ne ha in esubero, in questo caso come volete fare?
Volete lasciare che si azzuffino due Comuni, perché uno vuole
tenersi la sua acqua e l'altro vorrebbe prendergliene un po' perché
sa che ne ha in avanzo? Non è forse meglio uno studio che non
richieda molto tempo, fermo restando sentire sempre i Comuni
interessati in uno studio più generale del problema e risolto
nell'ambito regionale?
Con quegli accorgimenti tecnici di ricerca che potrebbero essere
risolti nello stesso Comune senza andare a ricercarlo in altri
Comuni; e poi il problema non esiste solo nell'acqua potabile,
esiste anche per quanto concerne l'irrigazione a pioggia e in
questo caso la risoluzione di un problema potrebbe risolverne due,
se si vuole affrontare il problema in modo organico più generale e
più responsabile. Ecco perché pur essendo favorevole al principio
di questa modifica, riterrei più opportuno una risoluzione più
globale di tutto l'interessante problema, sia quello di una giusta
distribuzione di acqua potabile per tutta la popolazione, sia anche
per quanto concerne l'acqua ad uso irrigazione, perché penso che
uno non si disgiunge dall'altro.
Germano (P.C.I.) -
Abbiamo già discusso in Consiglio a
proposito del piano degli acquedotti regionali perché una legge
nazionale prevede la costituzione di Commissioni regionali che non
in determinato tempo dovevano fornire un piano. Il Presidente del
Consiglio in una seduta ci aveva informati della costituzione e del
lavoro di questa Commissione, io chiederei e al Presidente del
Consiglio e al Presidente della Commissione di Programmazione com'è
il lavoro in questo senso, perché i Consiglieri non hanno in mano
nessun piano e non possono quindi essere al corrente, noi come
minoranza siamo stati esclusi da questa Commissione, chiederemmo
perciò di essere informati.
Lustrissy
(D.C.) -
Allora risponderò all'ultima
parte dell'intervento del Consigliere Germano che nella Commissione
noi non siamo rappresentati, o la Commissione non si è mai riunita
o noi non siamo rappresentati perché non ci è mai stata data
notizia...
(Montesano
- Vorrei rispondere io...) ...no, ma
per quanto mi riguarda o la Commissione non si è mai formata oppure
noi non siamo interessati al problema in questo modo; però noi
abbiamo già avuto modo, come Comitato alla Programmazione, di
interessarci al problema. Nei contatti avuti con l'Assessore
competente abbiamo indicato nello studio delle acque disponibili,
nella rilevazione completa delle acque disponibili in Valle d'Aosta
e nella predisposizione di una ricerca che riguardi la situazione
degli acquedotti e delle fognature della nostra Regione che si è
resa in questi ultimi tempi sempre più impellente. Soprattutto
anche in considerazione del fatto che noi e cioè il Comitato della
Programmazione ritiene ormai esaurito il grande piano della
viabilità regionale, cioè gli interventi proposti dal piano di
sviluppo 1966-1970 per la viabilità regionale siano risultati ormai
concretizzati, se non altro per la grande viabilità, e aveva
indicato come priorità per gli anni a venire previo lo studio della
situazione generale delle opere igieniche di natura primaria,
acquedotti e fognature. Aveva indicato in queste soluzioni la
priorità degli interventi da effettuarsi da parte dell'Assessorato
ai Lavori Pubblici, pertanto è impensabile che ancora oggi, alla
situazione attuale, ci si trovi con delle frazioni, con dei Comuni
che siano sprovvisti di acquedotti e di impianti igienici di natura
primaria.
Abbiamo delle strade che ormai raggiungono quasi tutte le
località della Valle; rimane da completare forse la grande
viabilità regionale, ma noi riteniamo che il massimo sforzo
dell'Amministrazione regionale debba essere indirizzato, per gli
anni a venire, in questa direzione; perché non è pensabile che
nello sviluppo civile e sociale di una popolazione valdostana
manchino nella struttura questi di tipi di infrastrutture che sono
considerate addirittura come priorità in ogni ordine e grado di
società sia pure primitiva.
Fosson
(U.V.) -
Io aspetterò anche le
delucidazioni che ci darà il Presidente sul funzionamento di quella
Commissione, ma sono stupito che in quella Commissione non sia
stato rappresentato il Comitato della Programmazione, perché se
effettivamente noi dobbiamo esaminare il problema idrico di tutta
la Valle, questo mi sembra che non possa essere estraniato il
Comitato della Programmazione. Venendo al provvedimento in sé,
vorrei solo chiedere la misura massima di detti contributi, può
essere elevata sino al 90% delle spese riconosciute sussidiabili,
quindi non è che sia tassativo che sia il 90%; quindi si esaminerà
volta per volta, in base all'entità del lavoro, e quindi, in questo
caso, sono d'accordo anche su questo, però va da sé che le
osservazioni che sono già state fatte e le faccio proprie, le
faccio mie anche nel senso che questo è un provvedimento
contingente per permettere eventualmente di venire incontro a
quegli acquedotti intercomunali che sono progettati attualmente e
che possono essere eseguiti abbastanza presto. Però il problema
rimane nel suo complesso ed è quello di approfondire la ricerca di
quelle che sono le sorgenti che possono essere disponibili, in
maniera di garantire l'approvvigionamento idrico ai vari Comuni
della Valle, non solo per l'immediato futuro ma con la visione di
quelle che saranno le necessità a un certo termine lungo che è
quello che preoccupa oggi, non solo la Valle d'Aosta, ma preoccupa
effettivamente in campo nazionale e in campo internazionale, perché
noi vediamo che il problema delle acque si fa sempre più impellente
sia per le contaminazioni, sia per altro, anche per la carenza in
base alle necessità, quindi questo problema è effettivamente un
problema di capitale importanza, anche se viviamo in una Regione di
montagna che va affrontato con quegli altri mezzi e quella
programmazione che è auspicabile.
Montesano (P.S.D.I.)  -
Nessun altro chiede la
parola? Allora io do una risposta in merito alle diverse...
Consigliere Savioz. Scusi.
Savioz
(P.C.I.) -
Io sto facendo attenzione a
diverse cose, da un po' di tempo a questa parte nel nostro
Consiglio e sempre più mi rendo conto che abbiamo una carenza
tremenda per la nostra Regione, cioè il piano regolatore
regionale.
Io ritorno su questo argomento, perché fin quando la Valle
d'Aosta non avrà il suo piano regolatore regionale molti dei
problemi insoluti, e se non si farà un raffazzonamento; si faranno
delle cose che poi a un certo momento potranno servire come può
anche darsi che non servano più.
Quindi non so come bisogna dirlo, come bisogna fare, se devo
fare una mozione o se è sufficiente rilevare questo al Consiglio
sperando che i Consiglieri componenti di questo Consiglio si
rendano conto della necessità inderogabile di studiare il piano
regionale regolatore; e che se non lo facciamo, continueremo a
brancolare nel buio, continueremo a prendere dei provvedimenti così
parziali e di piccola entità che poi crediamo di risolvere, mentre
non si risolve un bel niente. Io non lo so, ma per studiare un
piano regionale non è che ci voglia, e non è nemmeno necessario che
passino degli anni, si può fare abbastanza rapidamente, anche
tenuto conto che dal piano regionale generale devono dipendere i
piani regolatori dei Comuni, devono dipendere tutte le altre misure
che vengono successivamente; mi sembra talmente lapalissiano per me
questo, per cui io non lo so, ma, Signor Presidente della Giunta, è
necessario presentare una mozione per ottenere qualcosa in merito,
indispensabile, io direi, allora; perché non è possibile continuare
di questo passo qui, noi spendiamo decine e centinaia di milioni e
non sappiamo cosa facciamo con esattezza; quindi io non so, perché
rivolgo ancora un caldo invito a tutto il Consiglio, perché queste
cose vengano prese nella debita considerazione.
Milanesio
(P.S.I.) -
Io condivido pienamente
l'invocazione del Consigliere Savioz sulla necessità di arrivare a
dotare la Regione di un piano urbanistico regionale, ora non è che
siamo rimasti nel frattempo con le mani in mano; io ho già avviato
concretamente una certa prassi e certe indagini e certe immagini,
ho fatto distribuire questa mattina, e credo che Savioz l'abbia
ricevuta, una lettera nella quale si davano due comunicazioni: una
che finalmente il Castello Sarriod de la Tour era diventato di
proprietà regionale, perché si erano superate tutte quelle
difficoltà di ordine legale; due, che la Giunta regionale aveva,
con presa d'atto, esaminato un certo supporto sull'urbanistica che
il sottoscritto aveva presentato alla Giunta stessa dando un
mandato alla parte finale di questa presa d'atto di: "provvedere e
presentare proposte in merito a", e dice una lunga serie di
problemi. Pregherei il Consigliere Savioz di vederlo, questo
problema a me sta veramente a cuore e credo a tutta la Giunta e io
comunque su questo problema chiedo l'interessamento e il contributo
di opinioni del Consiglio regionale intero.
Il problema del piano urbanistico regionale non può riguardare
una maggioranza consiliare, non può riguardare una solo parte del
Consiglio, deve riguardare tutte le forze del Consiglio che credono
nell'urbanistica e vogliono dare una sistemazione, una disciplina
urbanistica alla Regione.
Io quindi condivido pienamente la richiesta del Consigliere
Savioz che mi pare sia condivisa dalla grande maggioranza del
Consiglio e in questo quadro io mi impegno a operare e credo che
anche il Consiglio sia poi in grado di affrontare serenamente
questo tipo di discussione, serenamente, badate bene, perché i
problemi che pone un assetto della Regione sono problemi di scelte
molto qualificanti, molto difficili, che se venissero
strumentalizzate da non importa quali parti per fini demagogici
potrebbero bloccare il tutto sul nascere.
Quindi, quello che io chiedo al Consiglio è solo un grosso senso
di responsabilità nell'esame del futuro di questa vicenda e
l'impegno per parte mia, di presentare al più presto delle proposte
concrete, e sto già lavorando in questa direzione.
Manganoni
(P.C.I.) -
Brevissimo, ha accennato il
Consigliere Lustrissy, sull'intervento... esaurito il piano della
viabilità in Valle d'Aosta, non voglio intervenire, perché
altrimenti imposteremmo una discussione che dura fino a questa
sera; io però penso che tutti questi studi di cui sento accennare
in questo Consiglio, verranno poi portati in Consiglio, se ne
discuterà in Consiglio, io è questo che mi auguro; perché va
benissimo che elabori la Commissione, che faccia, perché
normalmente le Commissioni dormono; però fin quando voi lo
elaborate nel chiuso della vostra Commissione non viene portata in
discussione, non dico a conoscenza, in discussione, perché poi è il
Consiglio che delibera, che decide. Scusate ma i vostri lavoro non
servono molto, fin quando rimangono lì, allora io vi chiedo, lo
volete portare in Consiglio? Questa è una domanda che io vi pongo.
Quando? Prima delle future elezioni? Parlo delle elezioni
regionali, non quelle comunali, prima del '75 o dopo? Perché qui i
tempi e poi vedremo dopo...
Acquedotti: io sono d'accordo su questa legge, anche per una
ragione che gli acquedotti intercomunali, non è un acquedotto che
costa mezzo milione o due milioni e che il trenta per cento il
Comune può affrontarlo perché sono tre, quattro, cinque, seicento
mila lire; questi acquedotti, se li faremo, costeranno centinaia e
centinaia di milioni, se i Comuni devono affrontare il trenta per
cento, non ce la fanno, pertanto il 90% sta bene, perché dal 30
riduce al dieci, è una cifra già più affrontabile da parte delle
modeste finanze comunali, però io qui voglio fare un'altra
raccomandazione e questa è l'esperienza che insegna, che mi ha
insegnato, fate molta attenzione agli acquedotti intercomunali,
fate attenzione a tutti gli acquedotti, ma particolarmente a quelli
perché quelli...
(voce)
...ecco, perché noi in Valle
d'Aosta, abbiamo interrato per centinaia di milioni di tubi che per
una parte della stagione sono vuoti.
Io ho detto noi: tutte le amministrazioni, ma non è colpa tanto
dell'Amministrazione regionale, perché? Perché quando arrivava una
dichiarazione del Sindaco che diceva la portata di questa sorgente
è di "x" litri al minuto secondo, e beh, si diceva: "è una
dichiarazione del Sindaco", ma quale veridicità avevano queste
dichiarazioni? Lo vediamo dopo, in Valle d'Aosta le sorgenti, forse
anche altrove, presentano questo grave inconveniente; hanno il
periodo di morbida e il periodo di magra. Nei periodi di morbida,
hai voglia l'acqua che viene da quelle sorgenti, ed allora la gente
dice: "hai visto quanta acqua?", nel periodo di magra, che per lo
più corrisponde con il periodo invernale, e tenuto conto che le
sorgenti sono ad un certa altitudine, è difficile che al mese di
gennaio, febbraio, la gente vada a vedere la portata, perché
bisogna calpestare metri di neve, ed allora non si rendono conto
che nel periodo di magra, dico, non sempre e non dappertutto, in
genere nel periodo invernale che allora l'acqua manca, e allora
cosa succede? Che questa esperienza, e io la colpa non
l'attribuisco a nessuna amministrazione, perché a grosso modo tutte
le Amministrazioni regionali si sono sempre affidate a queste
dichiarazioni, poi quando sono spesi i milioni, dice: "oh, il
problema di quel Comune è risolto". È risolto un cavolo, perché
arrivano i periodi di magra e l'acqua manca, quindi non fidatevi
delle dichiarazioni così portate dalla sorgente, sì, ma nel periodo
di magra, quando la misurate, e non basta andare un anno a
misurarla, bisogna tenerla diversi anni sotto controllo e andarla a
misurare, non so, in tutti i periodi, non solamente nei periodi in
cui l'acqua viene grossa, su questo io mi raccomanderei
all'Assessore ai Lavori Pubblici di fare molta attenzione, perché
questo me lo sono sperimentato io quando ero lì. Vedo che il
problema viene sollevato da Colombo, quindi se lo sarà sperimentato
anche lui; un po' tutti, tutta l'Amministrazione in modo
particolare gli Assessori ai Lavori Pubblici se ne sono accorti di
questo, non per colpa loro ma perché in buona fede, si dava retta a
quelle dichiarazioni che arrivavano e che poi le dichiarazioni non
valevano un bel niente.
Montesano (P.S.D.I.)  -
Nessun altro chiede la
parola? Allora io do qualche accenno a quella Commissione che è
stata ricordata in questa seduta in merito all'approvvigionamento
idrico della Valle. Prima di tutto devo precisare che non si tratta
di una Commissione consiliare, si tratta di una Commissione che è
stata nominata dalla Giunta regionale e la migliore risposta che io
posso dare è la lettura di una lettera che io ho fatto il 19
novembre 1968, in qualità di Presidente di questa Commissione al
Presidente della Giunta regionale, dopo quattro sedute di
Commissione nelle quali sono state discusse e sono state affrontate
delle soluzioni per quello che riguarda l'argomento. Le sedute sono
state seguite dai soliti verbali che io ho qui e che possono essere
utili alla conoscenza del problema così come è stato dibattuto e
che naturalmente possono essere gli stessi verbali trasmessi ai
Consiglieri qualora la Giunta regionale tragga le conclusioni da
questi studi e dicevo per dare un'informazione precisa dei lavori
di questa Commissione così come si è svolto, come si sono svolti
nell'anno 1967-'68: io leggo la lettera che in conclusione scrissi
al Presidente della Giunta.
"La Giunta regionale con delibera in data 14.10.1966, n. 3615
nominava la Commissione di studio per i problemi
dell'approvvigionamento idrico dei Comuni della Regione allo scopo
di esaminare la possibilità di una soluzione organica, razionale,
articolata e pianificata di questo importante settore
sanitario.
Tale Commissione veniva affidata alla presenza del sottoscritto,
veniva integrata da altri elementi con delibera di Giunta in data
17.3.1967 n. 768; essa ha tenuto le riunioni alle date del
31.7.1967, 18.1.1968, 1.7.1968 e 29.10.1968. Allegati alla presente
le invio i verbali delle tre prime sedute, alle quali farò seguire
l'ultimo appena pronto.
Come potrà rilevare da essi, il problema affidato alla
Commissione è stato ampiamente discusso con apporto di contributi
concreti da parte dei componenti, ed essa è stata analizzata sia
sotto una prospettiva futura, sia sulle necessarie articolazioni
con le attuali condizioni settoriali derivanti da iniziative
comunali e già adottate in via d'attuazione.
Il punto che a questo riguardo è stato maggiormente esaminato è
quello relativo all'acquedotto di Aosta, per il quale la
Commissione ha ritenuto di non dover in alcun modo intralciare la
pronta attuazione dell'opera indipendente di studi e progetti già
eseguiti e di finanziamenti statali già ottenuti, ma di ravvisare
l'opportunità che l'opera, anche se attuata a sé stante, possa
essere idoneamente inserita nel futuro e auspicato un piano
regionale di acquedotti per eventuali disponibilità a favore dei
Comuni delle cintura e di quelli toccati nella sua percorrenza.
Nell'ultima seduta la Commissione intendendo acquisire elementi
indispensabili alla stesura del piano il quale dovrà
necessariamente derivare da studi relativi alla disponibilità
idrica delle vallate, alle esigenze orografiche, alle loro
caratteristiche geologiche, ha stabilito di affiancare all'Ufficio
Acque funzionante nell'Assessorato ai Lavori Pubblici elementi
tecnici idonei ad un esame approfondito di tali diversi aspetti del
problema. Nello stesso tempo, non potendo ravvisare nell'organicità
del piano una idonea corresponsione degli uffici attualmente
esistenti nell'ambito dell'Amministrazione regionale, la
Commissione stessa, ha creduto di porre allo studio, che non potrà
essere per il momento di larga massima, il potenziamento di uffici
già esistenti o la creazione come attuato in altre Regioni di un
Organismo specificatamente destinato agli studi, alle proposte di
costruzione, e alla organica gestione di tutta la procedura e degli
elaborati derivati dal piano.
Per quello che riguarda la composizione della Commissione io
posso leggere anche i nominativi dei componenti che sono stati i
seguenti: Prof. Montesano - Presidente della Commissione; Mappelli
- Assessore alla Sanità e Assistenza Sociale - Primo componente;
Assessore Colombo; Ing. Benzo - Assessore all'Industria e
Commercio; Maquignaz Assessore dell'Agricoltura e Foreste; Avv.
Chanu - Sindaco di Aosta; Consigliere Berthet - che era stato uno
dei proponenti della Commissione; Geom. Chamonin - Consigliere
regionale; Dr. Cusumano; Dr. Barbero; Prof. Luria; Dr. Canuti; Ing.
Ferrarrotti; Geom. Gonrad; Arch. Prola; Ing. Maione; Dr. Chantel;
Dr. Rotti (?) geologo; Dr. Campani - Ingegnere della S.A.V.; Prof.
Cambosi - Direttore di studio di igiene all'Università di Torino;
Prof. De Benedetti - geologo libero docente preside dell'Università
di Torino; Sig. Rigollet - funzionario dell'Assessorato quale
Segretario della Commissione.
Quindi non è che la Commissione non abbia fatto nulla: c'è un
lavoro abbastanza interessante che la Commissione ha accolto -
lavoro che viene condensato in verbali che sono agli atti e che
sono stati trasmessi per dovere d'ufficio alla Presidenza della
Giunta, dopo di che la Presidenza della Giunta, per le note vicende
che ci sono state, anche della malattia del Presidente Bionaz, non
ha mai risposto a questo nostro invio e pregherei l'attuale
presidente della Giunta di voler incaricare i suoi uffici, per
poter riprendere, anche modificando la Commissione, riprendere
questo studio con l'inserimento di altri elementi da parte del
Consiglio e con l'inserimento di esponenti dell'ufficio di
programmazione, perché non vorrei anche per interesse che riguarda
un po' tutti i componenti della Commissione, i quali hanno lavorato
a questo riguardo, non vorrei che uno studio di questo genere
rimanesse a metà, ma io auspico che venga completato con elementi,
con l'appoggio di altri elementi che possono integrare la
Commissione stessa.
Germano (P.C.I.) -
Io voglio ringraziare il Presidente,
ma richiedere nel medesimo tempo, tenendo conto dell'importanza del
problema, che ai Consiglieri venissero distribuite le fotocopie dei
verbali, in modo che se è necessario portare un contributo,
possiamo portarlo...
Montesano (P.S.D.I.)  -
Consigliere Germano, io
aderisco personalmente alla richiesta, siccome nella Commissione,
non nominata dal Consiglio ma nominata dalla Giunta, il Presidente
della Giunta, mi dà adesso l'autorizzazione di inviare a tutti i
Consiglieri i verbali della Commissione, di modo che, in secondo
tempo vedremo di continuare questo discorso che è un discorso
importante per quello che riguarda questo...
Manganoni
(P.C.I.) -
Io, aderendo alla proposta di
Germano, vorrei chiedere questo: c'è una Commissione ai Lavori
Pubblici? Allora io proporrei di inviare questi studi a tutti i
Consiglieri, ma che ne sia investita la Commissione ai Lavori
Pubblici, la quale dovrà poi portare in Consiglio; questa è una
domanda che io rivolgo, e prego l'Assessore interessato...
l'Assessore interessato è d'accordo su questo?
Pregherei di fare presto, perché se la Commissione ci ha messo
due, tre anni, non so quanti per fare questi studi, che saranno
approfonditi, documentati, io non lo metto in dubbio, se la si
porta presto in Commissione e la Commissione si riunisce in un
termine breve, e io raccomando in un termine breve, potrà portare a
termine i suoi lavori e presentare il problema in Consiglio.
Si potrà dire che lo studio non è completo, ma un momento, se
noi vogliamo aspettare gli studi completi, parlavo un momento fa
del 1975, beh, andiamo sempre in quell'ordine di tempo, cominciamo
a portare in Consiglio quello che c'è, la Commissione esamina,
porta in Consiglio, poi si potranno ultimare, ma intanto, sentiamo
un po' il parere, cosa ne dice il Consiglio, no? Ormai sono due,
tre, quattro anni che c'è la Commissione, e io chiedo l'impegno non
del Presidente che non c'è, ma dell'Assessore, e in pochissimo
tempo, non so, un mese, un mese e mezzo, lo si esamina e poi lo si
porta in Consiglio.
Montesano (P.S.D.I.)  -
A questo proposito io vorrei
aggiungere ancora qualche altra cosa: il problema, ho detto, è
molto importante per poterlo risolvere. Io ricordo di aver scritto
un'altra lettera, ve la cercherò e la comunicherò, di aver
richiesto, non per iniziativa ma per deliberato della Commissione,
di aver richiesto al Presidente della Giunta, la nomina di due o
tre tecnici per la necessità di studi che riguardano il reperimento
di sorgenti con la portata, lo studio geologico dei posti dove le
sorgenti esistono, quindi questi due studi devono essere alla base
di uno studio conseguente e positivo per quello che riguarda
l'approvvigionamento idrico, quindi ricominciamo per il momento a
dare i verbali ai Consiglieri. Possiamo mettere al corrente la
Commissione Affari Pubblici e poi continuare in questi studi - che
sono già fatti - mi dice l'Assessore Colombo, sulle sorgenti e
altri studi sul...
Manganone
(D.C.) -
Io rispondo brevemente ai
Consiglieri che sono intervenuti sulla necessità di un catasto
delle acque.
Posso dire che da diversi mesi i miei tecnici stanno lavorando,
hanno già portato a buon punto l'ubicazione e la classificazione di
queste sorgenti.
Qualche sorgente è tenuta sotto controllo anche nel periodo
invernale, perché non faccia brutti scherzi. Posso dire che una in
particolare ha deviato percorso ed è risultata secca.
Posso dire al Consiglio che lunedì saremo a Roma per esaminare i
finanziamenti del piano quinquennale 1971-1975. Io spero di
ottenere dei buoni risultati.
Vorrei ancora dire a Manganoni che appena avremo i verbali
trasmessi dal Presidente del Consiglio, io riunirò la Commissione,
la farò riunire dal Presidente Chamonin e porterò già anche dei
dati relativi a quest'inverno delle sorgenti che sono state
classificate.
Vorrei ancora invitare il Consiglio ad accettare questa piccola
modifica dell'art. 1, in cui si dice: "la norma della lettera A) -
dell'art. 2 della legge regionale 22.6.1964 n. 8, concernenti:
interventi tecnico finanziari della Regione per la costruzione,
sistemazione e la riparazione delle opere di pubblica utilità è
modificata come segue e non varia niente; varia solo la norma della
lettera A) all'art. 1".
Fosson
(U.V.) -
Avevo chiesto la parola prima del
Consigliere Germano e siccome il Segretario... (
Montesano:
allora mi scuso) ...no, no ma è il segretario che ha guardato.
Direi, eventualmente prenda nota... (
Montesano:
prendo nota
e come...) ...no no, ma è il Segretario che aveva guardato. Ad ogni
modo, niente di male, almeno, non penso che sia una discriminazione
politica da parte del Segretario.
Ad ogni modo, molte cose sono state dette, quindi il mio
intervento è brevissimo.
Io temevo di non aver capito bene quello che aveva detto il
Presidente, invece nella sua replica ho capito benissimo che la
Commissione non aveva finito i suoi studi.
La Commissione finirà i suoi studi, io mi associo alla richiesta
degli altri che mi hanno preceduto, nel senso di avere al più
presto quello che è stato fatto fino adesso dalla Commissione e che
si possa esaminare sia in sede di Commissione dei Lavori Pubblici,
sia in Consiglio quello che c'è già; in modo che si possa suggerire
qualche cosa per il proseguimento di questi studi.
Montesano (P.S.D.I.)  -
Altri che chiedono la
parola? Allora si passa alla votazione della legge.
Manganone
(D.C.) -
Mentre prima, c'era all'art. 1
cominciava all'art. 2 della legge, io vorrei porre avanti le norme
della lettera A) dell'articolo è modificata come segue: alla quarta
riga, Germano, è modificata come segue, non varia niente.
Montesano (P.S.D.I.)  -
Assessore, io chiederei, è
doveroso da parte del Consiglio che mi precisi la data, a decorrere
dal...
Manganone
(D.C.) -
Dal quindicesimo giorno, art.
2, Presidente, la presente legge entrerà in vigore dal quindicesimo
giorno successivo a quello della sua pubblicazione.
Montesano (P.S.D.I.) -
Sì, sì, ma dal primo articolo ci
sono puntini, non possiamo lasciare puntini, dobbiamo fissarli.
(Voci in lontananza)
Montesano (P.S.D.I.)  -
Allora, sopprimere
"a
decorrere"
. E modificate come segue.
Allora, ci sono altri interventi? Chi approva l'art. 1 della
legge emendato come proposto dall'Assessore ai Lavori Pubblici,
alzi la mano. Contrari? Astenuti?
Il Consiglio approva.
Art. 2 - Chi approva alzi la mano. Contrari? Astenuti? Il
Consiglio approva.
Si passa alla votazione a scrutinio segreto.
Risultati della votazione.
Presenti: trentuno; votanti: trentuno; favorevoli: ventinove;
contrari: due.
Il Consiglio approva.
Si passa all'esame dell'oggetto n. 5.
Prego, per favore fare un po' di silenzio.
