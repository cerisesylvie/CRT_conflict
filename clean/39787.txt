Classificazione
ASSISTENZA SOCIALE



Oggetto del Consiglio n. 2865 del 13 luglio 2017 - Resoconto
OGGETTO N. 2865/XIV - Interpellanza: "Interventi
assistenziali a favore di persone anziane".
Rosset (Presidente) -
Punto n. 24 dell'ordine del giorno.
Ha chiesto la parola il Consigliere Guichardaz per l'illustrazione;
ne ha facoltà. Chiederei all'Assemblea un po' di silenzio,
grazie.
Guichardaz (PD-SIN.VDA) -
Giusto per non perdere
l'abitudine, cerchiamo di presentare almeno una iniziativa in ogni
Consiglio allo scopo di sensibilizzare le istituzioni su argomenti
che riguardano specifiche categorie di persone, in particolare
quelle più fragili e più vulnerabili. Ricordo anche all'ex
Assessore Fosson che ieri, al termine dei lavori della I
Commissione - spero scherzando - cercava di minimizzare questo tipo
di iniziative dicendo che ci concentriamo su questioni che
riguardano poche persone, gruppi ristretti di utenti e pazienti.
Ricordo anche al collega Fosson che negli scorsi Consigli abbiamo
affrontato argomenti attinenti alle disabilità, a tutto il problema
dell'odontoiatria per le persone poco collaborative. Abbiamo
parlato di terapia del dolore per i malati oncologici. Abbiamo
trattato dei problemi pratici connessi alla gestione ordinaria e
quotidiana delle persone gravemente malate e pertanto bisognose di
particolari attenzioni; dei problemi di tipo logistico e
organizzativo che devono affrontare le famiglie di alcune categorie
di malati. Facevamo riferimento ai malati di leucemia, ma il
discorso è allargabile anche oltre. Abbiamo sollecitato la presa in
carico di situazioni delicate che richiedono una sensibilità
particolare, un approccio psicologico, come per esempio la
questione relativa al lutto prenatale o la perdita del bambino
immediatamente dopo la nascita.
Il nostro gruppo è stato promotore - lo ha scritto materialmente
- dell'emendamento sul "fattore famiglia". Ci siamo occupati del
servizio di ossigenoterapia (seicento persone interessate); di
questioni apparentemente banali come il problema del pagamento del
ticket
, operazione che per alcune persone è di una
difficoltà direi invalicabile. Certo, collega Fosson, sono
argomenti che riguardano categorie specifiche, ma che - ho avuto
più volte occasione di ribadire - attengono al grado di civiltà di
un sistema. Quando ci si prende cura dei più deboli e dei più
fragili, anche se appartengono a categorie poco rappresentate o
poco rappresentative da un punto di vista anche elettoralistico,
visto che per qualcuno questo è il problema più grande - è vero,
poche persone a volte per qualcuno sono poco interessanti - ci si
prende cura dell'intera comunità. Se ci si occupa degli anziani,
dei disabili, delle famiglie in difficoltà e dei malati non è che
ci si disinteressi del popolo nel suo complesso e ci si distragga
dai grandi temi. Tant'è che oggi abbiamo presentato proprio
un'interpellanza addirittura sulla qualità dell'aria nella città di
Aosta; spero che chi è stato citato abbia ascoltato le repliche
dell'Assessore Roscio, perché dico che sono molto interessanti.
Ho fatto questa lunga premessa, perché volevo spiegare al
collega Fosson, ma anche a tutte le persone che ci ascoltano, che
un'opposizione costruttiva e propositiva si costruisce anche sui
piccoli temi, su argomenti che, se messi insieme, assumono comunque
una rilevanza significativa. Il nostro compito è sicuramente quello
di parlare di bilanci, di rapporti con lo Stato, di alte strategie,
magari del Casinò, ma è anche di sollecitare la presa in carico dei
problemi di
target
di popolazione, magari circoscritti, ma
non per questo meno importanti.
Per tornare all'interpellanza, oggi vogliamo trattare una
questione: il problema dell'assistenza a domicilio degli anziani
non autosufficienti, non tanto dal punto di vista della presa in
carico da parte dei servizi territoriali, dell'assistenza
domiciliare integrata, per esempio dell'ADI, quanto di un'eventuale
forma di sostegno economico per le famiglie che intendono tenere in
casa l'anziano non autosufficiente, curarselo e assisterselo
direttamente. Naturalmente ciò non esclude la possibilità di
usufruire poi dei servizi territoriali infermieristici o sanitari.
Per capirsi, parliamo dell'alternativa domestica rispetto alla
presa in carico di queste persone presso strutture pubbliche
all'uopo attrezzate e progettate: la cosiddetta
"istituzionalizzazione" degli anziani non autosufficienti. Torno su
un argomento che in più occasioni abbiamo trattato come gruppo,
argomento che è sempre stato a cuore al nostro gruppo, di cui
abbiamo proposto a più riprese delle soluzioni.
Ad onor del vero, Assessore, preciso che esistono in Valle
d'Aosta dei contributi per l'assistenza alternativa
all'istituzionalizzazione, ma che riguardano - a meno che io non
abbia letto male - il sostegno alla cosiddetta "badante", un
sostegno variabile in base all'ISEE fino ad un massimo di 700 euro
per i redditi più bassi. Credo che esista anche una sorta di
scontistica - mi pare di averlo letto in mezzo alle varie proposte
- a favore degli utenti, ma non dei familiari, una scontistica
credo del 50 percento sul progetto attivato dal nucleo di
valutazione per coloro che usufruiscono di questi progetti e che
decidono di restare in famiglia in luogo all'istituzionalizzazione.
La questione che poniamo oggi, però, non riguarda questa specifica
tipologia di contributi o di sconti sull'assistenza domiciliare, ma
la possibilità che venga erogato un aiuto economico, una sorta di
riconoscimento a quei familiari che, per scelta o per altri motivi,
decidono di assistere direttamente a casa il proprio anziano non
autosufficiente senza l'ausilio di assistenti familiari
(badanti).
Ci sono Regioni e Province italiane che riconoscono l'assegno di
cura, oltre che per il pagamento di prestazioni assistenziali e di
cura, ad esempio per la copertura dei costi per i fondi
pensionistici e previdenziali dei parenti curanti, o per consentire
l'attuazione delle cosiddette "misure di vita indipendente". Cito
ad esempio la Provincia autonoma di Bolzano, che prevede assegni di
cura indipendenti dal reddito e dal patrimonio della persona non
autosufficiente, calcolati sul fabbisogno assistenziale: vengono
erogati assegni che vanno da 558 euro a 1.800 euro, in base alla
necessità di ore di assistenza.
Vi sono poi altre realtà che riconoscono il lavoro di cura
familiare in misura variabile in base all'ISEE o al livello di non
autosufficienza. Cito le Marche, l'Emilia-Romagna, la Toscana, il
Piemonte, la Lombardia. Certo, il modello bolzanino è quello che
personalmente preferisco, perché riconosce il lavoro di cura
familiare come un'attività che ha dignità di lavoro, che è
retribuita non in base alla situazione economica preesistente, ma
in virtù del carico assistenziale, della fatica che il familiare fa
per assistere i propri anziani; riconosce sostanzialmente che
quello dell'assistenza è un lavoro e, pertanto, va retribuito come
tale. Per capirsi, la retribuzione di un dipendente non varia a
seconda del proprio ISEE o del patrimonio che possiede il
dipendente, ma varia in base alla qualità e alla tipologia della
prestazione.
Può apparire come una
boutade
questa proposta, un
qualcosa di irrealizzabile, ma qualcuno si rammenterà che già
qualche anno fa esisteva un contributo per i familiari - poi
abolito alla fine del 2013, credo proprio dall'allora Assessore
Fosson - che, se ben ricordo, era legato al reddito; un contributo
che non era riservato all'assunzione di assistenti familiari
professionali, ma proprio ai familiari che mantenevano presso
l'abitazione l'anziano non autosufficiente, e comunque non lo
istituzionalizzavano. Non erano grandi contributi, erano alcune
centinaia di euro, ma erano significativi perché riconoscevano
comunque un'attività di cura. Io credo che vada riaperto un
ragionamento sul possibile ripristino dell'assegno ai familiari,
magari con modalità che si avvicinino più a quelle di Bolzano che
non a quelle delle Marche, in cui si parla di un'erogazione non so
se biennale, al massimo due o tre anni, di 200 euro al mese fissi
indipendentemente dal reddito, ma sulla base di un
quid
disponibile. Credo che il favorire il trattenimento degli anziani
non autosufficienti presso il proprio domicilio o quello di
familiari e conoscenti, riconoscendo a questi ultimi il cosiddetto
"
caregiver
familiare" (lavoro di cura e di assistenza
domestica) sia un importante segnale politico.
Ricordo che solo qualche mese fa - credo a febbraio - questo
Consiglio ha votato una risoluzione su iniziativa dell'allora
Assessore alla sanità Laurent Viérin, per incoraggiare il
caregiver
familiare, colui che volontariamente si prende
cura, in ambito domestico, di una persona cara in condizione di non
autosufficienza a causa delle severe disabilità di cui è afflitto.
Questa risoluzione, che abbiamo votato tutti, sostiene l'idea che
tale attività sia un vero e proprio lavoro; necessita quindi di
tutele giuridiche, di una sorta di riconoscimento economico e
previdenziale come fosse un vero e proprio lavoro domestico. Credo
sia necessario passare magari dalle intenzioni ai fatti, perché di
buone intenzioni sono lastricate tante strade. Proprio in virtù di
quella risoluzione che avevamo votato tutti convintamente, credo
sia ora di cominciare a fare qualcosa di ufficiale per questo tipo
di iniziative.
Presidente -
Ha chiesto la parola l'Assessore Bertschy
per la risposta; ne ha facoltà.
Bertschy (UVP) -
Il tema del governo delle politiche
degli anziani passa per iniziative come queste, ma passa per tavoli
molto più allargati, con discussioni che coinvolgono ormai da tempo
più istituzioni, soprattutto gli Enti locali, che oggi hanno in
carico la gestione dei servizi, l'azienda che si occupa di
completare con i suoi servizi sanitari l'azione di assistenza.
Ha citato giustamente dei tempi che non ci sono più, la Regione
è profondamente cambiata, tempi in cui l'Assessore Fosson, non
credo con piacere, aveva dovuto rinunciare ad una parte della legge
n. 23/2010, quella relativa all'assistenza, sospendendo tutta una
serie di istituti. Su quel capitolo c'erano più di 3 milioni di
euro che permettevano di fare interventi come quelli e permettevano
di sostenere una cifra, attraverso un investimento ancora più
importante, quello delle badanti sul territorio. Il bilancio che
abbiamo appena approvato - credo lo conosca come me - al pari degli
ultimi due bilanci ha dato una risposta, ma sono bilanci che,
rispetto a quei bisogni, hanno necessità di essere implementati.
Vanno trovate nuove risorse.
Attualmente è rimasta la possibilità di ottenere delle
disponibilità economiche per non istituzionalizzare i nostri
anziani attraverso l'utilizzo delle badanti o il servizio di
assistenza domiciliare. È però un servizio molto limitato e, per
chi riesce a realizzarlo evitando l'istituzionalizzazione - quindi
dopo aver verificato attraverso l'unità di valutazione che sono
persone che avrebbero dovuto essere ricoverate in una struttura per
anziani - c'è la possibilità di avere uno sconto del 50 percento
sul costo orario di assistenza. Evidentemente è molto poco per
scelte come queste. C'è necessità di avere una famiglia che, oltre
ad essere disponibile in termini di tempo, sia capace di completare
l'assistenza della quale una persona non autosufficiente
necessita.
Detto questo, sappiamo tutti bene che stiamo al lavoro per
organizzare le politiche, il governo degli anziani del futuro. Si è
parlato molto dell'idea di costruire un'organizzazione di gestione
diversa; la proposta è quella di un'azienda, ma magari ne
arriveranno altre. Qualche giorno fa, in V Commissione, avete
deciso di accettare la proposta degli Enti locali di formare ancora
un tavolo di lavoro informale per fare ulteriori valutazioni al
riguardo. Evidentemente la politica di gestione non va confusa con
la politica e la visione del governo di una popolazione che,
collega Guichardaz, non è assolutamente poco numerosa. La
popolazione anziana, le persone purtroppo non autosufficienti, il
crescere di malattie croniche e tutta una serie di condizioni che
si stanno avverando ci fanno dire che, prima di arrivare alle
urgenze, evidentemente dobbiamo trovare delle soluzioni e una
progettualità. A questo proposito stiamo cercando di analizzare
insieme all'università un progetto che, attraverso l'analisi di
dati anche di altri territori legati ai nostri, possa completare i
nostri confronti politici.
Vengo alla proposta dell'assegno di cura: oggi la legge n. 23 lo
ha sospeso in attesa di finanziamenti, ma su questo si potrebbe
ritornare. Credo che la strada di provare a tenere i nostri anziani
a casa sia quella giusta, visto che sappiamo tutti che costi oggi
hanno le strutture, i mille posti che abbiamo in struttura e i
costi che sosteniamo per gestire gli anziani con questa
organizzazione. È anche vero che tutta una serie di condizioni
sociali vanno tenute in considerazione: l'aumento dell'età del
lavoro, la necessità di avere intorno alla famiglia
un'organizzazione pubblica differente dal passato, pubblica o anche
privata, nel senso che bisognerà capire come rendere complementare
tutta una serie di servizi. Se per le malattie purtroppo gravi come
le malattie oncologiche si è riusciti ad organizzare servizi
efficaci, valutati in maniera molto positiva dalle famiglie come
quelle dell'ADI che prevede questa assistenza integrata, molto si
può fare ancora per garantire una politica migliore di assistenza,
pensando anche che qui si possono aprire, investendo delle risorse,
delle opportunità di lavoro probabilmente da valutare con una
visione diversa da quella completamente pubblica che abbiamo avuto
finora.
Pertanto l'assegno di cura e la valutazione se rifinanziare
questa misura sarà sicuramente un ragionamento da fare, ma non lo
vedrei in via esclusiva. Non è solo l'assegno di cura che può
permetterci di far fronte a queste situazioni, ma è una visione un
po' più legata proprio a quello che stavamo dicendo. Abbiamo
passato anni a cercare di dotare i nostri Comuni di strutture per
anziani. Queste strutture sono passate da microcomunità per persone
abili, bisognose di stare insieme per non rimanere isolate, a
ospedali sul territorio che devono rispondere in maniera sempre più
efficace a bisogni che non riusciamo più a soddisfare negli
ospedali per acuti.
Come realizzare una politica che sappia mantenere questi presidi
e queste risorse? Oggi la legge n. 23 è finanziata per circa 19
milioni di euro. A queste risorse però bisogna aggiungere quelle
degli Enti locali, bisogna aggiungere la contribuzione delle
famiglie e la spesa, solo per il sistema delle strutture, supera
abbondantemente i 30 milioni di euro, anzi, si avvicina ai 35
milioni di euro. Credo si sia capito che aggiungere investimenti in
questa direzione non è la strada, perché purtroppo nelle nostre
famiglie rimangono ancora tanti anziani da curare e da sostenere.
La legge n. 23, oltre a questa possibilità, ne dava anche altre.
Ritengo pertanto che nel prossimo futuro il finanziamento
dell'assegno di cura debba essere legato ad un'organizzazione
politica, che spero possa uscire anche dai lavori che sapremo fare
nei prossimi due mesi insieme agli Enti locali. Non è solo una
questione di risorse, ma credo anche di educazione, di messaggi
culturali e di un'inversione di tendenza rispetto a quello che si è
fatto negli ultimi anni. Bisogna riuscire ad arrivare alle famiglie
proponendo delle risorse, ma anche un modello di società differente
da quella attuale. Dobbiamo riprenderci cura dei nostri anziani,
delle persone che hanno dato tanto alle nostre famiglie e alla
nostra comunità. Dobbiamo riprenderci cura di queste persone con
una politica che sappia guardare al presente ma con una
sostenibilità per il futuro, perché è inutile poi ritrovarsi nella
condizione di finanziare un anno sì e un anno no progetti come
questi.
Presidente -
Ha chiesto la parola il Consigliere
Guichardaz per la replica; ne ha facoltà.
Guichardaz (PD-SIN.VDA) -
Lei ha citato un dato: questi
assegni, prima del 2014, costavano 3 milioni di euro. Mi sembra un
po' tantino, visto che tra l'altro erano assegni poco importanti da
un punto di vista economico, ma estremamente significativi per il
significato, assegni che riconoscevano proprio la fatica e il
valore del lavoro di cura familiare. Credo che in una situazione
come questa, tra l'altro di progressivo invecchiamento della
popolazione, quindi di un aumento costante del fabbisogno
assistenziale da parte degli anziani, non ci si debba neanche porre
il problema che le misure alternative possano togliere lavoro a
quelle già esistenti, perché abbiamo fatto un dibattito in V
Commissione e il timore di alcuni amministratori locali è che
abbiamo costruito una rete di servizi, ma io credo che siano
perfettamente compatibili e che i servizi di istituzionalizzazione,
quelli residenziali, possano convivere perfettamente con altre
forme di servizi.
Peraltro, non so se vi ricordate, quando abbiamo votato questa
risoluzione sul
caregiver
familiare, due piccole annotazioni
scritte in premessa mi hanno fatto anche un po' riflettere: "Letto
che il Premio Nobel 2009 per la medicina Elizabeth Blackburn ha
dimostrato che i caregiver familiari hanno un'aspettativa di vita
fino a diciassette anni inferiore alla media della popolazione;
Osservato drammaticamente che secondo quanto emerso dalle ricerche
condotte su questo delicato tema, i caregiver familiari, logorati
da un carico assistenziale senza pari, sono stati costretti nel 66
percento dei casi a lasciare del tutto il lavoro, e nel 10 percento
dei casi a chiedere il
part time
o il telelavoro". Colleghi,
questa è la realtà: c'è gente che rinuncia
all'istituzionalizzazione, rinuncia ad uno stile e ad
un'aspettativa di vita media, che magari accetta di ridurre la
propria vita in termini anche temporali e accetta di perdere il
lavoro pur di tenere gli anziani in casa. È una situazione che sto
vivendo in questo momento; conosco tantissime persone che hanno i
propri anziani in casa e che si rifiutano di istituzionalizzarli
per motivi che ognuno può liberamente accettare o non accettare. Ci
sono poi famiglie che hanno la possibilità di rinunciare
all'istituzionalizzazione e altre che non possono assolutamente
permetterselo; quindi, secondo me, le due offerte sono
assolutamente compatibili le une con le altre.
Assessore, io ribadisco che i nostri servizi sono ottimi. Noi ci
differenziamo rispetto a tante altre Regioni per una rete di
servizi costruita nel tempo attraverso energie di tutti, io credo.
Qua non ci sono maggioranze e minoranze, qua si sono intercalate -
credo - persone che hanno probabilmente l'idea che il mantenere una
rete di assistenza familiare, mantenere un contesto e cercare di
mantenere anche un familismo protettivo e positivo sia un valore
aggiuntivo. Io invito pertanto adesso, non so se in questa fase con
la variazione di bilancio o nel prossimo bilancio, a ripensare di
avere una politica di incentivazione. Questo, tra l'altro, proprio
in virtù del fatto che aumentano in maniera sempre maggiore i casi
di anziani non autosufficienti, significa anche assicurare
contemporaneamente una sostenibilità di sistema. Sarebbe opportuno
che noi ragionassimo, così come altre Regioni, anche nella
direzione dell'assistenza domestica, del riconoscimento
dell'attività di cura come un lavoro, quindi non come un qualcosa
che vada parametrato in base all'ISEE. Voi non siete pagati in base
all'ISEE, noi non siamo pagati in base alle nostre proprietà e ai
nostri patrimoni, siamo pagati per il lavoro che facciamo. Abbiamo
scritto sulla risoluzione che questo è un lavoro domestico che va
riconosciuto come un lavoro.
L'invito che estendo adesso in V Commissione e nei prossimi
ragionamenti che si faranno è proprio di porre l'attenzione sul
tema dell'assistenza familiare per cercare di incentivare sempre
più questa pratica, che è anche socialmente positiva.
