Classificazione
FINANZA REGIONALE E LOCALE
STATUTO



Oggetto del Consiglio n. 993 del 27 gennaio 2010 - Resoconto
OGGETTO N. 993/XIII - Interpellanza: "Definizione del nuovo
assetto finanziario della Regione in applicazione della legge sul
federalismo fiscale".
Interpellanza
Il 30 novembre 2009 il Presidente della Provincia autonoma di
Trento, Lorenzo Dellai e il Presidente della Provincia autonoma di
Bolzano Luis Durnwalder hanno siglato a Milano con i Ministri
dell'economia Giulio Tremonti e della semplificazione Roberto
Calderoli l'accordo per il nuovo modello di autonomia finanziaria
provinciale correlato all'applicazione del federalismo fiscale di
cui alla legge n. 42 del 5 maggio 2009.
Le autorità provinciali hanno dichiarato di aver scelto di
avanzare esse stesse delle proposte concrete per applicare i
principi del federalismo fiscale con un atto legislativo adottato
previa intesa con le due Province autonome.
Il nuovo equilibrio fissato comporta alcune rinunce in
termini di entrate, ma anche qualche nuova attribuzione
autonomistica ed è stato immediatamente recepito nella legge
finanziaria del 2010.
La sua lettura desta particolare preoccupazione alla luce
dell'intervenuta soppressione delle somme in precedenza attribuite
alle Province a titolo sostitutivo dell'Iva all'importazione che,
se dovesse essere parimenti prevista anche per la Valle d'Aosta,
comporterebbe il venir meno di risorse per oltre 300 milioni di
euro, ossia quasi un quinto del bilancio regionale.
Poiché è previsto che alla Commissione tecnica paritetica per
l'attuazione del federalismo fiscale, integrata da un
rappresentante tecnico della singola regione o provincia
interessata, sia demandata un'attività ricognitiva delle
disposizioni attualmente vigenti concernenti l'ordinamento
finanziario delle regioni a statuto speciale e delle province
autonome di Trento e di Bolzano e della relativa
applicazione,
i sottoscritti Consiglieri regionali
Interpellano
la Giunta regionale per sapere:
1) se sia già stata riunita la Commissione tecnica paritetica
per l'attuazione del federalismo fiscale e chi ne faccia parte per
la Regione Valle d'Aosta;
2) se sia effettivamente in discussione l'eventuale
soppressione dell'assegnazione statale forfetaria sostitutiva della
compartecipazione all'imposta sul valore aggiunto percepita fino al
1992 sull'importazione delle merci comunitarie di cui all'art. 8
della Legge 23 dicembre 1992, n. 498;
3) quali richieste siano state ipotizzate o avanzate da parte
della Regione proposte in merito alla possibile acquisizione di
nuove competenze o di nuove entrate per il bilancio
regionale;
4) quali sono gli intendimenti della Giunta e le tempistiche
relativi alla definizione del nuovo assetto finanziario
complessivamente conseguente all'applicazione della legge n. 42 del
5 maggio 2009 sul federalismo fiscale.
F.to: Louvin - Bertin
Président
- La parole au Conseiller Louvin.
Louvin (VdAV-R)
- Merci, Président Chatrian.
Assessore Lavoyer, credo sia l'Assessore Lavoyer direttamente
chiamato ad affrontare questa interpellanza... Assessore Lavoyer,
noi siamo molto preoccupati; l'abbiamo già detto, lei lo ricorda
certamente, al momento della discussione del bilancio, quando,
nelle ore imminenti la nostra discussione d'aula, fu diffusa la
notizia di un accordo intervenuto tra la Provincia autonoma di
Trento, la Provincia autonoma di Bolzano ed il Governo circa il
nuovo modello di autonomia finanziaria provinciale o - per tradurla
nel linguaggio corrente - l'applicazione del cosiddetto
"federalismo fiscale".
La nostra preoccupazione discende dal fatto che in quell'accordo
si segnalava la rinuncia da parte delle Province autonome in
questione, convenuta con il Governo, alla cosiddetta "quota di
assegnazione forfetaria" rispetto all'IVA da importazione. Noi
tutti ricordiamo come nel 1992, nell'imminenza della chiusura,
della soppressione, delle barriere doganali, fu riconosciuta a
titolo di compensazione alla nostra Regione, così come all'Alto
Adige e al Trentino, per l'attraversamento massiccio dei loro
territori da parte dei camion che trasportavano merci
intra-comunitarie, una quota forfetaria, che nel nostro caso, oggi,
è aumentata fino a concorrenza di circa trecento milioni di euro,
cioè qualcosa come un quinto del nostro bilancio regionale
spendibile.
Sapere che la Provincia di Trento e la Provincia di Bolzano
hanno trovato un'intesa su questo terreno, compensato poi da alcune
nuove attribuzioni di competenza, e anche a qualche introito
ulteriore su un riparto fiscale che è diverso dal nostro, e che non
copriva l'intera gamma dei tributi, è per noi motivo, ovviamente,
di preoccupazione, come credo che lo sia per tutta la comunità
valdostana, all'indomani della perdita dei buoni di benzina. L'idea
che possa essere fortemente indebolito il nostro bilancio
regionale, per un importo così rilevante, non può non destare
qualche apprensione.
Sul tema peraltro, proprio all'indomani della presentazione
della nostra interpellanza, si è svolto un incontro, abbiamo
appreso dagli organi di stampa, proprio il 16 di gennaio, tra il
Presidente della Regione e il Ministro Calderoli a Saint-Vincent.
Al di là delle dichiarazioni di circostanza, sull'assoluta
coincidenza di idee e di obiettivi, noi non abbiamo ancora contezza
delle idee e degli obiettivi del Governo regionale e quindi non
possiamo mettere in dubbio la convergenza con quelli statali;
saremmo contenti di sapere quale direzione si intende intraprendere
in merito ai contenuti dei decreti attuativi. Quello che per noi ha
rappresentato un ulteriore motivo di preoccupazione è stato leggere
che l'oggetto della riunione era la nuova quota di riparto fiscale
destinata alla Valle d'Aosta, oggi fissata in 9/10, sto leggendo
una comunicazione stampa dell'ANSA non smentita dagli organi di
governo, e che si sia parlato di una possibile revisione dei 9/10
per noi è ovviamente ulteriore motivo di forte preoccupazione.
Siamo quindi a chiedere al Governo regionale quali siano gli
intendimenti alla luce di quanto è avvenuto tra Bolzano e Trento,
da un lato, e il Governo nazionale, dall'altro: seguiamo la stessa
strada? È in discussione un assetto finanziario simile a quello che
hanno concertato queste province oppure ci sono altri temi in
discussione?
Noi, Assessore, lo ricorda certamente, circa un anno fa, abbiamo
votato come Consiglio regionale una mozione che impegnava il
Governo a riferire sul federalismo fiscale e la sua attuazione
all'interno della Commissione. Ora, al di là di una prima
comunicazione avvenuta proprio pochi giorni dopo, di ordine
assolutamente generale, ma eravamo ancora prima dell'approvazione
della legge n. 42, non abbiamo più avuto nessuna comunicazione da
parte vostra. Un'implicazione, un'informativa un po' più sostenuta
nei confronti di quest'Assemblea ci sembra doverosa, anche alla
luce dei temi che ha introdotto l'accordo Bolzano-Trento con lo
Stato.
Io mi limito a ricordare che sono stati toccati i parametri di
riferimento proprio del calcolo dell'IVA, quindi il riferimento ai
consumi finali. Vorrei ricordare che in quella sede - quando dico
"in quella sede" intendo nella legge finanziaria che ha già
recepito l'accordo Trento-Bolzano-Governo nazionale - è stata
modificata la modalità di quantificazione dell'incidenza del
prelievo sull'imposta sul reddito delle società, si fa riferimento
adesso all'incidenza media del PIL, tra Regione in questione e
Stato. Sono stati disposti i trasferimenti in materia di
ordinamento scolastico, sono stati anche introdotti degli aspetti
molto importanti come quello del finanziamento di progetti di
coesione territoriale per i comuni di prossimità; quelli, per
intenderci, come Carema, nel nostro caso, che chiedono l'ingresso
in una Regione a statuto speciale. La stessa problematica è nota in
Alto Adige e Trentino e, come risposta a questo problema politico
importante, la Finanziaria ha previsto un ammontare rilevante, si
parla di quaranta milioni di euro all'anno di progetti di
cooperazione territoriale. Sono state assunte a carico della
Provincia autonoma di Bolzano, per intero, le spese sul
finanziamento dell'università, anche nel nostro caso una quota,
seppur non elevatissima, è a carico dello Stato. Sono state assunte
dalla Provincia autonoma di Bolzano anche le spese del servizio di
spedizione e recapito postale. Sono stati disposti, questo, in
tempo di crisi economica, penso non dovrebbe essere trascurabile...
sono stati portati a carico della Provincia anche oneri in materia
di Cassa integrazione guadagni e soprattutto possibilità di
intervento supplementare. In questa sede si parla spesso di ricorso
alla cassa integrazione, di impatto della cassa integrazione, il
margine di manovra che le Province autonome della parte orientale
delle Alpi hanno conseguito in questa materia sono un fatto di
assoluta rilevanza e di importanza.
Ecco, Assessore Lavoyer, sperando di non metterle troppa carne
al fuoco - ma la materia, lei ha visto dal tenore
dell'interpellanza, è ampia - noi le chiediamo: se sia già al
lavoro questa Commissione tecnica paritetica che è stata istituita
proprio per l'attuazione del federalismo fiscale; chi ne fa parte
per la nostra Regione; se sia stata discussa, se sia materia di
esame, anche la soppressione della quota forfetaria compensativa
sull'IVA da importazione, questi trecento milioni di euro che
spariscono dal bilancio regionale... se viene adottata una misura
analoga a quella prevista per il Trentino; quali siano comunque le
vostre proposte, anche tenendo presente quanto dichiarano
Durnwalder e Dellai nel loro commento, cioè che sono stati essi
stessi portatori di proposte, hanno avanzato essi stessi proposte
di nuovo assetto finanziario ed, infine, quale sia la tempistica
che ci dobbiamo aspettare, abbiamo visto l'accelerazione molto
forte della questione trentino-tirolese negli ultimi mesi
nell'imminenza della Finanziaria, qual è il treno al quale ci
colleghiamo, avremo un nostro provvedimento, e se dobbiamo
aspettarci questo impatto per un tempo ravvicinato. Grazie.
Président
- Merci. La parole à l'Assesseur Lavoyer.
Lavoyer (FA)
- Grazie Presidente.
Certamente l'argomento sollevato dal collega Louvin è senz'altro
molto importante, di peso sostanziale e di peso politico, quindi
prima di entrare su aspetti più precisi, che sono poi i fatti a cui
ci dobbiamo attenere al momento, due brevissime considerazioni più
di carattere generale: l'illustrazione del collega Louvin è stata
molto ampia e offre degli spunti che probabilmente difficilmente
riusciranno a trovare una risposta in questo mio intervento, al di
là del tempo a disposizione, ma perché il contenuto della materia è
molto complesso.
La prima premessa è che la nostra Regione, come anche le altre
Regioni a statuto speciale, avrà senz'altro un atteggiamento
costruttivo in questo tavolo aperto con lo Stato. Detto ciò non
possiamo fare dei paragoni tra la situazione della Regione autonoma
Valle d'Aosta e quella delle Province di Trento e Bolzano, perché
bisogna esaminare innanzitutto a fondo i contenuti di quella
decisione e ciò che ruota intorno ad essi (uno, peraltro, l'ha già
citato bene il collega Louvin). A suo dire, c'è stata una rinuncia
e, per le informazioni che abbiamo, proposta dalle province; è
stata però una rinuncia contrattata e concordata con le province
stesse, non è stata una resa, prova ne è che dai 4/10 loro passano
poi ai 9/10 dell'IVA di importazione. Questo sta già a significare
che ogni Regione ha un suo regime di riparto fiscale, prova ne è
che - poi entrerò nella descrizione più precisa dei fatti - la
legge delega del 1942 prevede per le Regioni a statuto speciale un
tavolo di confronto bilaterale tra Governo e ciascuna Regione, da
non confondere con il tavolo (o chiamiamola "Commissione tecnica
paritetica") composto da trenta soggetti che prevalentemente è
destinato alle Regioni a statuto ordinario, quindi alle Regioni
che, allo stato delle cose, non hanno nessun tipo di regime
fiscale, simile a quello delle Regioni a statuto speciale.
L'ultima annotazione in premessa è che ognuno ha anche una
storia legata alla decisione, presa a suo tempo, nel momento in cui
vi fu l'abbattimento delle barriere doganali e fu trasformata l'IVA
di importazione, facendo riferimento mi pare all'anno 1993,
blindandola con indicizzazione ISTAT. Ogni Regione dietro a quella
decisione dello Stato ha aperto un tavolo di concertazione molto
ampio, quindi non è stata una compensazione del gettito, ma una
contrattazione. È inutile che ci ripetiamo il discorso delle
competenze, del personale scolastico, del personale forestale...
diciamo che c'è stata una valutazione che per quanto riguarda la
nostra Regione ha fatto sì che anche tutta una serie di
trasferimenti ordinari dallo Stato fossero aboliti. Non ci fu
quindi una compensazione
tout court
, solo di carattere
economico, ma fu il risultato di un ampio ragionamento, sia a
livello tecnico che a livello politico, che stabilì che in quella
fase, in quel momento storico diciamo, ci fosse questo tipo di
determinazione nei confronti della nostra Regione.
Ora, prima di concludere, volevo cercare di precisare anche per
i colleghi del Consiglio qual è la situazione allo stato attuale di
questa trattativa. Come ho già detto prima, la Commissione tecnica
paritetica per l'attuazione del cosiddetto "federalismo fiscale" è
un organismo prettamente tecnico, incaricato di fornire il supporto
necessario all'attuazione della citata legge n. 42/2009 con
riferimento a dati informativi finanziari, è composta da trenta
tecnici, per metà di rappresentanza dello Stato e per metà in
rappresentanza delle autonomie territoriali, ma - attenzione! - i
rappresentanti delle Regioni... sono sette esclusivamente delle
Regioni a statuto ordinario, che sono le uniche destinatarie dei
decreti legislativi attuativi della presente delega, quindi non
confondiamo la Commissione tecnica paritetica con quello che può
essere il tavolo di confronto bilaterale tra Governo e singole
Regioni a statuto speciale.
Fatta questa premessa, diciamo che quella è una commissione che
non coinvolge direttamente l'Amministrazione regionale della Valle
d'Aosta. Noi lanciamo, con quello che ho sottolineato prima, un
messaggio di atteggiamento costruttivo da parte della nostra
Regione nei confronti di quanto emergerà da questo tavolo. Alle
Regioni a statuto speciale ed alle Province autonome - come
peraltro certamente sa il collega Louvin, molto più esperto del
sottoscritto per quanto attiene questo tipo di materia - l'articolo
1, comma 2 della legge delega espressamente che si applichino solo
gli articoli 15, 22 e 27 della stessa legge. In particolare, le
disposizioni dell'articolo 27 fissano i principi per il concorso
delle autonomie speciali, i principi, non le decisioni specifiche,
gli obiettivi di perequazione e solidarietà, da attuarsi secondo
criteri e modalità da definire con norma di attuazione, previa
individuazione di indirizzi e linee guida da parte di un tavolo di
confronto bilaterale tra Governo e ciascuna Regione (parliamo
chiaramente delle Regioni a statuto speciale e delle Province
autonome), a cui partecipano i Ministri competenti e il Presidente
della Regione interessata. Questo tavolo, pertanto, costituisce
l'unica sede di confronto con il Governo, quindi diciamo che il non
sapere quali potranno essere le decisioni o le aspettative della
Regione in questo momento corrisponde al vero, perché è questo il
tavolo su cui verranno poi assunte le decisioni... in conclusione
dirò quali sono le linee di carattere generale.
Con decreto del Presidente del Consiglio dei Ministri dell'8
agosto 2009 è stata formalizzata l'istituzione del tavolo
prevedendo una sezione tecnica di supporto di cui fa parte il
Coordinatore del bilancio, finanze e patrimonio, il dott. Peter
Bieler - quindi qua rispondiamo ad una parte del quesito - che
rappresenta quindi la parte tecnica mentre la parte politica, come
ho detto prima, è rappresentata dal Presidente della Regione. Il
tavolo, ad oggi, non è mai stato convocato, questa è la prima
risposta; altra cosa è stata la trattativa fatta a suo tempo dalla
Provincia di Trento e di Bolzano.
Fatte quindi queste premesse, qual è l'atteggiamento politico
della nostra Regione? Intanto sottolineo che, per quanto riguarda
l'imposta sostitutiva dell'IVA di importazione, al momento nulla si
può dire sul suo futuro, anche se - come è noto - la Finanziaria
dello Stato per l'anno 2010 è intervenuta sul riparto delle
Province di Trento e Bolzano, ma è stata una scelta non
unilaterale, una scelta condivisa con delle "compensazioni" ben
specifiche. Cosa intendiamo fare noi, come Governo? Intanto
vorremmo affrontare questo argomento al tavolo specifico e non
legato solo a questo tipo di problematica ma prenderemo anche in
considerazione diverse partite aperte, tra le quali ce n'è una in
particolare che è datata primi anni '90, la legge
690... il
collega Louvin che ha fatto l'Assessore e il Presidente della
Regione conosce bene questa materia... ci è stato trasmesso solo
recentemente l'accordo del tavolo tecnico siglato con lo Stato che
rappresenta una compensazione tra crediti dello Stato verso la
Regione e crediti della Regione verso lo Stato, con un delta di
circa 400milioni di euro, questo accordo è stato già sottoscritto
dai responsabili delle due componenti del tavolo, quindi Regione,
da una parte, e Stato, dall'altra.
Non possiamo certamente liquidare la materia di questa eventuale
compartecipazione al federalismo fiscale da parte delle Regioni a
statuto speciale all'IVA di importazione, ma l'argomento va visto
nella sua globalità, tenuto conto poi, quando parliamo di
competenze... - noi non abbiamo aspettato questo appuntamento per
fare dei ragionamenti sulle competenze - ne cito alcune già in
essere: le competenze delle ex strade statali ora diventate
regionali, non poche, considerando che tutte le vallate principali
avevano numerose strade statali diventate poi regionali; si tratta
di una competenza molto "corposa", non soltanto perché si può
esercitare un'attività su questi mezzi di comunicazione, ma incide
e non poco sui costi. Per queste competenze, però, i trasferimenti
dello Stato sono stati uguali a zero. Numerose altre sono le
competenze che nel frattempo - adesso non è questa la sede per
elencarle - la nostra Regione ha assunto senza nessun intervento di
tipo finanziario a sostegno di questi maggiori oneri, quindi fatta
la premessa che l'atteggiamento è e vuole essere un atteggiamento
dal punto di vista politico costruttivo... il tema va affrontato
nella sua complessità, non andando a prendere come esempio uno
spicchio di una trattativa delle Province di Trento e Bolzano che
peraltro avevano un regime di riparto fiscale totalmente diverso
dal nostro, perché dal momento in cui ti portano dai 4/10 ai 9/10
l'IVA di importazione rinunci ad un importo e bisogna poi andare a
quantificare l'impatto di questa modificazione citata come
esempio.
Quindi, quali sono in conclusione gli intendimenti, che
rappresentano le risposte che in questo momento siamo in grado di
dare su questo argomento molto importante? La premessa è chiara,
diciamo che il Consiglio regionale sarà tenuto costantemente
informato sulla futura evoluzione dei lavori del tavolo che -
ripeto - allo stato delle cose non è ancora stato convocato.
Personalmente mi sembra strano, penso che sia un'interpretazione
errata quella di una disponibilità del Governo regionale, ma penso
di tutto il Consiglio, al di là di maggioranza e di opposizione -
mettere in discussione il riparto fiscale dei 9/10. Noi abbiamo ben
chiara la necessità di preservare l'autonomia finanziaria della
nostra Regione, sia che essa si identifichi sul riparto fiscale dei
9/10, sia che si identifichi su delle risorse che lo Stato, in
questo momento, trasferisce alla nostra Regione in particolare
quella legata all'IVA sostitutiva di importazione, risorse che
peraltro sono state oggetto di un'approfondita contrattazione
legata a competenze e oneri ed a trasferimenti dello Stato che -
possiamo dire - attualmente sono tendenti allo zero per altre
competenze che la nostra Regione ha.
In sintesi, questa è una materia che ci vede coinvolti in prima
persona; il Governo si impegna senz'altro a tenere un'informazione
corretta nei confronti del Consiglio e delle commissioni
competenti; però, allo stato delle cose, il tavolo che riguarda la
nostra Regione non è ancora stato convocato. Ribadiamo la nostra
volontà di andare a questo tavolo con un atteggiamento costruttivo
e responsabile, contemporaneamente conservando immutata la
necessità di preservare quella che è l'autonomia finanziaria della
nostra Regione, non per arroccarci, ma con delle motivazioni ben
precise e con della documentazione, delle argomentazioni che
staranno alla base di queste nostre richieste. Io ringrazio il
collega Louvin di aver sollevato questo tema molto importante.
Si dà atto che dalle ore 11,20 riassume la presidenza il
Presidente Alberto Cerise.
Président
- La parole au Conseiller Louvin.
Louvin (VdAV-R)
- Grazie.
Effettivamente, seppur con garbo e con molto rispetto,
l'Assessore ci ha un po' portato a spasso intorno al tema generale
del federalismo fiscale, senza "mettere le mani nel motore" di
quanto sta effettivamente avvenendo.
Ripeto: ciò che è in gioco oggi è una parte molto cospicua delle
risorse che potremo gestire come Regione e di cui potrà beneficiare
la comunità valdostana nei prossimi anni e, al di là
dell'autodefinizione di atteggiamenti di disponibilità, di
attenzione, costruttivi, responsabili, fermi, con i quali
l'Assessore Lavoyer ha definito il comportamento del Governo
regionale, noi non abbiamo al momento nessuna certezza. Non abbiamo
sentito escludere che si metta mano a questo pezzo così consistente
del nostro bilancio, che è costituito dall'assegnazione forfetaria
dell'IVA da importazione, ci era stata a suo tempo riconosciuta
perché sulla Valle d'Aosta si è creata comunque una situazione di
servitù di transito molto pesante. Vero che abbiamo utilizzato una
parte cospicua di quei proventi anche per la realizzazione delle
infrastrutture autostradali, a cui abbiamo partecipato mettendo
mano al portafoglio come Regione, ma è anche vero che il nostro
territorio ne ha risentito e ne risente pesantemente!
Non abbiamo, al di là dell'intento generale di difendere... di
non lasciare mettere in discussione i 9/10, non abbiamo nessuna
certezza che questo avvenga, ma mi pare di capire, Assessore
Lavoyer, che lei intende mettere, che si sia intenzionati a mettere
al centro della trattativa quel recupero del cosiddetto "tesoretto
fiscale", quello che da tempo lo Stato dovrebbe riversare alla
Regione come quota di sua competenza. Ne abbiamo discusso, lei
ricorda bene, al momento dell'approvazione del bilancio regionale,
questa quota di 400-450 milioni di euro che è in discussione, della
quale il collega Zucchi, in qualche modo si è fatto portabandiera,
qualche tempo fa, assicurando un suo ruolo di intermediario.
Noi non vediamo chiaro in questo momento sugli intendimenti che
voi intendete assumere; il tavolo di discussione, quello a cui
abbiamo fatto riferimento, quello che è previsto dell'articolo 27
della legge sul federalismo fiscale, non si è ancora riunito, ma
già il Presidente della Regione e il Ministro Calderoli dichiarano
di essere perfettamente d'accordo. Nessuno deve temere nulla dal
federalismo fiscale, perché il suo punto di arrivo è l'autonomia -
dice il Ministro - ed entrambi sostengono che c'è questa assoluta
coincidenza di idee e di obiettivi.
A nostro modo di vedere la forbice sta per chiudersi, a nostro
modo di vedere il coltello dalla parte del manico ce l'ha il
Governo. La trattativa è come in una partita a poker, al buio,
coperta, noi non ne sappiamo nulla, al di là dell'intendimento che
lei manifesta e che siamo sicuri avrà il seguito in una conferenza
di presentazione "a babbo morto", cioè quando sono già stati
definiti, presi tutti gli accordi, dell'esito della questione.
A noi interessa sapere delle cose concrete, altri hanno già
fatto... giustamente in un contesto diverso e con un assetto
finanziario diverso... hanno già fatto le loro valutazioni e le
loro scelte, le nostre stanno per arrivare, lo sappiamo tutti. Non
è tema su cui si sbizzarriscano i
media
, perché è anche un
tema indigesto, ma sappiamo che stiamo per arrivare al
redde
rationem
, ma siccome siamo su un terreno fragile, siamo su quel
terreno che limita al "sentito" il Consiglio della Valle d'Aosta,
la definizione della quota dei tributi erariali... quindi si
chiederà tutt'al più un nostro parere a posteriori. Noi
manifestiamo, Assessore, non nei suoi riguardi personali, ma nei
riguardi dell'atteggiamento troppo riservato e troppo coperto della
Giunta regionale, su questo tema manifestiamo il nostro disaccordo
e il nostro disappunto e, soprattutto, lo manifestiamo alla luce di
un atteggiamento sempre più compromissorio nei confronti del
Governo di centro-destra, verso il quale si sta orientando la
maggioranza regionale e questo Governo. Grazie.
