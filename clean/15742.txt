Classificazione
ASSISTENZA SOCIALE


Resoconto integrale del dibattito dell'aula
Oggetto del Consiglio n. 2045 del 24 luglio 1996 - Resoconto
SEDUTA ANTIMERIDIANA DEL 24 LUGLIO 1996
OGGETTO N. 2045/X Entrata in funzione della microcomunità di
Perloz. (Interrogazione)
Interrogazione Visto il prolungarsi dei tempi di entrata in
funzione della struttura della nuova microcomunità di Perloz;
Preso atto delle aspettative che ci sono tra la popolazione
della bassa valle in merito all'entrata in funzione della suddetta
struttura;
il sottoscritto Consigliere regionale
Interroga
l'Assessore competente per sapere:
1) quali sono i problemi che ostano all'entrata in funzione
della struttura;
2) quali i tempi ragionevoli per superare i suddetti problemi e
quindi l'apertura agli utenti della stessa.
F.to: Chiarello
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Oggi il Consigliere Chiarello
probabilmente ha scelto un tema monotematico per le sue
interrogazioni.
A proposito di ENEL la risposta a questa interrogazione è molto
semplice. Per il funzionamento della microcomunità necessitano
circa 50 kwh, che il vecchio trasformatore, attualmente esistente
nel piazzale di Plan de Brun, non era in grado di erogare se non a
scapito dell'intera frazione.
Nel corso dei lavori è stato ricavato nel seminterrato della
microcomunità medesima un locale adibito a cabina elettrica, a
vantaggio di tutta la frazione.
Quindi era necessario costruire una linea indispensabile per far
funzionare la microcomunità, senza danneggiare il servizio di
fornitura di energia elettrica all'intera frazione di Plan de
Brun.
Tralascio tutti i solleciti, le lettere intercorse fra
Assessorato e ENEL, che stanno a testimoniare che non siamo stati a
guardare ma che abbiamo seguito con attenzione la cosa. Per venire
alle risposte concrete sui quesiti, che sono quelle che al di là
delle piccole polemiche ci interessano, possiamo dichiarare che
l'ultimazione dei lavori medesimi con la consegna del contatore
alla microcomunità è prevista per la metà del mese di agosto;
successivamente a tale data potranno ultimarsi le procedure di
collaudo già avviate, avendo presente che l'opera è stata
realizzata in tre appalti separati. Allora si facevano ancora
lavori edili, impianto elettrico e impianto
idro-termo-sanitario.
Presidente Ha chiesto la parola il Consigliere Chiarello.
Chiarello (RC) Assessore, quando ha parlato di polemica, non
vorrei fare polemica però non sono io che dovevo progettare questi
lavori da parte dell'ENEL.
L'Assessore Vicquéry da diversi Consigli parla dei tempi di
apertura di questa microcomunità, addirittura l'ultima volta ha
detto che non si esporrà più perché non sa come va a finire.
Insomma, se dobbiamo accettare questo e se poi facciamo delle
domande è polemica..., voglio dire che non ritenevo di far
polemica! Volevo solo dire che non è che si debba pensare all'ENEL
quando è pronta la struttura, pensavo che parallelamente dovevano
andare avanti anche i lavori con l'ENEL. Prendo atto con
soddisfazione di questa risposta, per cui entro la metà del mese
prossimo è prevista l'ultimazione dell'allacciamento, poi quando
andrà in funzione lo vedremo.
