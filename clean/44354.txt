Classificazione
ASSISTENZA SOCIALE
Disabili
TURISMO E INDUSTRIA ALBERGHIERA



Oggetto del Consiglio n. 1399 del 23 marzo 2022 - Resoconto
OGGETTO N. 1399/XVI - Interrogazione: "Predisposizione del
progetto per la partecipazione della Regione Valle d'Aosta al bando
nazionale per il turismo accessibile e inclusivo per le persone con
disabilità e Interpellanza: "Adesione della Regione Valle d'Aosta
al bando nazionale per il finanziamento di progetti per il turismo
accessibile-inclusivo per le persone con disabilità".
Bertin (Presidente) -
Punto n. 23 all'ordine del giorno
che è collegato al n. 8. Illustra l'interpellanza il consigliere
Brunod, risponderà successivamente l'Assessore con la somma dei
tempi compresi quelli dell'interrogazione e alla fine ci saranno le
repliche dell'interrogante e dell'interpellante. Ha chiesto la
parola il consigliere Brunod, ne ha facoltà.
Brunod (LEGA VDA) -
Richiamata la mozione presentata e
approvata all'unanimità durante la seduta del Consiglio regionale
del 12-13 gennaio 2022 avente come oggetto l'impegno del Governo
regionale a introdurre agevolazioni per l'acquisto di Skipass in
tutti i comprensori regionali per le persone con disabilità e
relativi accompagnatori, nell'esposizione della mozione avevamo
anche fatto presente che il 10 gennaio 2022 era stato pubblicato
sul sito del Governo nazionale un avviso pubblico per il
finanziamento di progetti per turismo accessibile inclusivo per le
persone con disabilità. In attuazione del decreto del Ministro per
le disabilità, di concerto con il Ministro dell'economia e delle
finanze, del lavoro e delle politiche sociali e del turismo,
l'Ufficio per le politiche in favore delle persone con disabilità
della Presidenza del Consiglio dei ministri intende promuovere,
attraverso l'avviso pubblico, il finanziamento di progetti per il
turismo accessibile inclusivo per le persone con disabilità. Questi
progetti riguardano lo sviluppo del turismo accessibile e inclusivo
volto a favorire la presenza di turisti con disabilità e dei loro
familiari, la realizzazione di infrastrutture per organizzazione di
servizi accessibili, l'offerta turistica accessibile e inclusiva
anche attraverso tirocini lavorativi per persone con disabilità. A
questo bando, dove sono state stanziate importanti risorse, possono
partecipare le Regioni, le Province autonome di Trento e Bolzano.
Si tratta di 30 milioni di euro in totale e, per quanto riguarda
potenzialmente la nostra Regione, vi sarebbero 1.200.000 euro di
risorse a disposizione. Per presentare il progetto, a pena di
inammissibilità, ciascuna Regione e Provincia autonoma deve
indicare nel quadro finanziario l'impegno a cofinanziare il
progetto in misura non inferiore al 10 percento. Tenuto conto che
inizialmente, per quanto riguarda i termini di presentazione della
domanda di finanziamento, erano stati fissati sessanta giorni dalla
data di pubblicazione del bando sul sito istituzionale dell'Ufficio
per le politiche in favore delle persone con disabilità,
successivamente abbiamo appreso che nella sezione "Avvisi e bandi"
vi sono stati degli aggiornamenti che indicano una proroga della
scadenza per la presentazione delle domande all'11 aprile 2022.
Evidenziamo anche che nelle FAQ relative al bando "Turismo
accessibile" vengono fatte alcune precisazioni. Alla domanda "se
l'ambito turistico di riferimento deve essere necessariamente
lacustre, montano o balneare o può anche essere riferito all'intera
Regione o a specifiche città, musei, siti archeologici, camini,
ciclovie" si trova la seguente risposta: "gli ambiti turistici
possono essere regionali o riferibili a enti territoriali, siti
archeologici, musei comunali, cammini e ciclovie. Per quanto
riguarda le città, musei e siti archeologici, si deve tener conto
che tali ambiti sono già destinatari in genere di risorse per la
rimozione delle barriere architettoniche e per favorire
l'accessibilità laddove la finalità della misura è rivolta invece a
migliorare la fruizione dei servizi turistici per le persone con
disabilità in aree e settori più raramente destinatari di risorse e
in cui il potenziamento dei servizi per persone con disabilità è
rimesso alla vocazione imprenditoriale degli operatori privati".
Riteniamo che la partecipazione a questo bando sia un'ottima
opportunità per cercare di continuare a sviluppare un turismo
accessibile e inclusivo per la nostra Regione. Si interpella
l'Assessore competente per conoscere se vi sia l'intenzione di
aderire al bando sopracitato e, nel caso di risposta affermativa,
attraverso quali proposte progettuali.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Cercherò di non prendere ventitré
minuti per la replica e di chiudere prima ma essendo la sommatoria
di due iniziative... cercherò di farla comunque breve.
Le iniziative consiliari in questione fanno riferimento
all'avviso per il finanziamento di progetti per il turismo
accessibile e inclusivo per le persone con disabilità, come lei ha
ben precisato, finanziato con il fondo per l'inclusione delle
persone con disabilità messo a disposizione dall'Ufficio per le
politiche in favore delle persone con disabilità della Presidenza
del Consiglio dei ministri e sono finalizzate a conoscere lo stato
dell'arte rispetto alla proposta progettuale regionale. Questo mi
serve per dire a premessa che confermo l'intenzione
dell'Amministrazione regionale di aderire al bando con a capofila
l'Assessorato che rappresento, l'Assessorato dei beni culturali,
turismo, commercio e sport. Informo che sin dall'inizio abbiamo
lavorato per predisporre il progetto da inviare alla Presidenza del
Consiglio dei ministri con la collaborazione dei competenti uffici
dell'Assessorato sviluppo economico, formazione lavoro del collega
Bertschy, dell'Assessorato sanità, salute e politiche sociali del
collega Barmasse e dei diversi partner presenti sul territorio
regionale. Anche questo bando è arrivato, tra l'altro, con una
scadenza che, per fortuna, è stata prorogata, quindi messo lì e in
pochissimo tempo bisognava implementarlo. Voglio innanzitutto
rassicurare i Consiglieri promotori dell'iniziativa. Gli uffici si
sono attivati per elaborare la proposta progettuale regionale e
stanno ancora lavorando per perfezionarla e ultimare le necessarie
incombenze, atti, predisposizione della documentazione a corredo
della candidatura entro la scadenza prevista. A tale proposito
voglio davvero ringraziare tutto il personale, i dirigenti, i
funzionari e le associazioni che si sono davvero spese per cercare
di mettere a regime diciamo un progetto che non aveva comunque dei
presupposti di semplicità, un progetto anche questo molto general
generico.
L'avviso della Presidenza del Consiglio dei ministri intendeva
promuovere il turismo accessibile attraverso azioni aventi le
seguenti finalità: sviluppo di un'offerta volta a favorire la
presenza di turisti con disabilità e i loro familiari;
realizzazione di infrastrutture e/o organizzazione di servizio
accessibili e, terzo punto, offerta di tirocini lavorativi per
persone con disabilità. Occorre innanzitutto precisare che il
termine "turismo" in questo caso ha un'accezione molto vasta, si
tratta di un concetto che abbraccia la cultura, l'arte, la
tradizione, lo sport e le attività ludiche, se lei legge il bando,
è molto variopinta la definizione. Si è pertanto dovuto operare una
selezione del settore su cui investire, un'eccessiva ampiezza
avrebbe significato una parcellizzazione delle somme a
disposizione, con conseguente riduzione della portata degli
interventi, 1.200.000 sono tanti ma sono anche pochi se li si
disperde. Per la stessa ragione si è scelto di non intervenire su
tutto il territorio regionale ma di sperimentare un modello di
sviluppo per alcune zone individuate nell'ambito delle attività
poste in essere in caso di finanziamento, che possa generare un
circolo virtuoso ed essere replicato successivamente in altre
realtà, una sorta di progetto pilota, l'abbiamo strutturato in modo
tale che sia qualcosa che possa contemplare tutti i bisogni
afferenti a questo turismo accessibile, quindi si sta lavorando
proprio in questa direzione. La proposta progettuale in fase di
elaborazione mira a valorizzare il turismo montano inclusivo
dedicato alle persone con disabilità fisiche, sensoriali o
intellettive, in particolare le zone in Valle d'Aosta dove vengono
praticate le attività sportive legate alla montagna intese come sci
di discesa e di fondo e attività con le guide alpine. Abbiamo
pensato di inserire anche le palestre di arrampicata ovviamente
sempre nei termini dell'accessibilità delle persone con
disabilità.
Riassumo per sommi capi: la struttura generale del progetto
senza entrare nel dettaglio, in quanto i contenuti non sono ancora
definitivi, ma glieli svelo perché, tra l'altro, lei ha fatto
parte, è stato promotore, come ha scritto nella sua introduzione
anche della mozione, a seguito della mappatura dei servizi
attualmente esistenti sul territorio, verranno individuate quattro
zone in cui sviluppare il turismo inclusivo. Si organizzerà una
formazione specifica in materia di disabilità destinata a tutti i
soggetti coinvolti, quindi maestri di sci,
pisteurs-secouristes
, guide alpine, operatori delle
strutture ricettive. Le scuole di sci e le guide alpine saranno
fornite di tutti gli ausili necessari: ad esempio monosci,
snow
-
kart
per i bambini, eccetera. Parallelamente
saranno assicurati i tirocini inclusivi per persone con disabilità
nell'ambito del settore turistico al fine di fare esperienze
proprio di vita indipendente. Particolare attenzione, tra l'altro,
visto che il bando lo prevede, sarà riservata alla promozione
dell'immagine di una Valle d'Aosta inclusiva, il sito "Lovevda.it"
verrà proprio implementato con una sezione dedicata all'offerta
turistica accessibile. Questo è un po' il canovaccio del progetto,
che, come le ho detto, è comunque in via di perfezionamento perché
abbiamo voluto fare, tra l'altro, un progetto che poi è stato
condiviso anche con le associazioni. Ci si pone i seguenti
obiettivi: mettere a sistema e ampliare l'offerta turistica
invernale dedicata alle persone con disabilità di tutte le età e
alle famiglie partendo proprio da un lavoro di valorizzazione
dell'esistente e intervenendo con gli investimenti materiali e
immateriali per potenziarla.
Altro obiettivo: sensibilizzare sui bisogni speciali che
derivano dalle diverse disabilità, quindi fisiche, sensoriali e
intellettive, la popolazione residente, questo è un aspetto molto
importante, formando anche diversi operatori coinvolti a diverso
titolo nell'accoglienza delle persone con disabilità. Particolare
rilevanza avrà in questo senso, come le dicevo prima, la formazione
delle guide alpine, dei
pisteurs-secouristes
, dei maestri di
sci, eccetera, della cui competenza tecnica, legata specificamente
alla professione, siamo, come credo di aver sempre detto, da sempre
fieri ma che hanno manifestato proprio nel corso del dialogo
avviato per la predisposizione del progetto proprio la necessità di
una specifica formazione legata ai bisogni speciali derivanti
proprio dalle disabilità. Per intenderci, ci hanno chiesto di avere
un supporto proprio nel capire come rapportarsi con una persona con
un disturbo dello spettro autistico piuttosto che con una
disabilità di tipo intellettivo fisico. In questo senso non
possiamo che accogliere con molto piacere la loro richiesta che
testimonia, da un lato, una sensibilità verso l'ambito delle
disabilità da parte di questi professionisti della montagna;
dall'altro, la volontà di ampliare le competenze
professionalizzandosi sempre più a vantaggio dell'offerta turistica
della nostra Regione, poi consentire alle persone con disabilità e
alle loro famiglie di vivere l'emozione dello sci e di praticare
gli sport invernali proprio alla pari di tutti. In tal senso non ci
si è concentrati unicamente sulle scuole di sci, ma si è anche
tenuto conto dell'importanza dell'avere servizi turistici intesi ad
ampio spettro, accessibili: per esempio, il percorso parcheggio
biglietteria, i servizi igienici attrezzati, eccetera. Allo stesso
modo non sono state prese in considerazione solo le persone adulte
con disabilità ma anche i bambini e i ragazzi. Come vede, è un
progetto interassessorile perché sconfina dal turismo, noi siamo
capofila ma poi tocca anche altri ambiti: l'ambito sanitario, in
questo caso l'ambito degli impianti a fune e poi consentire alle
persone con disabilità residenti in Valle d'Aosta di partecipare ai
tirocini inclusivi seguendo il
format
"place and train" al
fine di vivere un'esperienza lavorativa inclusiva nei servizi
turistici. I tirocini realizzati, regolamentati sulla base della
DGR n. 693 del 14 giugno 2021, hanno le finalità di creare un
contatto diretto tra il soggetto ospitante e il tirocinante,
l'acquisizione di competenze professionali e di inserimento
lavorativo. Come vede, qui tocchiamo l'ambito lavorativo, che è
proprio anche dell'Assessorato e del collega Bertschy. Nell'ambito
del progetto verranno definiti i destinatari che potranno usufruire
di un'opportunità di sperimentazione attiva in un contesto
lavorativo avendo cura di coinvolgere anche soggetti che
necessitano di un maggiore accompagnamento attraverso adeguati
strumenti di accomodamento e forme di tutoraggio e di aiuto
personalizzato. Coinvolgere poi infine le persone e famiglie
residenti nella realizzazione di un'offerta inclusiva per i turisti
con i bisogni speciali. Chi meglio delle persone con disabilità ci
può confermare se le attività proposte sono adeguate. Nell'ambito
del progetto è prevista la realizzazione, tra l'altro, di alcune
giornate in cui le persone con disabilità residenti in Valle
potranno proprio testare i servizi. Un punto aggiuntivo ancora,
come le dicevo prima, riguarda la promozione dell'immagine della
Valle d'Aosta come una regione inclusiva e attenta ai bisogni
speciali delle persone con disabilità e delle loro informazioni; in
tal senso, come le accennavo, si intende intervenire sia attraverso
le attività proporzionali in capo all'Amministrazione regionale,
sia attraverso l'implementazione dei nostri siti che valorizzino
l'offerta di servizi accessibili a persone con disabilità. Vi sarà
una sezione speciale che stiamo strutturando che darà informazioni
sui servizi accessibili, sulle modalità di utilizzo, eccetera.
Penso di aver risposto alle domande del consigliere Brunod.
Rispondo ora ai quesiti specifici delle consigliere Minelli e
Guichardaz: "quale Assessorato si sia assunto il compito di seguire
il bando e se si è occupato della predisposizione del progetto". In
considerazione dei contenuti del progetto che vi ho illustrato in
precedenza, si è deciso di individuare quale capofila la struttura
"Enti e professioni del turismo", afferente all'Assessorato dei
beni culturali, turismo, sport e commercio in quanto competente in
materia di maestri di sci, guide alpine e professioni del
turismo.
Per quanto riguarda la domanda: "le caratteristiche del progetto
predisposto, in collaborazione con quali enti pubblici e del terzo
settore", l'impianto generale è stato definito, così come vi ho
descritto prima, ma il progetto è ancora in fase di
predisposizione. Il partenariato allo stato attuale è costituito da
partner interni, vale a dire strutture regionali a vario titolo
coinvolte, che sono: Invalidità civile, Disabilità e tutele,
Infrastrutture funiviarie, Politiche per l'inclusione lavorativa,
Promozione e progetti europei per lo sviluppo del settore
turistico, poi da partner esterni, quindi l'Associazione valdostana
dei maestri di sci, l'Unione valdostana guide di alta montagna,
l'Associazione Valdostana Impianti a Fune (l'AVIF),
l'Office du
Tourisme
, il Coordinamento disabilità Valle d'Aosta,
l'Associazione degli Albergatori della Valle d'Aosta (ADAVA) per
quanto riguarda la parte dei tirocini e dell'accessibilità nelle
strutture ricettive. Sulla base di quelli che saranno i contenuti
definitivi del progetto, non è comunque escluso che il partenariato
possa essere ampliato.
Terza domanda: "se siano state evidenziate le risorse
finanziarie regionali necessarie a completare il quadro finanziario
e a carico di quale Assessorato", giustamente l'articolo 5, come
accenna la collega Minelli, dell'avviso della Presidenza del
Consiglio, fa riferimento alla determinazione del contributo e al
cofinanziamento. Questo è un bando cofinanziato, la Regione deve
mettere una parte. Alle Regioni infatti è richiesta una
compartecipazione di almeno il 10 percento. Allo stato attuale le
somme non sono ancora state stanziate in quanto il quadro economico
del progetto è ancora in divenire. L'importo massimo del contributo
spettante a ciascuna Regione o Provincia autonoma è di 1.200.000
euro in considerazione della compartecipazione del 10 percento, il
contributo massimo della Regione sarà quindi 120.000 euro. Le somme
in questione saranno messe a disposizione dall'Assessorato che
presiede nello specifico e fanno riferimento sia per la parte di
spese correnti, sia per la parte di spese per investimento ai
capitoli di spesa della struttura "Enti e professioni del
turismo".
Permettetemi solo un'ultima considerazione: il progetto che
presenteremo è di certo limitato ad alcuni settori ma rappresenta,
secondo noi e secondo tutte le persone che ci stanno lavorando, un
buon punto di partenza affinché la Valle d'Aosta diventi sempre più
inclusiva. È necessario infatti che si crei una cultura della
normalità affinché il tempo libero, il turismo, le attività di
svago, attraverso la soluzione dei problemi legati
all'accessibilità e alla mobilità diventino diritto di tutti, così
come previsto nella Convenzione ONU sui diritti delle persone con
disabilità.
Presidente -
Per la replica, ha chiesto la parola il
consigliere Brunod.
Brunod (LEGA VDA) -
Ringraziamo l'Assessore per questa
risposta molto soddisfacente, molto dettagliata e tecnica nei vari
punti che lei ha toccato. Ovviamente condividiamo e siamo ben
contenti che ci sia questa collaborazione tra i tre Assessorati
perché comunque si parla di turismo inclusivo ma è un tema che
riguarda, come ha detto bene lei, tutti e tre gli Assessorati. È
anche un bene che, com'è stato detto, ci si concentri su quattro
zone da sviluppare bene come progetto pilota per poi eventualmente,
lo si spera, replicare poi su altre località, quindi è un buon
punto di partenza anche collegato alla mozione, come abbiamo citato
prima, per dare quest'immagine inclusiva a 360 gradi della nostra
regione. Ben venga anche la sezione sul sito che inizia a dare una
visione ottimale su questo tema molto delicato ma molto importante
che può dare delle grandi soddisfazioni alla nostra Regione. Fa
molto piacere anche il fatto di aver appreso che i maestri di sci e
le guide alpine sono entusiasti della cosa, vogliono crescere
professionalmente anche attraverso questi corsi per imparare a come
raffrontarsi con queste persone, è un ottimo segnale. Anche noi
ringraziamo tutti gli uffici e tutto il personale per il lavoro che
sta svolgendo in questo periodo e che dovrà ancora svolgere perché,
come ha detto lei, purtroppo molti di questi bandi hanno delle
scadenze molto strette e molto difficili da rispettare, quindi
siamo contenti che si sia aderito al bando per dare un segnale
importante per la nostra Regione.
Presidente -
Per la replica, ha chiesto la parola la
consigliera Minelli, ne ha facoltà.
Minelli (PCP) -
Noi avevamo chiesto di sapere quale
Assessorato alla data del 1° marzo, giorno del deposito
dell'interrogazione, si fosse assunto formalmente il compito di
predisporre il progetto da sottoporre agli uffici ministeriali
perché a dieci giorni dalla scadenza inizialmente prevista che,
com'è stato ricordato, era quella dell'11 marzo e poi prorogata
all'11 aprile solo il 27 febbraio, pensavamo che questo progetto
fosse in dirittura di arrivo e fosse praticamente pronto essendo
che il bando risaliva al 10 gennaio, però, da quello che
l'Assessore ci ha detto adesso, capiamo che è ancora in fase di
ultimazione e di precisazione.
Faccio presente che alla fine di febbraio, dieci giorni prima
della scadenza che era prevista, la Liguria aveva già presentato il
suo progetto e alla stessa data anche alcune altre Regioni avevano
fatto un avviso pubblico per gli enti del terzo settore per la
coprogettazione che avevamo visto e non ci risultava al momento
nessuna cosa evidente per quello che riguardava la nostra Regione.
Questo ci aveva preoccupato perché chiaramente rischiare di perdere
un investimento di 1.200.000 euro sarebbe una cosa negativa,
perché, come ha detto anche l'Assessore, è un'opportunità
estremamente vantaggiosa perché, a fronte di un impegno della
Regione di 120.000 euro, noi avremo spero un contributo che è di
oltre la metà rispetto a quello erogato a delle Regioni che sono
ben più estese e popolate come la Lombardia e potremmo migliorare
notevolmente l'attrattività e l'offerta turistica per le persone
con disabilità.
Per quanto riguarda le caratteristiche del progetto che lei ci
ha elencato, sicuramente è bene puntare anche sulla parte delle
caratteristiche del nostro turismo, quindi il turismo montano, gli
sport invernali e ciò che si può fare con le guide alpine; quello
che non ho capito bene, ma evidentemente... l'Assessore ha detto:
"non sono ancora state stanziate le risorse regionali perché non si
sa ancora esattamente la definizione del progetto", noi ci
auguriamo che sia un progetto che punti alla misura massima del
contributo che poi bisognerà realizzare nei diciotto mesi previsti.
Sulle caratteristiche però lei ci ha detto quattro località che
saranno località pilota per poi replicare un progetto anche
altrove. Su questo esprimiamo qualche perplessità perché forse,
considerata questa grande opportunità che non so se ci si
ripresenterà presto o tardi, bisognerebbe lavorare per
l'accessibilità e anche la destagionalizzazione, concentrarsi
soltanto sulla promozione per le persone disabili del turismo
legato sostanzialmente in gran parte all'inverno non ci sembra una
scelta così vincente perché, per esempio, leggendo anche progetti
di altre Regioni, proprio considerata la caratteristica del
turismo, delle persone con disabilità, ci sono dei dati su questo,
c'è una predilezione per spostarsi in stagioni diverse dall'inverno
anche non nei periodi di punta, questo perché può essere più
semplice per le persone che hanno esigenze diverse. Una cosa che ci
sembrava importante era quella di migliorare l'accessibilità, per
esempio, ai castelli, sono pochi i castelli accessibili in questo
momento, ai monumenti di interesse culturale della nostra Regione,
prevedere degli interventi sulla sentieristica e la segnaletica,
potenziare i percorsi ciclopedonali di
mountain bike
,
eccetera. Non puntare quindi su un solo tipo di turismo ma fare un
progetto più sistematico, pensando anche - e questa era una cosa
che ci era venuta in mente - a un portale dedicato al turismo
accessibile, quindi non implementando quello che già c'è. Va bene
prevedere qualche cosa in questo senso ma avremmo pensato più utile
giocare le proprie
fiches
su vari tavoli.
