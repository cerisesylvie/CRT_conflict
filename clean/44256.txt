Classificazione
ASSISTENZA SOCIALE
Disabili



Oggetto del Consiglio n. 1315 del 23 febbraio 2022 - Resoconto
OGGETTO N. 1315/XVI - Interpellanza: "Avvio di progetti per
l'inserimento lavorativo delle persone con disabilità
psichica".
Bertin (Presidente) -
Punto n. 34. Per l'illustrazione
consigliere Manfrin.
Manfrin (LEGA VDA) -
Grazie Presidente. Disabili psichici
incontrano notevoli barriere nell'accesso al lavoro, anche più
degli altri disabili purtroppo, ne sono causa le oggettive
difficoltà nello svolgere un lavoro ma un ruolo di peso è giocato
anche dalle imprese che tendono a diffidare della loro utilità e
temono di ottenere dalla loro assunzione più problemi che benefici.
Secondo un rapporto dell'organizzazione per la cooperazione e lo
sviluppo economico, in quasi tutti i paesi il rapporto tra la
disabilità e il lavoro è il medesimo, il tasso di occupazione dei
disabili è più o meno la metà di quello dei non disabili. Il tasso
di occupazione dei disabili psichici è più o meno la metà di quello
degli altri disabili. La riduzione, da caso a caso, oscilla fra il
30 e il 60 per cento Le ragioni di queste differenze sono
sostanzialmente due: la prima accumuna tutti i disabili e riguarda
l'oggettiva difficoltà a svolgere un lavoro. Nel caso del disabile
fisico, le barriere riguardano, a seconda del tipo di problema, lo
svolgimento di specifiche mansioni, mentre nel caso del disabile
psichico si possono invocare le difficoltà di attenzione e
concentrazione, di pianificazione delle operazioni e di gestione
dello stress sul lavoro. Nel caso dei disabili psichici, vi è una
seconda barriera, lo stigma. Lo stigma rappresenta la diffidenza
dell'ambiente, il disabile psichico è talvolta anche inconsciamente
discriminato per la sfiducia nelle sue capacità di lavorare e di
non creare problemi. Quest'atteggiamento può riguardare i colleghi
ma più spesso la differenza del datore di lavoro rappresenta
l'ostacolo all'ingresso. Una simile esperienza può indurre il
lavoratore ad interiorizzare lo stigma, maturando una sensazione di
inadeguatezza e ritirandosi dal mercato, chiaramente rientrando in
quelli che noi chiamiamo e definiamo i famosi
NEET
. Si stima
che tra i disabili psichici solo il 20 per cento dei non occupati
cerchi un lavoro, se il lavoro può avere al di là del beneficio
economico una valenza curativa, la sua mancanza diventa un
ulteriore fattore di marginalizzazione.
Esistono però delle politiche attive del lavoro rivolte
specificamente ai disabili psichici, come il
Supported
Employment
che mirano ad una breve preparazione e ad un
inserimento tempestivo nel mondo del lavoro. Ne è un esempio, e
questo è ritengo il cuore della nostra iniziativa ed interpellanza,
il progetto
Tsunami
che è l'acronimo di
Traineeship as a
Springboard out of Unemployment for those Affected by Mental
Illness
realizzato in Piemonte tra il 2016 e il 2019. Esso si è
concentrato sui disoccupati con disabilità psichica che si sono
rivolti ai servizi pubblici per l'impiego. Gli iscritti ai centri
per l'impiego nel periodo di interesse sono invitati a partecipare
al progetto. Gli aderenti sono inseriti in un percorso di circa
dodici mesi dove i primi due o tre mesi sono dedicati a servizi di
consulenza e orientamento per preparare al lavoro e i tre-sei mesi
successivi sono dedicati allo svolgimento di un tirocinio nel
mercato competitivo. Al termine di questo tirocinio il periodo
restante è dedicato ai servizi di supporto per inserire la persona
al lavoro con un contratto ordinario.
Chiaramente la figura chiave del progetto è il
Job Coach
,
un operatore debitamente formato, che ha il compito di strutturare
e personalizzare il percorso di ogni disoccupato, prevedere
l'occasione di inserimento in tirocinio e seguire l'evoluzione
dell'esperienza attraverso regolari confronti con il lavoratore e
il datore, intervenendo all'emergere di eventuali problemi. Il
progetto, considerata la fragilità dei presi in carico, prevede la
possibilità di sospensioni temporanee dei percorsi per eventuali
necessità di assistenza e cura. La valutazione del progetto
Tsunami
ha mostrato che la partecipazione del progetto
aumenta in modo considerevole le opportunità di tirocinio, molto
rare per i disabili psichici, con la partecipazione produce un
aumento dal 9 al 20 per cento.
Fatte quindi queste assolute e doverose premesse, anche per
illustrare quello che è il valore aggiunto che questo progetto
introduce, con quest'interpellanza abbiamo ritenuto opportuno
interrogare l'Assessore competente per conoscere quali siano i dati
relativi all'occupazione dei disabili psichici in Valle d'Aosta, se
siano attivi sul territorio regionale progetti di inserimento
lavorativo quale il
Supported Employement
e, in caso
negativo, se sia intenzione dell'Amministrazione regionale
attivarsi per garantire l'inserimento lavorativo dei soggetti con
disabilità psichica. Grazie.
Presidente -
Risponde l'assessore Bertschy.
Bertschy (AV-VdA Unie) -
Grazie. La ringrazio collega
Manfrin, secondo me è brutto personalizzarlo, però questi sono
veramente temi sui quali è corretto trovare anche il modo di
dedicare del tempo ma anche di portare degli esempi di altre
Regioni, come lei ha portato, o anche di altre situazioni, perché a
queste persone che hanno comunque famiglie, che hanno bisogno di
attenzioni particolari, è corretto a dedicare politiche sempre più
attente perché ne va dell'interesse generale della crescita della
comunità. Quindi confrontarci su questi temi lo trovo anche di
stimolo per le nostre strutture, per le strutture
dell'Amministrazione regionale, in particolare in questo caso del
Dipartimento delle politiche del lavoro ma non solo, per la
comunità tutta perché lei ha citato giustamente le imprese private
ma il tentativo che faremo, in particolare in quest'anno, sarà
quello di stimolare in primo luogo le Amministrazioni pubbliche e
forse tutti i nostri enti partecipati, perché la legge 68, le
politiche sull'inclusione sociale, che poi sono politiche di
progresso sociale della comunità, devono vedere in prima linea
soprattutto chi ha possibilità di rendere tutto questo un po' più
semplice, anche se nella semplicità non si possono costruire
progetti così complessi, però non quanto invece si trovano quei
processi produttivi che però alla fine del loro intervento devono
dare una risposta anche in termini di efficacia e di produzione .
Una rapida risposta che poi le darò perché ci sono anche questioni
che è bene lasciare allo studio, noi abbiamo al momento, al
31/12/2021 seicentoventidue iscritti al collocamento mirato,
seicentotredici sono persone con invalidità, duecentoventidue di
queste persone sono persone che hanno invalidità di tipo psichico,
centotrentasei uomini e ottantasei donne, e persone
ultraquarantenni, quasi il 66 per cento, sono in questa situazione,
molti di loro con la licenzia media, alcuni con diploma di scuola
superiore. Rispetto ai dati sull'occupazione con disabilità
psichica nel 2021, le borse lavoro attive sono state diciannove e
di queste, quindici hanno interessato persone con disabilità
psichica.
Sono stati trattati cinquantanove progetti di lavoro di persone
con disabilità ai sensi della legge 68, rilascio di nulla osta
all'assunzione, assunzione a seguito di concorsi pubblici e
riconoscimenti di assunzioni. Queste sei assunzioni hanno
riguardato persone con disabilità di tipo psichico, sono inoltre
state effettuate ventitré assunzioni nella pubblica Amministrazione
a seguito di chiamate pubbliche a copertura dagli obblighi previsti
dalla legge 68 cui possono candidarsi solo persone però che hanno
disabilità fisica o sensoriale. Qui è il primo lavoro che stiamo
cercando di fare per allargare le maglie oltre al limite che c'è
sulla chiamata numerica, su quelle nominative per cercare di
portare anche i progetti di lavoro sulle chiamate delle disabilità
psichiche nella possibilità di essere di attenzione
all'Amministrazione pubblica Se siano attivi sul nostro territorio
progetti di inserimento simili a quelli del Piemonte. Ci sono
parecchi progetti che ovviamente saranno da verificare e da
implementare o anche da ricondurre a progetti che hanno già
dimostrato di essere più performanti su altri territori. Ci sono
una serie di progetti che le elenco lasciando poi il numero di
persone coinvolte alla sua lettura.
C'è il progetto
Password
che è attualmente in corso che
offre opportunità di accompagnamento all'inserimento presso le
aziende valdostane attraverso la realizzazione di diversi
interventi di sostegno personalizzati e di azioni di sistema in
capo al Dipartimento politiche del lavoro e della formazione per il
consolidamento della rete dei servizi e delle risorse del
territorio impegnate nell'inclusione socio-lavorativa delle persone
con disabilità. Sono progetti che sono gestiti da un'
équipe
multidimensionale, assistente sociale, operatore del centro di
diritto al lavoro dei disabili svantaggiati, ulteriori operatori
sociali e operatori del terzo settore. Il progetto è stato avviato
a dicembre 2020, gli interventi finora realizzati sono rivolti a
persone con disabilità che necessitano di un accompagnamento mirato
e personalizzato a sostegno dell'azienda. Il progetto
Password
ha raccolto persone con disabilità marcate di vario
tipo, tra cui la maggior parte presenta anche disabilità psichiche,
otto su quattordici persone disabili fino ad ora prese in carico. È
un dato che conferma le criticità relative nell'inserimento del
mondo del lavoro delle persone con disabilità psichica ma
dall'altro dimostra l'impegno del Dipartimento.
Progetto S
tartup
che prevede percorsi di avvicinamento al
lavoro specificatamente rivolto ai giovani disabili
psico-intellettivi, ci sono state due edizioni che hanno coinvolto
complessivamente venti persone. Il corso della durata di
ventiquattro mesi si articola in attività di aula, laboratori e
tirocini e da diversi anni questa tipologia di corso viene
periodicamente riproposta soprattutto per dare risposte ai ragazzi
con disabilità psichica in uscita dalla scuola superiore. Progetti
di orientamento professionale
Compass
, ne sono stati fatti
cinque edizioni, ventidue persone disabili o con disagio sociale,
di questi sedici persone erano portatrici di una disabilità di tipo
psichico. I progetti
Polaris Tris
e
Polaris New,
tratta di iniziative che hanno coinvolto complessivamente sedici
persone disabili o svantaggiati, di cui tre con disabilità di tipo
psichico, e poi altri progetti dove ciascuna edizione ha coinvolto
otto persone per una durata di cinquecento ore. Delle ventiquattro
persone coinvolte, complessivamente sette sono portatrici di una
disabilità di tipo psichico.
Poi i progetti
Agorà
, si tratta di moduli formativi
brevi di tre tipologie, ricerca attiva, preparazione ai concorsi
pubblici, vita professionale e sociale. Nel 2021 ne sono state
attivate sei edizioni per un totale di sessanta partecipanti, tra
questi cinque erano persone con disabilità di tipo psichico. Poi
alla fine ci sono i progetti di utilità sociale che hanno visto
otto persone coinvolte sempre con invalidità di tipo psichico. Le
persone sono state prese tutte in carico, non a tutte è stata
offerta una possibilità, perché poi ci sono tutta una serie di
attività di orientamento, comunque sono state quindici persone che
hanno avuto un percorso con disabilità inserite in borsa lavoro,
sei persone avviate ai sensi della legge 68, otto inserite in
progetti di utilità sociale, cinquantanove in percorsi di
orientamento e formazione.
Per il 2022 si porteranno avanti queste iniziative, ci sarà la
novità del progetto
Bon Emploi
e
GOL
ma soprattutto
ci saranno due iniziative che credo di fondamentale importanza,
un'iniziativa che ci porterà a formare il profilo professionale del
Disability Manager
che è un profilo richiesto tra l'altro
dal Decreto legislativo 151 del 2015 che prevede, per le
Amministrazioni con più di duecento dipendenti, di avere questa
figura che  coordina, guida  e fa un po' da tutoraggio
non nella fase di inserimento ma nella fase poi del lavoro, perché
se c'è una cosa dove siamo in ritardo, come ha correttamente detto
lei, anche non sufficientemente pronti poi ad accogliere nei posti
di lavoro come nella vita sociale questo tipo di disabilità, è
proprio nel dare poi continuità, perché le borse lavoro, i 
progetti di orientamento, tutta una serie di attività, sono fatte
con tutta l'attenzione del caso, la professionalità del caso da
parte degli operatori del nostro Dipartimento però poi la vita e il
progetto si consacra quando si inserisce la persona nella sua
posizione di lavoro, nel suo ambiente di lavoro, e lì ci va una
preparazione anche delle persone che lavorano in quell'azienda, in
quell'ambiente e in quell'Amministrazione. Queste persone vanno
formate allo stesso modo e con la stessa attenzione perché poi il
progetto possa avere successo altrimenti l'isolamento si sposta
solo da una parte all'altra, da una posizione all'altra e non
abbiamo raggiunto quello che è l'obiettivo che è quello di inserire
le persone e dar loro una possibilità di non essere isolate loro e
le loro famiglie. Io le fornirò questa risposta ma soprattutto
l'impegno a dare continuità e ad implementare queste politiche e
direi andare a fare l'osservazione attenta e costruttiva di quanto
è avvenuto nel territorio piemontese e in altri territori.
Presidente -
Per la replica il consigliere Manfrin.
Manfrin (LEGA VDA) -
Grazie Presidente. Grazie Assessore
per l'articolata risposta che già riporta tutta una serie di dati
su cui chiaramente riflettere e lavorare. Credo che siano state
dette delle cose importanti a cominciare da una che ha
riconosciuto, ovvero che l'inserimento lavorativo, questo in
generale, al di là chiaramente della tipologia di disabilità di cui
si parla, è un vantaggio ed è un beneficio per la persona nel
momento in cui effettivamente non è soltanto un guadagno economico,
perché se fosse soltanto incentrato su questo l'obiettivo, è chiaro
che sarebbe sufficiente erogare una quantità di denaro sufficiente
per corrispondere i bisogni della persona e si potrebbe chiudere lì
la questione. Effettivamente il punto essenziale è quello che verte
e che si concentra sull'inserimento all'interno della società che
chiaramente l'inserimento lavorativo porta con sé, quindi inserire
una persona disabile in un posto di lavoro significa permettere a
questa persona di potersi inserire a tutti gli effetti all'interno
del mondo, all'interno della società, poterne far parte e sentirsi
parte di questa società. Chiaramente il beneficio economico passa
in quel momento in secondo piano. Lei ha anche detto, secondo me,
una cosa importante, giustamente io le ho evidenziato il settore
dell'impiego privato e lei ha introdotto la questione dell'impiego
pubblico. C'è una differenza fondamentale, secondo me, fra queste
due modalità di impiego, nel senso che sempre più, e non me ne
voglia chiaramente chi si occupa di questo nella Pubblica
Amministrazione ma ritengo che sia un rilievo che va fatto - non
parlo della Valle d'Aosta, parlo in generale - sempre di più come
ben sappiamo ci sono delle norme che dispongono la necessaria
assunzione all'interno delle aziende di una quota chiaramente di
disabili e sappiamo bene come funziona, la Pubblica
Amministrazione, evidentemente lo fa, perché chiaramente sottostà
all'obbligo, le imprese private preferiscono pagare le sanzioni e
non assumere il personale disabile.
Ora che cosa accade? Accade che, mentre nella Pubblica
Amministrazione il disabile viene assunto e purtroppo, questo va
detto, viene relegato a volte in uffici sperduti sostanzialmente
dicendo "Non  fare troppi danni, non rompere troppo le
scatole, stai qui, il tuo stipendio ti arriva alla fine del mese";
quello che avviene invece quando c'è un'assunzione all'interno di
un'azienda privata è che il privato, quando assume un disabile,
chiede a questo disabile di lavorare, ed è secondo me questa la
variabile, cioè quando un disabile lavora, oltre a conseguire uno
stipendio, si sente parte di una società e chiaramente ha un
effetto benefico del sentirsi parte di questa società. C'è stato
recentemente un servizio molto interessante a Le Iene, erano andati
in un'azienda privata che credo fabbricasse dei materiali, adesso
non so di quale tipo, c'era un tornio mi pare, e quest'imprenditore
aveva fatto un investimento e aveva formato e impiegava venti -
trenta persone disabili che avevano specificamente una disabilità
intellettiva. Quest'imprenditore spiegava in questo servizio che
queste persone che avevano questa disabilità intellettiva erano
però assolutamente migliori nel lavoro rispetto ad un altro tipo di
lavoratore perché, per esempio, non avevano fonte di distrazioni,
quindi si applicavano con costanza a questo lavoro e addirittura
questi lavoratori arrivavano ad amare così tanto il proprio posto
di lavoro da non voler fare né ferie, né Natale, né domeniche e di
voler continuamente presentarsi lì perché si sentivano utili e si
sentivano parte di qualcosa. Io ritengo che questo sia l'effetto
assolutamente benefico che va ricercato, quello di inserire queste
persone e quello di farle sentire utili nella società perché
effettivamente siamo tutti utili, ognuno ha qualcosa da dare e
ognuno lo dà secondo quella che è la sua possibilità.
Ben venga l'inserimento nelle aziende pubbliche se a questo
viene seguito un attento monitoraggio per fare in modo che
effettivamente vi sia un lavoro da parte dei disabili, ma forse
ancora più importante è l'inserimento in aziende private che
chiedono un rendimento alla persona e quindi la fanno sentire
assolutamente parte di quest'azienda. Oltre a questo, ed è secondo
me corretto quello che ha detto, ovvero che apprendo con piacere
che esistono molte disposizioni, molti progetti che prevedono
l'inserimento lavorativo, però effettivamente anche questa è una
criticità, spesso si arriva a fare un percorso a cui segue un
tirocinio a cui però purtroppo gran parte delle volte non segue
un'effettiva assunzione. Effettivamente ottimo l'obiettivo, ottimo
il progetto di avere una borsa che prepara il lavoro, una borsa che
crei le condizioni, più importante ancora però è poi far sfociare
questa preparazione in un'assunzione vera e propria. Grazie.
