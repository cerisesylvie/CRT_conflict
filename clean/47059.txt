Classificazione
EDILIZIA
Edilizia pubblica
ENTI LOCALI



Oggetto del Consiglio n. 3390 del 7 marzo 2024 - Resoconto
OGGETTO N. 3390/XVI - Interpellanza: "Modalità di
finanziamento degli interventi di riqualificazione del patrimonio
di edilizia residenziale pubblica non coperti dalle risorse del
Superbonus".
Bertin (Presidente) -
Riprendiamo i lavori. Siamo al
punto n. 33 dell'ordine del giorno. Illustra l'interpellanza il
consigliere Baccega.
Baccega (FI) -
Entrano in campo i seniores dopo i giovani
e, dopo oltre tre anni di atti ispettivi, ci ritroviamo ancora una
volta a parlare di ERP.
In realtà l'interpellanza nasce prima dalla V commissione
consiliare del 27 febbraio, dove ci è stata presentata e
illustrata, da parte dell'ARER, una relazione che ci dà comunque
l'opportunità di fare una serie di considerazioni e ulteriori
riflessioni.
Si è trattato di capire che si è lavorato su ventidue fabbricati
sull'intero territorio regionale, quattordici lotti d'intervento
dove si sono avute nell'immediato soltanto quattro aggiudicazioni
e, se ricordate bene, questo l'avevamo già sottolineato, quindici
di questi fabbricati sono ubicati nel quartiere Cogne.
Una relazione che ci informa ancora una volta sullo stato degli
interventi dell'ARER, sugli edifici dislocati sul territorio della
nostra regione e soprattutto sullo stato della riqualificazione del
quartiere Cogne e sugli interventi d'efficientamento energetico sul
patrimonio ARER, una sorta di spiegazione, di giustificazione o di
motivazione per cui le cose sono andate così.
Alloggi ARER, alloggi del Comune di Aosta in gestione ARER,
praticamente novecentouno alloggi che, nell'ambito degli
interventi, sono stati coinvolti, ed è una relazione che non ci
dice molto però sulla possibilità di assegnare alloggi
ristrutturati a nuovo, come quelli indicati dall'accordo quadro che
l'Assessore aveva più volte sottolineato.
Ribadiamo ancora una volta che sono ben seicentoquattordici le
famiglie in graduatoria per l'assegnazione di un alloggio popolare
e sono oltre sessantadue i nuclei nella graduatoria della
mobilità.
Una relazione che, purtroppo, non ci dice nulla dell'emergenza
abitativa, non ci dice nulla sull'attenuazione della tensione
abitativa che nella nostra regione è diventata ancora più forte e
preoccupante, ci dice però - come avevamo già annunciato quando
avevamo scoperto che le gare per l'affidamento dei lotti dei lavori
erano andate deserte - che ci sono enormi problemi.
Oltre 10 milioni d'interventi non potranno essere portati in
cessione, ben un terzo degli interventi d'efficientamento
energetico, inoltre ci dice che è in atto un contenzioso, una
perizia di variante di alcune imprese, che sono in atto procedure
di rescissione di contratti per grave inadempimento delle imprese;
qui si tratterà di capire e di valutare quando e come saranno
attribuite le responsabilità di tutto questo.
Ci dice che ci sono ulteriori problemi per il capitolo (così lo
chiamano nella relazione) del fabbricato Stura, per cui è venuta
meno la sottoscrizione del contratto e si è dovuto provvedere a
riassegnare il lavoro con lo scorrimento della graduatoria, quindi
anche qui il mancato raggiungimento del 60% dei lavori nei tempi
previsti.
Ci dice che per gli interventi di Liconi 3, interventi 7 e 10,
non si può procedere alla cessione del credito, perché non si
raggiunge nemmeno l'importo minimo del 10%.
Intanto gli edifici di Via Liconi sono con il tetto scoperto e
con dei teli sul tetto, tenuto conto che con il vento e con la
pioggia dei giorni scorsi anche negli alloggi pioveva dentro, l'ho
detto in Commissione affinché l'ARER intervenisse subito.
Ci dice che il mancato intervento sul lotto di Aymavilles del
superbonus ci costerà 861 mila euro e ci dice anche che la
confusione che si è generata quando ci sono stati dei comunicati
stampa che dicevano: "No, ma ci saranno 510 alloggi pronti l'anno
prossimo", poi qualcuno diceva: "No, sono solo 300", ancora lì non
abbiamo capito quanti saranno, ma, se le prospettive sono queste,
ho la sensazione che ne vedremo molti, molti pochi.
Ulteriori riflessioni, Assessore, le faccio sul complesso del
quadro finanziamenti, un quadro finanziamenti molto complesso:
prestiti con Cassa Depositi e Prestiti, mutui con gli istituti
bancari, il prestito chirografario, i finanziamenti PinQua legati
al PNRR, le risorse per il Piano nazionale della qualità
dell'abitare e non ho citato, ma lo cito, gli 8.200.000 euro e
rotti che sono il risultato dell'incasso dei buoni fruttiferi
postali del 2022.
Anche lì non riusciamo a capire, nonostante i numerosi atti
ispettivi che abbiamo messo a disposizione e le richieste che
abbiamo fatto; sono andato a rivedermi tutti i verbali: mai una
scheda riepilogativa di come sono state destinate e spese quelle
risorse accantonate oculatamente da altri Consigli
d'amministrazione.
Ancora sono costretto a richiamare le schede degli interventi
allegate alle delibere degli indirizzi dei Piani Operativi Annuali,
i POA, dal 2020 a oggi: undici schede nel 2020, che poi sono state
ridotte a dieci nel 2022, perché sono state inserite le persiane
nelle Giacchetti che ritornano a undici, perché c'è una novità che
parrebbe interessante.
Abbiamo appreso dalla delibera 1523 del 18 dicembre 2023 che
negli indirizzi ARER c'è la scheda n. 11, una scheda che programma
una fattibilità tecnica economica per la realizzazione di circa
ottanta nuovi alloggi di ERP sull'area UMI3 di Aosta, Quartiere
Dora, finalizzati al reperimento di risorse statali.
Si fa quindi uno studio, si verifica l'area del Comune di Aosta,
probabilmente arriveranno le risorse statali, questi alloggi li
avremo fra 6-7 anni, probabilmente.
Per quanto detto, sottolineato ed evidenziato, noi chiediamo
rispetto a quest'interpellanza: a quanto ammonta la perizia di
variante richiesta dalle imprese; quali iniziative sono state prese
per definire le questioni con il raggruppamento temporaneo
d'impresa o le imprese; come si procederà per completare i lavori a
smontare al più presto le strutture, liberare le aree di
occupazione di cantiere; come s'intende finanziare le opere
residue, se con risorse ARER e risorse della Regione per effetto
della mancata assegnazione delle risorse del Superbonus.
Presidente -
Risponde l'assessore Sapinet.
Sapinet (UV) -
Prima di entrare nel merito della risposta
- poi abbiamo chiesto ovviamente ad ARER la collaborazione e la
predisposizione - alcune considerazioni innanzitutto riferite alla
seduta di Commissione, una seduta che avevamo organizzato in
seguito anche a un'iniziativa e che avremmo probabilmente
organizzato ugualmente, ma è bene parlarne in seguito
all'iniziativa, ed era una seduta di Commissione riferita a una
tematica ben definita, è per quello che poi, di conseguenza, la
documentazione fornita era riferita all'oggetto della Commissione,
ma, come detto, sicuramente ne seguiranno altre.
Sul 110, si sa, l'iter è complesso per i privati ma complesso
ancora di più per un ente come l'ARER però era - l'abbiamo detto e
lo ripetiamo - un treno che andava preso, un'opportunità che andava
colta.
È vero, non è stato semplice, ma i benefici degli interventi che
sono stati descritti in quella relazione sono pari a circa
29.590.000 euro di cui 19.230.000 euro portati in cessione già al
netto dei costi di acquisto con questo iter che poi ha permesso,
grazie a quest'intervento di efficientamento energetico sui
fabbricati, di attrarre il finanziamento PinQua, pari a circa 15
milioni di euro. Questo era corretto segnalarlo.
Per quello che riguarda invece la risposta, alcune premesse: la
questione della copertura finanziaria degli interventi di
riqualificazione energetica ed efficientamento del patrimonio di
ERP di proprietà ARER, a valere sulle agevolazioni fiscali previste
dall'articolo 119 del D.L. 34/2020, come detto, l'abbiamo dibattuta
nella recente seduta delle Commissioni e ancora probabilmente ne
parleremo. In quella sede abbiamo illustrato una relazione che era
riferita sullo stato dell'arte relativo a tutti gli interventi
avviati da ARER, a cui è seguito sicuramente un approfondito
dibattito sui punti più critici ma anche sui benefici che erano ben
esplicitati sul documento.
Gli interventi d'efficientamento energetico degli edifici del
quartiere Cogne, richiamati nell'interpellanza, afferiscono a due
diversi progetti: il programma innovativo nazionale per la qualità
dell'ambiente PinQua e il programma legato al Superbonus 110.
Il PinQua, grazie anche a un contributo statale di 15 milioni di
euro, finanzia principalmente una serie d'interventi inerenti sia a
spazi pubblici del quartiere Cogne, sia alla sua componente
residenziale maggiormente degradata.
Oltre al PinQua è particolarmente importante il patrimonio di
riqualificazione a valere sul D.L. 34/2020, che riguarda invece
diversi comparti Liconi e una serie di unità abitativa dei comparti
Giacchetti, Stura, Filippini.
Le criticità richiamate dall'interpellanza riguardano nello
specifico i lavori per il lotto Liconi L3 e sono legate a
contenziosi in essere con le ditte appaltatrici dei lavori.
Veniamo alle risposte. Per quel che riguarda la perizia di
variante richiesta dalle imprese, per quanto riguarda il comparto
denominato Liconi L3, aggiudicato dal raggruppamento temporaneo di
imprese Costruzioni Restauri Consorzio Stabile Da Vinci, ARER
informa che a oggi non è mai stata quantificata da parte loro una
richiesta di perizia.
Sul secondo quesito va detto che, già a partire dalle prime fasi
del cantiere, la direzione lavori, il coordinatore per la sicurezza
in fase di esecuzione e il responsabile unico del procedimento di
ARER hanno intrattenuto rapporti formali per garantire il
completamento delle opere alla regola dell'arte in sicurezza e nei
tempi previsti, attraverso la documentazione propria della gestione
di un cantiere, verbali, ordini di servizio, richieste di documenti
e, in particolare, richieste di cronoprogramma atte a dimostrare in
quale maniera l'impresa intendesse recuperare il ritardo via via
accumulato.
Sono inoltre state ufficialmente convocati diverse riunioni e
incontri mirati al superamento delle criticità più volte
evidenziate alla presenza di tutti i soggetti coinvolti, in
rappresentanza dei diversi livelli gerarchici.
In ultimo si è proceduto con la visita del collaudatore
incaricato, regolarmente verbalizzata; tuttavia l'ARER sottolinea
come l'impresa non abbia dimostrato nei fatti il rispetto degli
adempimenti contrattualmente previsti al punto di arrivare alla
rescissione contrattuale espressamente prevista dalla vigente
normativa in materia di appalti pubblici per grave ritardo e grave
inadempimento.
Sul terzo quesito: con la comunicazione della rescissione
contrattuale disposta dal CdA aziendale dell'ARER, sono stati
concessi all'impresa i quindici giorni previsti dalla normativa di
riferimento per il ripiegamento del cantiere.
Successivamente verrà redatto lo stato di consistenza delle
opere eseguite per poi riprendere possesso del cantiere e
aggiudicare all'impresa che segue in graduatoria.
Tali operazioni dovrebbero concludersi nel corrente mese di
marzo, dopo la riaggiudicazione sarà possibile procedere con il
completamento dei lavori.
Per quel che riguarda l'ultimo quesito, ARER sottolinea che,
laddove nel fabbricato sia presente almeno un alloggio di proprietà
di terzi, sarà ancora possibile cedere una quota pari al 70% dei
lavori eseguiti nel 2024 dopo la riaggiudicazione dei lavori,
situazione nella quale ricade il caso specifico in chiarimento. La
restante quota non ceduta potrà essere oggetto di uno specifico
finanziamento oppure, a partire dal primo gennaio 2025, si
trasformerà in mutuo ventennale. Su queste ultime questioni, le
valutazioni del caso sono in corso e verranno definite nel prossimo
periodo.
Presidente -
Replica il consigliere Baccega.
Baccega (FI) -
Lei, Assessore, mi ha ribadito la sintesi
della relazione che l'ARER ci ha messo a disposizione in quella
Commissione e le assicuro che, anche se ho dovuto lasciare la
Commissione, mi sono letto attentamente il verbale della
Commissione.
Lei mi parla, come nella relazione, dei benefici; i benefici
erano l'obiettivo fondamentale per cui si arrivasse con un percorso
lineare ad avere l'efficientamento energetico, ad avere un
quartiere Cogne fatto in un certo modo, non come lo decide il
Comune di Aosta.
Guardi, io prendo atto della sua risposta, perché mi rendo conto
che le scrivono anche delle cose che sono superflue, la invito
veramente a prendere in mano questa cosa perché è preoccupante che
non ci sia la giusta determinazione nell'affrontare questo tema, è
preoccupante, e so che lei è attento alle cose.
Quest'interpellanza ha un peso politico differente rispetto alle
quattro richieste, vuole sottolineare che quanto avevamo più volte
sostenuto e per il quale avevamo richiamato la vostra attenzione -
quella di tre Assessori, perché non è solo lei, siete passati in
tre da quel Dicastero - ovvero che non era un'azione efficace, che
si sarebbero persi i finanziamenti, eccoli qua. Volevamo richiamare
l'attenzione a quanto non si è fatto e quanto difficilmente si
riuscirà a fare, pertanto l'incompletezza di quelli che sono stati
chiamati gli interventi di riqualificazione del quartiere Cogne e
del patrimonio di ERP, per effetto di tutta una serie di errori di
strategie che non vogliamo imputare a lei e solo a lei, ma ci sono
una serie di concause che determinano che non può funzionare così.
Andate a vederlo quel quartiere, è un Bronx perché c'è gente che è
da Bronx, è un Bronx, perché è una cosa disastrosa. Lavori sospesi,
tetti scoperti, acqua che piove dentro gli alloggi. Lavori non
finiti con maggiori costi per la collettività, Liconi, Stura,
Filippini, la chiusura di una piazza di fronte alle scuole, quello
è un atteggiamento voluto dal Comune di Aosta ma è vergognoso,
vergognoso!
La dimenticanza di non intervenire sulle villette del quartiere
Cogne... ne parliamo al prossimo Consiglio di quella roba lì, ma le
assicuro che anche lì c'è da dire un sacco di cose.
Quelle sono le prime realizzate nel 2019, si è detto in
Commissione e se ne parlava ieri in un comunicato stampa di una
delibera del Comune di Aosta che fa inorridire, ma ne
parleremo.
I cappotti fatti nei muri perimetrali solo su alcuni edifici,
una parte sì, l'altra parte no, gli hanno dato il bianco sopra, e
poi l'abbattimento dei due grattacieli che avverrà dopo...
Io ricordo che quando ero in Comune, l'abbattimento di due
grattacieli costava un milione e mezzo, siamo arrivati a 6 milioni.
Ma queste responsabilità chi se le prende? Qualcuno se le dovrà
prendere, attenzione!
Alloggi non ristrutturati all'interno: io do atto a questa
Giunta che ha stanziato i due accordi quadro, 1 milione e 60 mila
uno, 1 milione e 60 mila l'altro, ma non basta! Se voi fate un giro
in quegli alloggi, è la vergogna assoluta far abitare la gente in
quegli alloggi: i bagni sono anti-igienici!
Io credo, in conclusione, che, sulla base di tutti questi
elementi e delle perplessità enunciate, siamo in presenza di un
piccolo pasticcio: tante risorse spese e da spendere, tanti
annunci, tanti comunicati. Io non so come lascerete quel quartiere
nel 2025, tra un anno e mezzo; certo se non prendete in mano la
situazione come si deve e date anche una sveglia a qualcuno
dall'altra parte, probabilmente lì succede qualcosa di poco
piacevole.
