Classificazione
SANITÀ VETERINARIA E ZOOTECNIA



Oggetto del Consiglio n. 3095 del 21 dicembre 2023 - Resoconto
OGGETTO N. 3095/XVI - Interpellanza: "Procedure da adottare
preventivamente per evitare la diffusione del cimurro negli animali
domestici".
Bertin (Presidente) -
Punto n. 45. Consigliere Ganis, a
lei la parola.
Ganis (LEGA VDA) -
Quest'iniziativa ha lo scopo
d'informare i nostri cittadini, possessori di animali da compagnia,
come il cane, in merito a diversi casi di cimurro, o malattia di
Carré, presenti in volpi, in parte rinvenute morte e in parte
soppresse. Va ricordato che la malattia colpisce i carnivori
selvatici e domestici.
La malattia, che non colpisce l'uomo, è presente sul nostro
territorio regionale sin dall'autunno, la sua estensione è ancora
in via di definizione, e si diffonde per contatto diretto o
attraverso urina o feci.
Il cimurro colpisce i cani in giovane età e si manifesta con
problemi respiratori e complicanze al sistema nervoso, è una
malattia da non sottovalutare e che, se contratta, può portare
conseguenze gravissime all'animale domestico.
Tenuto conto che, secondo i numeri della banca dati
dell'anagrafe animali da affezione raccolti dal Ministero della
salute, in Italia i cani microchippati sono circa 13 milioni,
quindi un cane ogni 4 persone, e che la Valle d'Aosta conta circa
27 mila esemplari, il sottoscritto interpella il Governo regionale
per conoscere quali siano le procedure da adottare in maniera
preventiva da parte dei cittadini possessori di animali domestici
al fine di evitare conseguenze gravissime.
Presidente -
Risponde l'assessore Marzi.
Marzi (SA) -
Innanzitutto è bene fugare ogni possibile
dubbio sul fatto che il virus del cimurro non colpisce l'uomo, ma
solo i carnivori selvatici e domestici. Inoltre il cimurro è
contrastabile con la vaccinazione, non resiste all'ambiente esterno
e si trasmette per contatto diretto.
Rassicuriamo sul fatto che dalle strutture veterinarie non sono
pervenute segnalazioni di casi di cimurro negli animali
domestici.
Il 21 novembre scorso, per sensibilizzare la popolazione sulla
presenza della malattia in Valle d'Aosta e sull'importanza della
prevenzione, abbiamo emesso un comunicato stampa ripreso da diverse
testate giornalistiche; attraverso il comunicato veniva consigliato
a tutti i proprietari di cani il controllo dello stato vaccinale
del proprio animale e di consultare il medico veterinario di
fiducia per provvedere all'eventuale vaccinazione di richiamo.
Oltre a ciò, tramite l'ordine dei medici veterinari della Valle
d'Aosta, la struttura di igiene e sanità pubblica e veterinaria
dell'Assessorato ha inviato una comunicazione a tutti i veterinari
liberi professionisti operanti sul territorio, con la richiesta di
allertare i proprietari dei cani a verificare lo stato vaccinale
degli stessi.
Un aumento di positività per cimurro in alcuni esemplari di
carnivori selvatici sul territorio regionale è stato riscontrato
verso la fine dell'estate nel contesto delle normali azioni di
sorveglianza passiva sugli animali selvatici, quindi analisi sulle
carcasse degli animali rinvenute sul territorio da parte del Corpo
forestale della Valle d'Aosta, effettuate dall'Istituto
Zooprofilattico sperimentale nell'ambito del piano di monitoraggio
sanitario e degli animali selvatici in Valle d'Aosta.
Nello stesso tempo i medici veterinari convenzionati con
l'Amministrazione regionale per il servizio di cura e
riabilitazione degli animali selvatici ritrovati feriti o malati
hanno riportato diverse segnalazioni da parte del Corpo forestale
valdostano di esemplari di volpi con sintomi riconducibili al
cimurro.
Questi casi rappresentano un fenomeno epidemico che rispecchia
il tipico andamento ciclico di questa malattia.
I cani domestici, che circolano in ambienti aperti, come boschi
e montagne, possono eventualmente infettarsi soltanto con
l'incontro ravvicinato con una volpe, una faina o un tasso
infetti.
Il cimurro nel cane dà luogo a una sintomatologia piuttosto
grave con febbre alta, congiuntivite, difficoltà respiratoria e
tosse, vomito, eruzioni cutanee ed infine sintomi neurologici.
La mortalità tra i soggetti colpiti è molto alta e può arrivare
all'80%.
Come premesso, per i cani di proprietà, la misura di protezione
più efficace contro il cimurro è assolutamente la vaccinazione
preventiva che può essere richiesta al proprio veterinario di
fiducia.
Presidente -
Consigliere Ganis, ne ha facoltà.
Ganis (LEGA VDA) -
Grazie, Assessore, per aver fatto un
po' di chiarezza su questa malattia.
Quest'iniziativa aveva lo scopo d'informare i nostri cittadini,
e lei in Consiglio regionale l'ha fatto.
Visto che la profilassi vaccinale è il solo strumento di
prevenzione, non ci resta che consigliare a tutti i proprietari di
cani e animali da compagnia di provvedere alla vaccinazione.
