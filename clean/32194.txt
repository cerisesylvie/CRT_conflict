Classificazione
INDUSTRIA



Oggetto del Consiglio n. 995 del 27 gennaio 2010 - Resoconto
OGGETTO N. 995/XIII - Interpellanza: "Protocollo d'intesa tra
la Regione, il Comune di Verrès e l'impresa Lavazza S.p.A. per il
potenziamento dello stabilimento valdostano".
Interpellanza
Premesso che il gruppo Lavazza, tra i principali produttori
di caffè al mondo, possiede uno stabilimento produttivo a Verrès
presso il quale sono occupate una settantina di persone;
Appreso che le modalità di assunzione presso tale unità
produttiva sono prevalentemente con contratti a termine e,
ultimamente, alcuni di essi non sono stati rinnovati;
Appreso altresì che il gruppo Lavazza:
a) ha chiuso il 2009 con un fatturato di oltre 1,1 miliardi
di euro e ha acquistato Ercom, società leader in Italia nelle
bevande calde per i bar e nei preparati per sorbetti e
granite;
b) punta a una crescita dello sviluppo occupazionale e a
nuove acquisizioni nel settore;
Richiamato il protocollo d'intesa siglato tra la Regione, il
Comune di Verrès e l'impresa Lavazza S.p.A. per il trasferimento e
il potenziamento dello stabilimento valdostano, che è "suscettibile
di determinare importanti benefici sul territorio della Bassa Valle
e dell'intera regione, sia sotto il profilo occupazionale, sia
sotto il profilo socio-economico";
Considerato anche il contatto avviato dal Politecnico di
Torino-Polo di Verrès, con la Lavazza in merito all'insediamento
nel territorio valdostano di un'unità di ricerca in sinergia con lo
stesso Ateneo;
tutto ciò premesso, i sottoscritti Consiglieri
regionali
Interpellano
il Presidente della Regione e/o l'Assessore delegato per
conoscere:
1) quali ragioni giustificano la strategia occupazionale (e,
in particolare, la recente contrazione di personale) adottata dal
gruppo Lavazza presso lo stabilimento di Verrès alla luce dei
risultati aziendali performanti già conseguiti e anche previsti per
il futuro;
2) se gli intendimenti dell'Amministrazione regionale in
merito all'annunciato potenziamento dell'unità valdostana della
Lavazza sono coerenti con la strategia adottata
dall'azienda;
3) se l'accordo di partnership quinquennale siglato nel
gennaio 2009 tra l'azienda e il Politecnico di Torino, mediante la
realizzazione nello stabilimento di Settimo Torinese di un grande
ed efficiente centro di R&S della Lavazza, comporta l'abbandono
definitivo dell'ipotesi di insediare nel territorio valdostano
l'unità di ricerca di cui si fa cenno in premessa e di cui la
Giunta regionale ha preso atto con deliberazione n.
75/2009;
4) se la previsione di trasferire la sede produttiva di
Lavazza presso l'area ex Alluver è confermata: in caso affermativo,
entro quando e quali obiettivi di sviluppo produttivo e
occupazionale sono previsti.
F.to: Tibaldi - Lattanzi
Président
- La parole au Conseiller Secrétaire
Tibaldi.
Tibaldi (PdL)
- Parliamo, in questa interpellanza, di
un'impresa solida, di un gruppo nazionale ed internazionale di
grande caratura, che ha un'unità produttiva in quel di Verrès, in
Valle d'Aosta, e questo lo diciamo con soddisfazione. Un'attività
che ormai si sta svolgendo da diverso tempo con un certo numero di
addetti e con dei risultati che, nel corso del tempo, si sono
consolidati e hanno dimostrato di essere significativi.
L'interpellanza vuole mettere in evidenza non certamente uno stato
di difficoltà o di crisi, ma vuole chiedere delle precisazioni
all'Assessore su alcuni punti che abbiamo - anche in maniera molto
chiara - sia nelle premesse, sia nei quesiti.
Una breve introduzione. Partiamo proprio da questi risultati
positivi di Lavazza, che sono stati agli onori della cronaca anche
recentemente e vedono questo gruppo rafforzare la propria
leadership in Italia, chiudere il 2009 con un fatturato di oltre
1.100.000.000 di euro, in linea con il 2008, confermando un
risultato operativo intorno al 13 percento. Notizie che sono state
divulgate su tutti gli organi d'informazione, anche sui più
qualificati, come Il Sole 24Ore, che è il quotidiano economico per
eccellenza e che ha trattato la questione in maniera positiva,
mettendo in evidenza che il gruppo Lavazza ha chiuso con questi
risultati operativi che citavo ed è società leader in Italia nelle
bevande calde per i bar e nei preparati per sorbetti e granite.
D'altronde la pubblicità martellante che vediamo anche sul piccolo
schermo è la testimonianza di uno stato di salute solido e che
punta ad una crescita dello sviluppo occupazionale e a nuove
acquisizioni nel settore. Nonostante la crisi congiunturale e le
difficoltà del mercato, se vogliamo anche settoriale, è un'azienda
che è riuscita a mantenere e addirittura ad espandere la sua
attività.
Fatta questa premessa, veniamo al rapporto con l'interlocutore
regionale, che ovviamente ha dei risvolti e dei riferimenti
precisi. Il primo è la firma di un protocollo d'intesa, che è stato
siglato tempo fa fra il Comune di Verrès, il gruppo Lavazza e la
Regione e che risale alla primavera del 2008, dove praticamente si
segnala in particolare che
"la Luigi Lavazza S.p.A. valuta
positivamente l'opportunità di reperire nel territorio valdostano e
segnatamente nel Comune di Verrès"
- sto leggendo una
deliberazione della Giunta -
"la possibile nuova sede presso la
quale intenderebbe procedere al potenziamento della produzione
attualmente presente nello stabilimento ex Coinca, e
l'installazione di almeno 5 nuove linee di porzionato per le quali
è prevista a regime la produzione di circa 600.000.000 di capsule
all'anno, nonché ad una attività di formazione sia per l'attuale
personale, sia per le nuove assunzioni previste nel primo triennio
di attività, che potranno consentire un importante incremento
dell'attuale forza lavoro attualmente impiegata presso lo
stabilimento ex Coinca"
. E questo è il protocollo d'intesa, è
una sintesi che perlomeno manifesta la volontà di questo
gruppo.
C'è da dire che con il vicino Politecnico di Verrès sono stati
avviati dei contatti in merito all'insediamento nel territorio
valdostano di un'unità di ricerca, in sinergia con lo stesso
ateneo. Qui, leggendo la documentazione ufficiale amministrativa,
vi cito la delibera n. 75 del 23 gennaio 2009, dove la Giunta
prende atto della relazione sulle attività poste in essere
nell'anno accademico 2007-2008 (l'anno prima) e leggo che fra le
attività in fase di avvio per il Politecnico si segnala inoltre il
contatto avviato con la Lavazza, che ha manifestato l'intenzione di
insediare nel territorio valdostano un'unità di ricerca finalizzata
ai rapporti di collaborazione con il Politecnico: questa è
un'ulteriore premessa. Però, poi, da altre fonti si apprende che il
Politecnico di Torino e Lavazza insieme per la ricerca e
l'innovazione, hanno praticamente siglato oggi (la notizia è del 25
gennaio 2009, di un anno fa) un accordo di partnership quinquennale
per l'attività di ricerca e sviluppo nello stabilimento di Settimo
Torinese, quindi non Verrès, ma nello stabilimento di Settimo
Torinese.
A questa notizia si sono aggiunte altre informazioni che ci sono
pervenute, per cui, fermo restando che le modalità di assunzione -
non è una caratteristica di Lavazza, ma penso della stragrande
maggioranza delle imprese, oggi - sono prevalentemente di contratti
a termine, ultimamente alcuni di essi non sono stati rinnovati.
Questi due ultimi elementi che ho detto sono gli elementi di
criticità che vorrei porre all'attenzione dell'Assessore, fatte
tutte quelle premesse di solidità, di espansione, di prospettive,
d'insediamento nello stabilimento ex Alluver siglato due anni fa,
quando c'era un'altra Giunta che intraprendeva questo percorso, un
percorso virtuoso di cui - dopo due anni - ci permettiamo di
chiedere conto, perché ci sono giunte segnalazioni di mancati
rinnovi di contratto di lavoro e mancata stabilizzazione, e
soprattutto che un grande centro di ricerca che - si dice - sarà il
principale polo di ricerca di Lavazza, verrà fatto a Settimo
Torinese.
Di qui le 4 domande, Assessore, che ci siamo permessi di
rivolgerle:
"quali ragioni giustificano la strategia
occupazionale (e, in particolare, la recente contrazione di
personale) adottata dal gruppo Lavazza presso lo stabilimento di
Verrès alla luce dei risultati aziendali performanti già conseguiti
e anche previsti per il futuro"
, perché quando hanno approvato
il bilancio hanno previsto che il 2010 sarà un anno generoso dal
punto di vista della redditività... allora, generoso sì, ma Verrès,
in questo contesto virtuoso, come si colloca...
"Se gli intendimenti dell'Amministrazione regionale in merito
all'annunciato potenziamento dell'unità valdostana della Lavazza
sono coerenti con la strategia adottata dall'azienda"
, cioè
questa domanda si collega alla prima: si cresce, ma... si cresce
anche in Valle d'Aosta? Questa è una risposta importante, a nostro
avviso...
La terza domanda riguarda la partnership quinquennale siglata
nel gennaio 2009 tra l'azienda e il Politecnico di Torino, che
trova sviluppo non a Verrès, ma a Settimo Torinese. Vogliamo capire
se questa decisione di Lavazza comporta l'abbandono definitivo
dell'ipotesi di insediare nel territorio valdostano l'unità di
ricerca, di cui si fa cenno non solo in premessa
dell'interpellanza, ma soprattutto nella delibera della Giunta
regionale che vi ho citato prima, la n. 75/2009.
Ultima domanda:
"se la previsione di trasferire la sede
produttiva di Lavazza presso l'area ex Alluver è confermata: in
caso affermativo, entro quando e quali obiettivi di sviluppo
produttivo e occupazionale sono previsti"
. Grazie.
Président
- La parole à l'Assesseur aux activités
productives, Pastoret.
Pastoret (UV)
- Attualmente - come è stato ricordato -
Lavazza S.p.A. si trova collocata nello stabilimento di Verrès, già
sede della società Coinca, che aveva stipulato una convenzione con
la Regione per il consolidamento e lo sviluppo delle attività in
detto immobile già a partire dal marzo 1996. Successivamente, con
deliberazione delle assemblee di Lavazza e di Coinca, nel 2007,
veniva deliberata la fusione per incorporazione in Lavazza della
stessa Coinca, a far data dal 1° gennaio 2008. Poi Lavazza assumeva
in qualità di società incorporante diritti ed obblighi, in
conseguenza a questa decisione, fino a quel momento facenti capo a
Coinca, proseguendo tutti i rapporti della medesima, ivi compreso
il contratto di affitto dell'immobile in cui si trova attualmente
l'attività produttiva a Verrès. In questo stesso periodo,
nell'ambito di un generale disegno di potenziamento della propria
capacità produttiva, valutata l'opportunità di ampliare
l'insediamento industriale di Verrès e per tenersi al corrente dei
tempi, che chiedono non solo aumento di capacità produttive, ma
anche un miglioramento delle stesse, stante la localizzazione di
questo immobile in pieno ambito residenziale con tutti i vincoli
che ne derivano, vi era la volontà di trasferire detto insediamento
in un altro sito, da reperirsi sempre in territorio valdostano,
segnatamente nel Comune di Verrès.
Così, come ricordato dall'interpellante, in data 10 aprile 2008,
la Regione Valle d'Aosta, il Comune di Verrès e Lavazza S.p.A.
siglavano il ricordato protocollo d'intesa, approvato con delibera
di Giunta nel 2008, ai sensi del quale le parti convenivano di
impegnarsi a dar corso all'espletamento delle prime verifiche,
queste poi prevalentemente in una prima fase in ambito edilizio
urbanistico ambientale, finalizzate a valutare la fattibilità del
progetto, volto alla realizzazione da parte della Regione di un
nuovo complesso industriale nell'area sita nel Comune di Verrès e
definita nel protocollo medesimo, ove trasferire le attività
produttive condotte da Lavazza in Valle d'Aosta. In conseguenza di
ciò, la stessa Giunta regionale, a sostegno della sua volontà, con
propria deliberazione n. 2789/2008, ha approvato la partecipazione
della Regione al progetto strategico speciale del Ministero dello
sviluppo economico, concernente il programma straordinario
nazionale per il recupero economico produttivo di siti industriali,
candidando la Valle d'Aosta a due siti, fra cui proprio l'area ex
Balzano in Comune di Verrès, oggetto del progettato
trasferimento.
Successivamente al protocollo d'intesa e a questa iniziativa,
sulla base dei contenuti del protocollo d'intesa, vi sono state
delle verifiche che hanno portato ad un primo positivo orientamento
e all'intenzione delle parti di addivenire ad una revisione della
convenzione del marzo 1996, al fine di aggiornarne i contenuti alla
luce del progettato trasferimento. Vi sono stati nel 2009 vari
incontri, al fine di concretizzare i protocolli d'intesa del 2008
attraverso un'apposita convenzione; poi, in conclusione, dirò quali
sono gli elementi conclusivi di questo.
È stata citata la crisi, l'andamento occupazionale dell'azienda;
evidentemente la crisi ha coinvolto i mercati, ha fatto sentire i
suoi effetti anche in questo comparto, anche se in modo molto meno
significativo. A fine 2009 l'azienda ci ha fatto sapere che ha
risentito di una contrazione dei volumi di vendita e di produzione
con la contrazione del fatturato di circa il 2 percento. Ciò ha
significato qualcosa dal punto di vista occupazionale e operativo
per quanto riguarda segnatamente Verrès.
Ad oggi i dipendenti impiegati a Verrès sono 60: 55 di questi
sono assunti con contratto a tempo indeterminato, altri 5 sono a
tempo determinato e sono il residuo del contingente di 7 dipendenti
che erano stati assunti per la terza turnazione notturna, che aveva
avuto inizio a novembre 2008. Il turno di notte non è poi stato
confermato per varie ragioni, i dipendenti assunti sono stati
mantenuti in servizio ad eccezione di 2, ai quali non è stato
rinnovato il contratto e ne ignoro le ragioni. Gli effetti vari
dovuti anche alla stagnazione sopra ricordata hanno portato al
consolidamento di questo turno aggiuntivo e c'è poi stato un
piccolo ricorso alla cassa integrazione, che è stato di una
settimana nello stabilimento di Verrès e di 2 settimane nello
stabilimento di Settimo Torinese.
Noi non siamo entrati nel merito di quello che l'azienda pensa e
sviluppa per quanto riguarda la sua situazione economica; a noi
riguarda invece se gli accordi che sono stati presi andranno
avanti. Intanto va segnalato che i livelli occupazionali non sono
stati messi in discussione, anche se l'attuale scenario non
presenta al momento, in senso generale, significative inversioni di
tendenza, quindi mantenimento attualmente dei livelli
occupazionali, e rimangono in ogni caso vive le intenzioni e la
volontà di proseguire negli impegni annunciati nel protocollo
d'intesa. Questo da parte nostra, da parte del Comune e da parte
dell'azienda.
Ovviamente l'Amministrazione regionale conferma il proprio
interesse allo sviluppo industriale e alle conseguenti ricadute
occupazionali delle imprese presenti sul territorio. In tale
consesso sono stati e saranno valutati il programma di investimenti
e gli investimenti pubblici, volti a porre le condizioni per la
crescita della presenza di imprese sul territorio regionale e,
nella fattispecie, del potenziamento di Lavazza così come
preconizzato dal protocollo d'intesa.
Mi pare che la domanda che il collega Tibaldi rivolge sia la
seguente: oggi sono messi in discussione i presupposti che erano
stati annunciati nel protocollo d'intesa? No, il confronto con
Lavazza è continuato in questo tempo in modo positivo, senza
disattendimenti di quanto già ipotizzato nel protocollo. L'azienda
assicura la sua volontà di strutturarsi per poter consolidare le
sue strategie di mercato (in questo senso, in questo momento, va
visto l'accordo di partnership con il Politecnico di Torino);
l'azienda ha confermato che questo si pone l'obiettivo di
rafforzare le proprie capacità competitive generali e
d'innovazione. In tale ambito è stata effettuata la scelta di
concentrare nella palazzina uffici adiacente allo stabilimento di
Torino delle attività innovative di ricerca, di sviluppo e di
formazione che attualmente sono distribuite in più immobili. Questa
razionalizzazione - a quanto ci comunica l'azienda - non esclude
comunque, come detto dalla stessa Lavazza, la realizzazione e lo
sviluppo di altri centri di ricerca presso i diversi siti
produttivi dell'azienda, questo sia in Italia che all'esterno, in
coerenza con le più aggiornate tendenze organizzative nello
sviluppo della ricerca industriale.
In ogni caso, e come già ricordato, a seguito del protocollo
d'intesa siglato nel 2008, l'Amministrazione regionale sta
definendo una convenzione per l'effettuazione del trasferimento
dell'attuale sito produttivo di Verrès, la cui attuale
localizzazione in pieno centro abitativo è ritenuta impropria e
inadeguata, e questo anche rispetto a prospettive di crescita. In
tale contesto con l'azienda si sono analizzate le tempistiche di
realizzazione di nuovi impianti produttivi, degli investimenti
previsti, in modo particolare per quanto riguarda gli obiettivi
occupazionali destinati a crescere in modo significativo, fattori
che costituiscono il presupposto dell'approvazione e della
condivisione della convenzione. Su tutti questi punti vi è stato
accordo e saremo pronti, in tempi abbastanza brevi,
all'approvazione della convenzione, che costituirà il documento che
impegnerà in modo sostanziale Regione, Comune di Verrès e Lavazza,
ai sensi di quanto già preconizzato nel protocollo d'intesa del
2008.
Evidentemente saremo attenti a tenere in considerazione tutti
gli aspetti relativi alle garanzie che già, nel momento in cui si è
iniziato a stendere la prima bozza di protocollo, l'azienda ha
fornito e che dovranno essere fornite alla Regione, questo anche in
relazione ad eventuali rilievi che, come in questo caso, sono stati
rappresentati dal collega Tibaldi.
In conclusione posso dire che, per quanto riguarda tutto il
percorso con l'azienda Lavazza, in vista della firma di questa
convenzione che darà seguito al protocollo d'intesa, siamo in fase
conclusiva e all'interno di questa convenzione sono rappresentati
tutti gli elementi che sono stati ricordati dal collega Tibaldi e
che già erano presenti nel protocollo d'intesa. L'azienda ha
manifestato ancora la sua volontà di dare seguito ai contenuti di
quel protocollo d'intesa, di mantenere il suo insediamento in Valle
d'Aosta e di vederlo delocalizzato nell'area che ho precedentemente
ricordato.
Président
- La parole au Conseiller Secrétaire
Tibaldi.
Tibaldi (PdL)
- Alcune considerazioni sono d'obbligo,
perché è vero che se, da un lato, lei ci tranquillizza sul fatto
che sono confermati gli intendimenti siglati nel protocollo
d'intesa, d'altro canto alcune contraddizioni emergono anche dalla
sua risposta, contraddizioni che vorrei sottolineare per porle come
elemento di riflessione innanzitutto per lei, che ha un rapporto
diretto con l'impresa e con il Comune, con Lavazza nella
fattispecie, quindi possono essere utili elementi di valutazione
per la novellazione di questo protocollo che è in fase
conclusiva.
La prima osservazione è questa: lei riporta una comunicazione di
contrazione della produzione da parte di Lavazza dei volumi di
vendita pari al 2 percento a fine 2009; apprendiamo che l'unità
produttiva di Lavazza in Valle d'Aosta ha subito una contrazione a
fronte di un risultato generale del gruppo e quindi di altri
stabilimenti collocati fuori Valle, che invece sono di segno
diverso. Questo è stato ampiamente riportato dai mass media più
qualificati a livello nazionale, ma anche da mass media locali che
hanno sottolineato le
performances
di questo gruppo e di
questa attività, che ha addirittura previsto delle conferme per
l'anno 2010; quindi apprendiamo da lei, oggi, che l'unità
valdostana ha invece un segno negativo.
Spero che questa comunicazione non costituisca un espediente per
poter dire: qui siamo obbligati a comprimere, mentre altrove
possiamo potenziare, ma che si tratti di un fatto contingente che
si sia concluso con il 31 dicembre 2009. Quindi è opportuno da
parte nostra, come amministratori, avere una visione più ampia di
quello che sta succedendo sul mercato, perché il microcosmo
valdostano è una porzione di un mercato molto più ampio, il cui
contesto, da noi, non può essere disconosciuto. Se lei prende
questi giornali e legge delle
performances
di Lavazza e il
direttore di Lavazza le ha comunicato recentemente che Lavazza ha
compresso la produzione, io comunque accenderei una lampadina in
più per dire: qualcosa non mi sta tornando, c'è una contraddizione
che dovrà trovare una risposta più esauriente.
Per quanto riguarda poi gli intendimenti, questi sono
confermati. Ci fa piacere che gli intendimenti di sviluppo e di
occupazione siano confermati, ma così già si diceva nel protocollo
del 2008; avremmo preferito, Assessore, avere una quantificazione
di queste conferme in termini di dati. Se nel 2008 si diceva che,
non appena apre il nuovo stabilimento o si allarga la produzione,
sarà previsto un incremento occupazionale e un potenziamento delle
5 linee che citavo prima - è la delibera del 2008 - peraltro, anche
qui, con ampio risalto di stampa, perché l'allora Assessore alle
finanze, Marguerettaz, e il suo predecessore, La Torre, divulgavano
urbi et orbi
la notizia: Lavazza amplia lo stabilimento
valdostano di Verrès, era il 2008... qua sto leggendo La
Repubblica.it, non sto leggendo un giornale locale! Quindi se con
questa frettolosità veniva dato l'annuncio, è vero che era l'aprile
2008 e c'era una contingenza
in fieri
che ispirava tutta
questa voglia di comunicare, ma sono passati 2 anni e ravviso
invece un segnale, che lei oggi ci ha comunicato, una contrazione
del 2 percento.
Perché lo stabilimento non si è ampliato? Non si è ampliato
perché siamo nelle more di una gestione in questo caso di Vallée
d'Aoste Structure, che non è ancora riuscita a consegnarglielo,
perché con la Cios, un'altra azienda che ha avuto delle traversie
non indifferenti e che è stata ospitata in Bassa Valle nelle
proprietà pubbliche in diversi posti, siete arrivati solamente con
la delibera n. 3215/2008 a trasferirla e a trovarle un'altra
ubicazione. È ovvio che la Cios prima era ubicata in una porzione
di quegli stabilimenti che dovrebbero essere utilizzati per una
destinazione produttiva della Lavazza!
Cosa noto - per trarre le fila di quello che sto dicendo - nel
comportamento dell'Amministrazione regionale? Noto che c'è, come al
solito, una risposta piuttosto lenta. Qualcuno aveva parlato di
"elefantino" qualche tempo fa; l'Amministrazione regionale a mio
avviso dovrebbe essere più dinamica e rendersi conto che il mercato
funziona ad una velocità superiore ai tempi della burocrazia e
della politica. E l'auspicio è che la politica valdostana riesca a
dare delle risposte ad un gruppo prestigioso come Lavazza in tempi
più rapidi.
È vero che lei ha ereditato quello che hanno fatto i suoi
predecessori, compresi gli annunci, però è altrettanto vero che, a
distanza di 2 anni, la disponibilità di questo stabilimento ancora
non pare esserci, le prospettive annunciate e concordate rimangono
in termini piuttosto generici e anche lei non si è sbottonato oltre
misura, per evitare di fare dichiarazioni facili, come qualcuno dei
suoi predecessori ha fatto. Sta di fatto che i segnali che sono
stati evidenziati in questa interpellanza non devono passare sotto
traccia; sono segnali che devono indurre l'amministratore pubblico
a mettere più energia nel concludere un percorso, di dare la
possibilità di ampliare questa unità produttiva valdostana e di
conseguire le intenzioni che avete siglato, e sono intenzioni
giuste, meritevoli, perché tutto quello che riguarda espansione,
lavoro, occupazione e sviluppo nella nostra regione ben venga! Però
è vero che questa temporizzazione è indice di penalizzazione, dalla
lettura che possiamo fare di quello che è stato risposto a domande
che sono state a lei proposte in maniera precisa.
Analoga genericità mi è parso di cogliere nella sua risposta
sull'unità di ricerca. Lei dice: sono state avviate delle attività
di ricerca in un angolo della palazzina ex Coinca nella zona
residenziale, con tutte le problematiche che ci sono, se ho capito
bene...
(interruzione dell'Assessore Pastoret, fuori
microfono)
...non ha detto quello? Ha letto... se me lo rilegge non mi
dispiace. Ho trovato anche qui genericità nella risposta; allora,
se lei può fare una rilettura oppure me ne lascia una copia, può
smentire una mia erronea comprensione di quello che lei ha detto
sulla ricerca, perché alcun cenno è stato fatto...
(nuova interruzione dell'Assessore Pastoret, fuori
microfono)
...la ringrazio di questa ulteriore precisazione, perché allora
conferma le nostre preoccupazioni: l'attività di ricerca è stata
traslata, nonostante le previsioni, decisamente a Settimo, cioè non
è mai stata istituita in Valle d'Aosta! Prima ho letto un documento
che è stato approvato dalla Giunta regionale, non erano parole che
ho ricavato da qualche parte o da qualche fonte, ho letto un
documento ufficiale! La ringrazio di questa precisazione, perché
conferma anzi la preoccupazione che Settimo Torinese è la sede
dell'unità di ricerca, non è Verrès, nonostante le previsioni della
Regione Valle d'Aosta, della Lavazza e del Politecnico che, a
Verrès, ha una sua sede.
