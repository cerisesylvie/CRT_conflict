Classificazione
ISTRUZIONE PUBBLICA
Istituzioni scolastiche


Resoconto integrale del dibattito dell'aula
Oggetto del Consiglio n. 3137 del 2 aprile 2003 - Resoconto
OGGETTO N. 3137/XI Riduzione del numero delle classi
nell'Istituzione scolastica di istruzione tecnica, industriale e
professionale nei Comuni di Verrès e Pont-Saint-Martin.
(Interpellanza)
Interpellanza Venuti a conoscenza della volontà da parte
dell'Amministrazione regionale di ridurre drasticamente il numero
delle classi nell'Istituzione Scolastica di Istruzione Tecnica
Industriale e Professionale con sede a Verrès e sede associata a
Pont-Saint-Martin;
Tenuto conto della protesta contro "questi tagli" che ha portato
studenti e professori a manifestare apertamente contro tale
decisione;
Sottolineato che l'applicazione rigida della normativa, qualora
la determinazione delle dotazioni organiche fosse deliberata dalla
Giunta regionale, creerebbe gravi disagi soprattutto agli studenti
delle vallate laterali e delle zone periferiche della Valle;
Sottolineato altresì che il mantenimento delle classi ad
indirizzo professionale permetterebbe di mantenere il legame
importante tra il mondo scolastico e quello lavorativo che
abbisogna sempre più di personale preparato;
i sottoscritti Consiglieri regionali
Interpellano
la Giunta regionale per conoscere:
1) quali sono gli intendimenti relativi alla possibilità e alla
volontà politica di modificare le scelte prospettate in merito alla
riduzione delle classi nelle scuole, come indicato in premessa;
2) nel caso in cui non ci sia la volontà politica di modificare
tale scelte come intende far fronte ai problemi, chiaramente
esplicitati dai professori, dagli studenti e dai genitori, che
sicuramente nasceranno a seguito della decisione di ridurre il
numero delle classi.
F.to: Lanièce - Beneforti - Squarzino Secondina
Président
La parole au Conseiller Lanièce.
Lanièce (SA)
Capita che ogni tanto in politica "si
predichi bene, ma poi si razzoli male". La questione che mi ha
portato a presentare questa interpellanza insieme ai colleghi
Beneforti e Squarzino è un esempio lampante di questa cattiva
abitudine politica. Non so da quanto tempo sento parlare tutti i
membri dell'Esecutivo regionale, ma anche del Consiglio, di voler
decentralizzare il capoluogo regionale e di conseguenza di voler
valorizzare gli altri comuni, in particolare i piccoli centri
montani. È una scelta evidente, quasi obbligata, se non vogliamo
vedere tutto concentrato ad Aosta, lasciando abbandonati gli altri
comuni. Questa scelta in certi casi però può implicare un grosso
impegno economico, a seguito della volontà di voler salvaguardare e
mantenere strutture decentrate, anche a volte in maniera
antieconomica, ma d'altronde, al momento, questa è l'unica modalità
che può permettere di garantire il prosieguo della vita anche nelle
altre zone della Valle d'Aosta, soprattutto in quelle più piccole.
Questo si sta verificando anche nella scuola, che subisce gli
effetti del calo demografico con un certo ritardo. Abbiamo a che
fare con piccolissime classi, formate da pochi alunni, ma che, nel
voler rispettare le idee sopra descritte, sulle quali mi trovo
perfettamente d'accordo, dovrebbero essere mantenute.
Non riusciamo pertanto a capire perché nell'Istituzione
scolastica di istruzione tecnica, industriale e professionale con
sede a Verrès e sede associata a Pont-Saint-Martin, la Regione
avrebbe deciso - usiamo il condizionale perché abbiamo solamente un
piano formulato dall'Ufficio scolastico della Regione e dovrebbe
esserci una delibera, non so se è stata emanata ieri, comunque lo
sarà in questi giorni - di chiudere alcune classi e ciò nonostante
le forti ed immediate proteste che hanno portato gli studenti, i
professori e i genitori a manifestare apertamente contro tale
decisione, che, se applicata dalla Giunta regionale, comporterebbe
gravi disagi agli studenti e, nel contempo, metterebbe in
difficoltà il mantenimento di un legame importante tra il mondo
scolastico e quello lavorativo, che ha bisogno sempre di più di
personale professionalmente preparato. Fra le classi oggetto di
tali prospettati tagli vi è la 4° del corso di operatore per
gestione aziendale in località Pont-Saint-Martin e la nuova 1°
classe del corso di meccanica. Le due situazioni sono simili, ma
presentano alcune differenze.
Nel primo caso l'attuale 3° è formata da 8 studentesse, di cui 2
non riconosciute in quanto provenienti da fuori Valle. Quest'anno
le ragazze sosterranno l'esame di abilitazione professionale,
superato il quale avranno il loro diplomino, ma soprattutto
potranno continuare il corso di studi per poter poi sostenere fra 2
anni l'esame di maturità, che, una volta superato, consente
l'iscrizione all'università, anche a quella della Valle d'Aosta,
che, a quanto mi è stato detto, presenta dei corsi di gestione
aziendale legati all'economia turistica. Bene, adesso queste
ragazze potrebbero decidere di mollare tutto, di prendersi il
diplomino e lasciar perdere i propri studi, perché la Giunta
regionale vorrebbe - uso il condizionale -, visto l'esiguo numero,
cancellare il corso. Le alternative sono 2: o si continua a
studiare ad Aosta oppure a Ivrea, in ogni caso lontano da casa, con
grosso aggravio di spese di trasferimento e anche di soggiorno,
eliminando in un sol colpo programmi e progetti della classe e
fregandosene altamente di tutti i rapporti sociali che si creano
anche in ambito scolastico. Insomma, siccome questo corso non ha la
quantità di iscritti di un liceo, l'Assessorato regionale
dell'istruzione avrebbe deciso di toglierlo, non preoccupandosi di
chi sta investendo i propri anni di studio in uno specifico
settore, rendendo di fatto scomodo e costoso l'eventuale prosieguo
degli studi stessi: una bella dimostrazione di attenzione nei
confronti del mondo scolastico e di garanzie di rispetto del
diritto allo studio, non c'è che dire!
Il secondo caso prevede invece la non partenza del corso di
meccanica ed è un caso più eclatante perché, di fronte a 5
Valdostani, ci sono 8 studenti che arriverebbero da fuori Valle, ma
per il nostro Assessorato della cultura questi non contano e quindi
il corso per soli 5 Valdostani non partirà; eppure non mi sembra
che negli anni '70, quando le risorse e le possibilità di scelta
scolastica non erano così varie nella nostra Regione, ad Ivrea
rifiutassero gli studenti valdostani, così come non li rifiutano
adesso. Inoltre, lo confermano gli stessi dirigenti scolastici, il
mercato del lavoro necessita di professionisti nel campo della
meccanica. Il corso è l'unico in Valle e sono stati investiti soldi
in apparecchiature e a livello progettuale. Le aziende collaborano
già con la scuola, i ragazzi escono dalla scuola e vanno a
lavorare, non come in altre scuole dove gli studenti, una volta
finiti gli studi, vanno, purtroppo, ad infoltire la fila dei
disoccupati o dei candidati a un concorso pubblico.
Insomma, dopo tutti questi momenti di crisi del settore, un
corso scolastico funziona, crea professionisti, li fa lavorare da
subito, tanto che arrivano da fuori Valle a frequentarlo e la
Giunta cosa fa? Lo vuole chiudere. Se la scelta verrà confermata,
siamo di fronte a un'altra dimostrazione di poca attenzione, di non
difesa del diritto allo studio da parte del nostro Governo. È
chiaro che ci auguriamo che in nessun caso la Giunta voglia
prendere una decisione del genere, in aperto contrasto con le
scelte e le idee finora espresse, ma soprattutto perché è una
decisione impopolare e inutile che non avvicina i giovani al mondo
della scuola e del lavoro, anzi fornirebbe loro la lezione peggiore
che essi potrebbero ricevere dall'Amministrazione pubblica. È come
se dicessimo loro: "Volete studiare? Arrangiatevi!". Noi invece
speriamo che questa Giunta, di fronte alle giuste proteste degli
studenti appoggiati dagli insegnanti e dai genitori, e anche a
seguito di questa nostra iniziativa, doverosa nel dimostrare il
nostro simbolico sostegno e la nostra attenzione a questa proposta
degli studenti, voglia modificare le scelte prospettate in merito
alla riduzione delle classi, dimostrando così di dare la giusta
attenzione ed importanza al diritto allo studio, che deve andare
ben oltre la semplice applicazione rigida della normativa,
permettendo anche a pochi studenti, che però hanno voglia di
studiare, di potersi formare professionalmente, creandosi un futuro
che permetta loro di trovare un lavoro grazie alla loro
preparazione scolastica.
Sarebbe anzi opportuno che il Consiglio regionale, approfittando
della discussione di questa iniziativa, volesse dimostrare la sua
attenzione verso questo problema attraverso una presa di posizione
unanime, se possibile, con un ordine del giorno o una risoluzione
che, da una parte, solleciti l'esigenza al Governo nazionale di
avere un maggior ruolo decisionale nella politica scolastica visto
che ne abbiamo la competenza e, dall'altra, impegni la Giunta
regionale a cercare di modificare i parametri di attribuzione delle
classi, tenendo conto del territorio valdostano e dando stabilità
ai corsi scolastici in modo da venire incontro alle giuste esigenze
degli studenti.
Président
La parole à l'Assesseur à l'éducation
et à la culture, Pastoret.
Pastoret (UV)
Quanto al "predicare bene e razzolare
male", Consigliere Lanièce, mi consenta di non andare troppo oltre,
perché vorrei ricordare che oggi si grida "al lupo, al lupo!" per
una materia che negli anni scorsi era passata sotto silenzio e che
pure era stata in analoghe condizioni di difficoltà comunque
affrontata e risolta senza che ci fossero così accorate grida di
allarme. Pare invece oggi da quanto lei espone che, mentre
l'Amministrazione, anche sulla base di quanto poi esporrò, non
manifesta certezze, soprattutto di carattere negativo, vi sia
d'altra parte una certa agitazione che ritengo di poter addebitare
al clima di questo periodo pre-elettorale. Ne approfitto, allora,
prima di entrare nel merito della questione, per fare un richiamo
alla serietà dei comportamenti, che sono poi il presupposto
essenziale per affrontare in modo positivo i problemi che si
pongono.
Venendo all'interpellanza, vi sono oggi delle preoccupazioni che
gli interpellanti sollevano sul futuro di alcune classi
dell'Istituzione scolastica di Verrès. Vorrei ricordare che queste
preoccupazioni si sostanzierebbero in 3 casi, che, sulla base dei
dati attualmente disponibili, sono così sintetizzabili. A Verrès,
presso l'Istituto professionale, vi è, sulla base dei dati attuali,
l'impossibilità di attivare la classe 1° in presenza di soli 3
iscritti per la qualifica di "elettricista". Si tratta di una
situazione ben diversa rispetto a quella dello scorso anno, quando
si era in presenza di 14 alunni e la classe fu formata. A
Pont-Saint-Martin, nella 4° aziendale dell'Istituto professionale,
si è in presenza di 8 iscritti che non fanno sussistere attualmente
le condizioni per l'attivazione della classe 4° iniziale del corso
post-qualifica. Già per il corrente anno scolastico - l'anno
scorso, quindi, il 2002-2003 -, la classe 3° era stata mantenuta in
via eccezionale, al fine di consentire ai 9 alunni iscritti di
conseguire la qualifica, ma si era già comunicata la probabile
impossibilità di attivare il successivo corso post-qualifica, sulla
base di un numero di allievi inferiori a 10.
A Pont-Saint-Martin abbiamo poi un'altra situazione, che
riguarda l'Istituto professionale meccanico. Nel settore meccanico
risultano iscritti alla classe 1° solo 5 alunni residenti, i quali
non sono assolutamente sufficienti a prevedere un'attivazione della
classe, essendo al momento questi i numeri, e consentire così, come
peraltro si è sempre fatto, il successivo accoglimento delle
richieste di iscrizione avanzate da alunni residenti fuori Valle.
Ho dato questi dati perché evidenziano che l'Amministrazione non ha
assolutamente operato alcun intervento teso ad effettuare tagli di
classi nell'istituzione scolastica in argomento, ma che al momento
ha semplicemente preso atto dell'assoluta esiguità di allievi
iscritti. Questa situazione non consente, sulla base di questi dati
- che sono peraltro non definitivi e dirò poi perché -, la
previsione di assegnazione di tutte le risorse utili alla
formazione di una classe per l'insufficienza del numero di alunni
ad essa iscritti.
In ordine all'interpellanza presentata, vorrei anche precisare
che l'ipotetica previsione di classi in meno, rispetto a quelle
funzionanti nel corrente anno scolastico presso l'istituzione in
argomento, non dipende nel modo più assoluto dalle volontà
dell'Amministrazione, ma deriva, se vogliamo chiamare le cose con
il loro nome, esclusivamente dalla notevole diminuzione del numero
di alunni iscritti, che, sempre secondo i dati attualmente
disponibili, sarebbe di circa 60 unità in quella zona. Ho detto 2
volte "attualmente disponibili" poiché essi non sono definitivi e
vi saranno ulteriori fasi di verifica, delle quali dirò poi.
Questa, al momento, è la situazione e, prima di rispondere alle
questioni poste, al fine di poter esaminare con cognizione di causa
la questione, sarebbe il caso - ed è quanto farò - di ricordare
quali sono le operazioni che vengono svolte in questo periodo
dell'anno. In primo luogo vi è il momento delle iscrizioni nelle
varie scuole, successivamente si stima il numero delle cattedre;
per fare questo l'Amministrazione procede ad una rilevazione del
numero delle classi possibili, per determinare l'individuazione
delle ore di insegnamento e delle conseguenti operazioni di
determinazione delle cattedre di ciascuna classe di concorso. Le
relative indicazioni rivestono valenza essenzialmente figurativa e
non precostituiscono comunque vincoli per le istituzioni
scolastiche autonome, alle quali spetta, nei limiti delle risorse
assegnate in organico, ogni competenza in materia di formazione
delle classi. Quest'ultimo passaggio che ho citato è essenzialmente
quanto ho ripreso dalla circolare che la Direzione del personale
scolastico ha inviato alle scuole, elemento che dovrebbe essere a
conoscenza del Consigliere Lanièce. Questa prima fase si conclude
con la determinazione da parte dell'Amministrazione della dotazione
organica del personale. Fra l'altro rassicuro il collega Lanièce
che al momento l'Amministrazione regionale non ha ancora provveduto
ad approvare gli organici delle scuole secondarie.
Vi è poi un momento successivo, che prevede degli adeguamenti
sulla base delle situazioni di fatto, che potranno essere rilevate
solo ad anno scolastico concluso, sulla base di cambiamento di
orientamento, di nuove iscrizioni, di ripetenze, cose che al
momento non possiamo prevedere. Solo in questa seconda fase, sulla
base di dati certi, si potranno determinare con precisione le
risorse necessarie ed attribuire ulteriori posti in organico che
potranno consentire l'attivazione di quelle classi, che al momento
si ritrovano ad avere i requisiti numerici che ho ricordato prima.
Sottolineo ancora che la formazione di tali classi non è dettata
dall'Amministrazione, ma è decisa dalle istituzioni scolastiche che
possono operare in piena autonomia, disponendo dell'utilizzazione
dei propri docenti in modo da attivare autonomamente le classi
ritenute opportune. Questo è quanto accade ogni anno.
Oggi, quindi, è quanto meno avventato fare riferimento ad
eventuali requisiti numerici, in assenza di dati definitivi, che
saranno disponibili prima dell'inizio del nuovo anno scolastico. Si
chiede
"quali sono gli intendimenti relativi alla possibilità e
alla volontà politica di modificare le scelte
prospettate…"
, devo ripetermi in
questo caso dicendo che non vi sono scelte prospettate, poiché al
momento ragioniamo sui soli dati delle attuali iscrizioni, senza
essere in possesso di altri ulteriori elementi relativi a nuove
possibili iscrizioni, a trasferimenti e/o a ripetenze che al
momento non sono quantificabili. Sulla base dei dati completi, come
sempre si è verificato, a fronte di una situazione definitivamente
accertata, saranno assunte le opportune decisioni, che porteranno
al riesame della situazione attuale, come peraltro è sempre stato
fatto negli anni scorsi.
Vorrei concludere sottolineando il fatto che ancora una volta
l'Amministrazione ha operato con criteri di ampia tolleranza. Se
fosse vero quanto asserito nell'interpellanza e se si fosse operato
sui numeri netti, si sarebbe giunti ad una previsione per l'anno
2003-2004 di 15-16 classi, invece delle 25 che, al momento, sono
state ipotizzate dalla Direzione del personale scolastico. Certo,
all'IPR resta aperto il problema dei 5 iscritti per il
conseguimento della qualifica di "meccanico", dei 3 iscritti per il
conseguimento della qualifica di "elettricista", di Verrès, e degli
8 studenti iscritti per il conseguimento della qualifica per la
gestione aziendale. Per quanto riguarda queste situazioni ed altre
che si manifesteranno con ulteriori modificazioni del numero degli
allievi, sarà possibile intervenire con successivi riaggiustamenti
degli organici nel corso del mese di giugno; cosa che si intende
fare, come peraltro già fatto negli anni scorsi e come previsto
dalle disposizioni vigenti. Per questo - e concludo -, pur
ritenendo l'iniziativa degna di attenzione, in quanto proposta
anche in modo coscienzioso, dico che oggi non siamo giunti al
termine ultimo per operare delle scelte definitive, anzi!
Président
La parole à la Conseillère Squarzino
Secondina.
Squarzino (Arc-VA)
Assessore, non siamo soddisfatti della
sua risposta per due motivi.
Motivo politico: non credo che sia corretto attribuire
un'etichetta di "clima pre-elettorale" a noi, credo che anche
membri qualificati del suo movimento, colleghi che sono qui seduti
in Consiglio, hanno preso in mano la situazione in modo ancora più
forte di quanto non abbiamo fatto noi, Consiglieri
dell'opposizione, nel senso che hanno partecipato a riunioni
pubbliche, hanno espresso impegni chiari e precisi che tutti
abbiamo letto sui giornali, per cui il carattere di clima
elettorale in cui è nata questa iniziativa non risponde tanto alle
nostre richieste, quando piuttosto ai colleghi del suo movimento.
Abbiamo chiesto delle informazioni; i suoi colleghi hanno fatto
promesse ben chiare, per cui credo che la situazione sia totalmente
diversa.
Adesso veniamo all'aspetto tecnico. Lei ha detto una cosa che
non è del tutto giusta quando ha detto: "Adesso si fanno come
sempre gli organici, si prevedono le classi possibili sulla base
delle iscrizioni, sulla base di queste classi, si predispongono le
dotazioni organiche, poi le scelte definitive saranno fatte in un
secondo momento". Primo: per la scuola media elementare e per la
scuola materna non è stato fatto questo ragionamento, perché
l'organico di diritto è stato pubblicato; secondo, non siamo più
nell'istituto dell'organico "di diritto", e "di fatto" come quando
noi due, Assessore, facevamo i sindacalisti nella scuola, adesso
non è più così; lei sa bene che c'è l'organico di diritto che viene
fatto adesso, poi al massimo ci sono alcuni aggiustamenti, che però
devono essere fatti all'interno degli insegnanti assegnati alle
singole scuole. Non possiamo parlare allora di ulteriori posti di
organico che saranno affidati in un secondo momento, quando avremo
i dati definitivi. Questo è un dato falso! Oggi, con la normativa
attuale, bisogna fare per la scuola media superiore quello che è
stato fatto per la scuola materna, elementare e media, cioè
individuare, come lei diceva, in base alle iscrizioni, le classi
possibili, dopodiché le cattedre, assegnare gli insegnanti alle
scuole e queste, all'interno della loro autonomia, decidono come
organizzarsi nelle classi. È questo il nodo politico su cui credo
che valga la pena riflettere: quali sono i criteri in base ai quali
dal numero degli alunni si passa al numero delle classi.
Credo che gli uffici, correttamente dal loro punto di vista,
abbiano individuato le classi sulla base del numero degli alunni
iscritti, tenendo conto della normativa ministeriale che dà una
serie di indicazioni. Per agire in modo diverso, cioè per leggere
in modo diverso il numero di alunni iscritti, gli uffici avrebbero
dovuto avere dei necessari input di tipo politico, che dovevano
indicare priorità e motivazioni tali da poter adeguare la norma
nazionale alla realtà della nostra Regione. Qui non parliamo di
stato giuridico degli insegnanti, per cui siamo tenuti come Regione
a rispettare le norme che riguardano gli insegnanti; qui parliamo
di altre cose, parliamo di formazione di classi ed è tutta un'altra
materia, su cui noi come Regione abbiamo possibilità di intervenire
e lo Statuto lo prevede.
Noi, dunque, possiamo intervenire sia come competenza
complementare negli ordini superiori, sia come competenza primaria
nella scuola di base e nell'IPR e nell'istruzione professionale.
Questo per dire che la volontà politica poteva intervenire e dare
input precisi agli uffici. La Regione in altre circostanze ha fatto
questa scelta ovvero, giustamente, ha motivato soluzioni innovative
per rispondere ad un disagio reale riscontrato da alunni, dai
docenti e dalle famiglie. Ricordo e credo che sia un merito del
politico, che è stato previsto per le scuole elementari un numero
di iscritti pari a 5 alunni almeno per aprire una classe, cosa che
a livello nazionale non è prevista. Come pure a livello di scuola
media inferiore sappiamo che c'è un limite di quindici che può
essere abbassato a 10 in caso di presenza di handicap. Non solo,
sempre in ambito di handicap, il rapporto alunni-handicappati e
docenti di sostegno da noi è molto diverso, molto più positivo
rispetto a quanto è previsto dalla normativa nazionale. Mi si dirà
che la scuola elementare è scuola dell'obbligo, mentre questa è
scuola superiore e non ancora obbligatoria, ma non è proprio così,
perché, finché non saranno emanati i decreti attuativi della
"riforma Moratti", è ancora valido l'obbligo scolastico a 16 anni.
Mi sembra allora che, di fronte a questa situazione, ci siano
alcune richieste precise: di alunni, di docenti e anche di
sindacati che hanno proposto di formare delle classi miste e questa
è un'innovazione già attuata in alcuni casi e che può essere estesa
anche in altri. Le classi miste consentono di mettere insieme, per
tutta una serie di materie comuni, alunni iscritti ad indirizzi
diversi per cui c'è solo da prevedere alcune ore aggiuntive per gli
insegnamenti specifici. La spesa è minima. La richiesta di
intervenire in questa situazione, con soluzioni di tipo politico, è
una richiesta sostenuta anche da esponenti politici del suo
movimento e che fanno parte della maggioranza.
Credo di leggere nella sua risposta un po' di difficoltà che lei
ha nei confronti del suo movimento, difficoltà nei confronti dei
genitori - lei sì che si sente in clima pre-elettorale! - delle
famiglie, dei docenti e via dicendo. Il fatto che la Giunta
regionale non abbia ancora approvato la delibera che era
predisposta per gli organici della scuola media superiore dimostra
che la problematica da noi sollevata è attuale. Il fatto che la
Giunta non abbia ancora deciso cosa fare vuol dire che c'è ancora
incertezza e spero che l'Assessore tenga conto delle esigenze degli
alunni, dei docenti, dei sindacati e faccia appello alla sua
autonomia e volontà politica di intervenire.
