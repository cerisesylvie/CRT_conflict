Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia



Oggetto del Consiglio n. 1632 del 5 dicembre 2005 - Resoconto
OGGETTO N. 1632/XII - Interventi per affrontare le problematiche
legate agli effetti delle separazioni coniugali.
(Interrogazione)
Interrogazione
Considerato che la Valle d'Aosta è probabilmente una delle
regioni col maggior numero percentuale di separazioni coniugali e
di divorzi;
Evidenziato che questo fenomeno induce, di conseguenza,
l'aumento del numero dei casi di figli di genitori
separati;
Ritenuto opportuno ed inderogabile porre al centro della
nostra attenzione proprio la tutela dei minori;
Osservato che spesso le tensioni che si producono in
occasione delle separazioni coniugali si scaricano proprio sui
minori, portandoli a vivere nell'insicurezza dei rapporti affettivi
e nella incertezza di sé, proprio nel momento più difficile della
costruzione della loro personalità;
Evidenziando come alcuni fenomeni del cosiddetto disagio
giovanile si producono proprio in soggetti che hanno alle loro
spalle una situazione di separazione dei genitori;
Ritenuto che sia necessario indagare in modo più approfondito
sulle problematiche legate a questo problema;
Ritenendo che in Italia non si presti ancora la necessaria
attenzione alle problematiche che si creano nelle situazioni di
separazione coniugale e, in particolare, non si riconosca
l'insorgenza di alcune specifiche patologie tra cui la "Sindrome di
Alienazione Genitoriale", che in diversi Stati è già riconosciuta,
anche in sede giudiziaria, con l'acronimo PAS;
I sottoscritti Consiglieri regionali
Interrogano
L'Assessore competente per sapere:
1) se è a conoscenza delle problematiche individuate in
relazione alla suddetta sindrome;
2) se ritiene opportuno approfondire la conoscenza di queste
problematiche e di altre questioni legate al miglior modo per
affrontare i problemi legati agli effetti del fenomeno delle
separazioni coniugali, purtroppo così diffuso nella nostra
regione;
3) se sono già stati posti in essere, o lo saranno a breve,
delle analisi e degli studi approfonditi finalizzati ad affrontare
il problema del continuo aumento delle separazioni e della tutela
dovuta ai minori, non solo in relazione all'assistenza e
all'affido, ma anche in ordine all'insorgenze delle più diverse
situazioni di disagio.
F.to: Lanièce - Stacchetti - Comé
Presidente - La parola all'Assessore alla sanità, salute e
politiche sociali, Fosson.
Fosson (UV) - È difficile rispondere a un argomento come questo,
di grande complessità e delicatezza, che si rivolge a una materia
soggettiva, familiare, sociale in senso globale, quindi dare una
risposta al perché vi è questo alto numero di separazioni, che
esiste in Italia, ma che esiste anche in Valle d'Aosta, è veramente
difficile e poi è vero, molte separazioni creano o divorzi o
chiamiamoli come vogliamo, creano comunque del disagio sia in chi
le vive, sia soprattutto nei minori.
Le premesse sono giuste, le abbiamo analizzate nel primo
rapporto sulle politiche sociali in cui si parlava di tutti i dati
della famiglia; in Valle d'Aosta non solo abbiamo un alto numero di
separazioni, ma il numero più alto di tutta Italia di famiglie
monogenitoriali. Sembra quindi che la famiglia sia in crisi, ma è
in crisi la famiglia perché è in crisi l'uomo che non riconosce più
in questa dimensione familiare l'atto fondamentale della sua vita.
La sensazione mentre preparavamo tale risposta, con il Servizio
famiglie, era che questo fenomeno sia in aumento, si stia
aggravando. L'osservazione dell'assistente sociale era che si
rivolge anche a fasce molto culturalizzate, cioè la carenza di
genitorialità sembra investire sempre di più delle fasce di
popolazione molto culturalizzate, come se questo aver approfondito
certi temi non dovesse dare una coscienza che la famiglia è sempre
più importante. Per questo non posso darle delle soluzioni, stiamo
lavorando, ma da sempre, già dal precedente Piano sanitario c'era
tutta un'attenzione rivolta ai minori; sono state create le
"équipe" socio-sanitarie sul territorio che funzionano bene, ma,
sempre quando preparando questa risposta mi è stato riferito che a
volte vengono convocati padre e madre, i quali però non si
presentano o se si presentano, ascoltano cosa viene detto loro e
poi se ne vanno.
Vorrei citare nuovamente l'importanza che abbiamo dato ai
soggiorni, ai centri estivi e ai soggiorni di vacanza per minori,
li abbiamo ristudiati per dare un processo educativo a questi
corsi. Abbiamo rifinanziato recentemente l'"ADE" (assistenza
domiciliare educativa), un servizio molto costoso, svolto da 30
operatori sociali sul territorio che va ad intervenire laddove vi
sono i casi problematici, poi queste "équipe" si trovano una volta
al mese per un confronto. Abbiamo iniziato dei corsi sul sostegno
genitoriale, sembra una cosa assurda parlare di sostegno per fare
il genitore, che è la cosa più bella del mondo, eppure dobbiamo
fare dei corsi di sostegno genitoriale per recuperare questa
dimensione che in molti non c'è. Uno dei servizi più belli che
abbiamo e che lei conosce, è il Servizio affido, cioè non andiamo
ad affidare dei bambini a delle coppie senza averle preparate prima
con dei corsi; si fanno dei corsi sull'affidamento familiare, su
cosa vuol dire essere genitore a chi non ha potuto esserlo.
Conosciamo la sindrome di "alienazione genitoriale", come viene
definita in termini molto aridi, che esiste però sempre più, è un
disagio che si sta diffondendo, un assistente sociale parlava di
disastro umano, forse è eccessivo, ma in queste persone che passano
la loro vita a verificare queste cose, era una dimensione che ho
voluto recuperare perché molto triste. Nonostante questo, vi è un
ottimo rapporto con i giudici del Tribunale ordinario di Aosta, con
i giudici del Tribunale dei minori a Torino, quindi grande
sofferenza da parte nostra di non poter risolvere questo problema
che esiste e che si sta estendendo. Garantiamo un'attenzione
particolare, ho istituito il Servizio famiglie; stiamo facendo
questi percorsi di aiuto e di accompagnamento rivolti ai genitori,
stiamo stimolando i finanziamenti a questi gruppi di autoaiuto
familiare, affinché le famiglie si mettano insieme e possano
affrontare dei problemi insieme, cioè qui è l'istituzione che aiuta
la famiglia ad organizzarsi e ad esprimersi. Stiamo pensando, se
avremo i fondi, di fare una consulenza legale all'interno del
nostro Servizio famiglia. In ultimo la Commissione povertà aveva
concluso i suoi lavori indicando come fosse utile fare un'indagine
sociale mirata; vorremmo partire a fare un'indagine sociale su
queste famiglie monogenitoriali, per rivolgere la nostra attenzione
lì dove il problema si pone. Infine, sempre a testimoniare
un'attenzione al nostro lavoro in tale settore, cito la
deliberazione del 17 settembre di quest'anno, che prevede
l'istituzione di un gruppo regionale di lavoro su tematiche
inerenti le politiche familiari. I risultati non sono grandiosi,
tutta l'Italia sta soffrendo questo disastro, io posso, da parte
mia e da parte delle persone che collaborano con me, assicurare
un'attenzione particolare a tale settore.
Presidente - La parola al Consigliere Lanièce.
Lanièce (SA) - Prendiamo atto della risposta che ci ha fornito
l'Assessore, che evidenzia la volontà di seguire con attenzione il
problema. Ho portato in aula tale iniziativa per porre
all'attenzione del Consiglio un problema complesso e importante,
che tocca la sfera personale dei cittadini valdostani, perché è un
problema sempre più presente. I dati purtroppo confermano che la
Valle d'Aosta è fra le Regioni con il più alto numero in
percentuale di separazioni e questo porta a dedicare molta
attenzione al problema della famiglia, che probabilmente sta a
cuore al sottoscritto come sta a cuore all'Assessore, ma è anche
importante all'interno di tale problema della famiglia individuare
il problema collegato che è la tutela dei minori. Come sappiamo, le
separazioni hanno come vittime i minori, che si trovano ad
affrontare problematiche superiori alla loro stessa volontà e molte
volte pagano tali situazioni pesantemente; per questo abbiamo
voluto portare in aula tale problema del "PAS", acronimo in lingua
inglese, che in italiano significa sindrome di alienazione
genitoriale, per invitare l'Assessore a far sì che su questo
argomento vi sia una forte attenzione da parte delle strutture
competenti. Spesso in quest'aula parliamo di fenomeni quando essi
si avverano; ad esempio, parliamo delle nuove droghe dopo che per
alcuni anni si sono verificate, quando il fenomeno è già in essere
e completo, quindi interveniamo, ma a fenomeno già avvenuto. Spesso
invece bisognerebbe invertire tale azione, quindi farsi interpreti
dei problemi prima ancora che si presentino con la drammaticità con
cui a volte si presentano, quindi cominciare a vedere se si possono
porre in essere delle azioni prima che questo problema presenti
tutti i risvolti negativi... citavo l'esempio delle nuove droghe,
l'alcolismo, eccetera. Sarebbe quindi importante che sul problema
del "PAS" - che si sta diffondendo negli Stati, in modo particolare
in America, ma anche in Europa - vi fosse una presa di posizione,
anche dal punto di vista della diffusione, creando magari una
conferenza, per far sì che il problema venga analizzato nelle sue
parti e permetta poi ai servizi di attivarsi prima che il fenomeno
diventi drammatico.
Ho fatto un'analisi su "internet" e ho visto che vi sono
tantissimi casi in cui tale sindrome ha portato a dei veri e propri
drammi, con episodi di violenza e di morte. Questo quindi è
importante nell'ottica che "è meglio prevenire che curare" e
l'invito potrebbe essere quello di far sì che la Regione, rispetto
ad altre Regioni italiane che ancora non hanno affrontato di petto
tale problema, si faccia capofila di questa situazione e si faccia
promotrice di iniziative per analizzare tale fenomeno. Sicuramente
faremmo del bene e dimostreremmo l'importanza di anticipare
l'evento drammatico che sta dietro certi fenomeni, come è quello
della sindrome di alienazione genitoriale. Questa sarebbe anche una
dimostrazione di serietà di operare, di volontà di intervenire su
un settore della famiglia che sta a cuore non solo al sottoscritto,
ma in modo particolare all'Assessore, che nel suo passato ha sempre
fatto parte delle varie commissioni che seguivano la famiglia.
Penso che questa sia una risposta politica importante, sulla quale
invito l'Assessore a riflettere con i suoi servizi, perché
sicuramente investigare su tale problema non può che essere una
dimostrazione di come possiamo porre all'attenzione dei cittadini
valdostani un problema che di giorno in giorno può portare a
conseguenze drammatiche. Mi auguro che tale invito venga recepito
in modo da poter al più presto organizzare una conferenza per
diffondere le tematiche collegate a questo grave fenomeno.
