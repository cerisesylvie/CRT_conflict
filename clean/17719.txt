Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 38 del 28 settembre 1988 - Resoconto
OGGETTO N. 38/IX - ATTIVITÀ' E RUOLO DEL COMITATO REGIONALE
PER LA SIDERURGIA.- (Interpellanza).
PRESIDENTE:
Do lettura dell'interpellanza in oggetto,
presentata dai Consiglieri Mafrica e Bajocco.
INTERPELLANZA
Il costruttivo confronto e la volontà unitaria presente nel
Comitato Regionale per la siderurgia hanno indubbiamente favorito
il raggiungimento di importanti accordi tra la Regione e gli Enti
responsabili della DELTACOGNE.
Poiché la situazione della siderurgia pubblica permane ancora in
stato di grande incertezza (periodicamente corrono voci di
privatizzazioni) e poiché, comunque, gli accordi raggiunti hanno
lasciato questioni aperte per ciò che riguarda i tagli
all'occupazione e gli investimenti,
i sottoscritti Consiglieri regionali del gruppo comunista
INTERPELLANO
l'Assessore competente per conoscere gli intendimenti della
Giunta in ordine al rapporto REGIONE-IRI-FINSIDER-DELTACOGNE ed
alla prosecuzione del lavoro del Comitato Regionale per la
siderurgia.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Con questa interpellanza noi vogliamo
riprendere e verificare le intenzioni della Giunta in merito al
problema sempre attuale della Deltacogne.
In questo periodo sono in corso delle trattative tra le
organizzazioni sindacali e la direzione aziendale, relative ai
livelli occupazionali. Sempre in questo periodo abbiamo letto
dichiarazioni ed articoli relativi a possibili privatizzazioni e si
è nuovamente parlato della Falck e delle difficoltà della
siderurgia pubblica.
Per verificare tutte queste cose in modo unitario e per
continuare sulla strada di un rapporto utile con l'IRI, la
Deltasider e la Deltacogne, noi riteniamo opportuno il
proseguimento dell'attività del Comitato unitario per la
siderurgia. Vorremmo sapere se anche la Giunta è di questo avviso e
come essa intende procedere nei prossimi mesi.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Prendo atto di questa interpellanza, per
riconfermare che il problema è sempre di attualità e che la volontà
politica del Governo regionale è tesa a seguire in maniera costante
e vigile l'evoluzione della situazione.
Il Presidente della Giunta, nel corso delle comunicazioni fatte
in apertura dei lavori di questo Consiglio, ha ricordato che ieri
abbiamo incontrato il Presidente dell'IRI, Prodi, dal quale abbiamo
avuto la disponibilità ad un incontro a breve termine, per
esaminare anche nel dettaglio lo stato di avanzamento degli impegni
sottoscritti nel protocollo d'intesa stipulato tra la Regione,
l'IRI e le altre società interessate.
Sottolineata l'estrema correttezza dimostrata dal Presidente
dell'IRI nei confronti della Regione e premesso che il protocollo
Regione-IRI rappresenta un dato fondamentale per il rilancio
dell'azienda, perché toglie la realtà Deltacogne da un mare
piuttosto burrascoso e le assicura un posto particolare, tant'è che
il problema Deltacogne è trattato direttamente con la Presidenza
dell'IRI, ribadisco che la volontà politica della Giunta regionale
è di mantenere al Comitato regionale per la Deltacogne e per i
problemi della siderurgia in Valle d'Aosta il ruolo che esso ha
avuto in passato, come espressione di una volontà unitaria, con la
quale la Giunta si è sempre confrontata prima e dopo ogni incontro
incentrato sulla Deltacogne.
Intendiamo mantenere questa volontà anche in vista del prossimo
incontro con l'IRI ed i gruppi a vari livelli interessati, anche
perché forse oggi sono da modificare le stesse sigle citate
nell'interpellanza. Intendo dire, comunque, che oggi la Deltacogne
non e tra le società in liquidazione. Allo stato attuale i problemi
sollevati, come quello di un interessamento di gruppi privati, non
possono essere definiti come esistenti, ma si configurano come
movimenti tattici degli stessi gruppi privati. In ogni caso
l'intera materia sarà affrontata entro breve termine con la
Presidenza dell'IRI. Prima di allora avremo ancora modo di
esaminarla ed eventualmente la Giunta presenterà un'agenda del
problema da affrontare e preciserà la linea di condotta da tenere
nei confronti delle autorità centrali.
PRESIDENTE:
Informo il Consiglio che l'Assessore alle
Finanze, Voyat, ha chiesto di discutere a questo punto l'oggetto n.
35 all'ordine del giorno, che prevede la nomina dei revisori del
rendiconto generale annuale della Regione per l'anno 1987, per
consentire il sollecito avvio della revisione del bilancio
consuntivo del 1987 e rendere possibile la sua presentazione al
prossimo Consiglio regionale.
Se il Consiglio è d'accordo, si procede alla trattazione
dell'oggetto iscritto al punto n. 35 dell'ordine del giorno.
