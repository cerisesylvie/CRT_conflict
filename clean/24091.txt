Classificazione
INDUSTRIA



Oggetto del Consiglio n. 3074 del 7 novembre 2007 - Resoconto
OGGETTO N. 3074/XII - Interrogazione: "Progetti di ricerca
industriale della Dora S.p.a.".
Interrogazione
Vista la Delibera di Giunta regionale n. 2625 del 28
settembre 2007, avente per oggetto la "Rideterminazione dei
contributi concessi, con DGR n. 4747 e DGR n. 4748 del 20/12/2004,
all'impresa Dora S.p.a. di Aosta... per la realizzazione di
progetti di ricerca industriale", ai sensi dell'articolo 8 della
l.r. 84/1993 e successive modificazioni;
Considerato che alla società Dora S.p.a. in quattro anni, per
ricerca industriale, sono stati deliberati contributi, comunque
rideterminati, per oltre 4 milioni di euro;
Atteso che, a fronte di consistenti risorse erogate per la
"ricerca industriale", dovrebbero risultare, a parere del
sottoscritto Consigliere, conseguenti benefici per la
collettività;
il sottoscritto Consigliere regionale
Interroga
L'Assessore competente per conoscere:
1) se vi sono stati, per la società Dora, attesi
miglioramenti di risultati nel proprio esercizio di attività (sia
in termini di redditività aziendale che in termini di sviluppo
dell'attività vera e propria);
2) se risultano incrementi di occupazione nell'azienda e se,
nel territorio, si sono verificati benefici in qualche modo
accertabili;
3) quali riflessi, secondo dichiarazioni dell'azienda o in
base a informazioni pervenute all'Amministrazione regionale, si
sono potuti registrare nel settore toccato dai progetti di ricerca
di cui trattasi.
F.to: Bortot
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Collega Bortot, le domande che lei pone
hanno un senso, anche perché la ricerca e lo sviluppo sono un
ambito in cui noi dovremo investire molto, per cui è opportuno
parlare di quello che si sta facendo e non solo di quello che
abbiamo intenzione di portare avanti. Nel momento in cui andiamo ad
affrontare le tematiche della ricerca e dello sviluppo e loro
applicazioni attuali, è evidente che la società "Dora" è quella che
catalizza di più l'attenzione perché è da più anni che opera in
questa Regione ed è opportuno fare il punto sulla situazione e
sulle cose che essa fa. Innanzitutto la "Dora" occupa in questo
momento 52 unità, quindi è già un numero congruo di persone
rispetto all'importanza dell'azienda. Fatto recente, ma è stato
ritardato, si sta in questi giorni portando avanti l'occupazione
della nuova sede sempre all'interno dell'"Espace Aosta", quindi con
lo spostamento dalla "Pépinière" alla nuova sede dell'"Espace
Aosta" che è di circa 1.500 metri quadri, con un insediamento
importante. Si sta realizzando solo in questi giorni, è in ritardo
di circa 3-4 mesi perché lo spostamento doveva avvenire nel mese di
luglio, ma questo è legato più a fatti tecnici che non c'entrano
niente con la sua interrogazione. Ecco che abbiamo già fatto una
fotografia di questa società, la storia la conosciamo, deriva dalla
"Tecdis" e da tutte le altre cose che si sono verificate dopo, in
realtà oggi la "Dora" è una società molto importante che fa parte
di un gruppo internazionale: la "STM Electronics". Tale gruppo
proprio in questi giorni ha deliberato e deciso di costituire un
aumento di capitale di 5 milioni di euro proprio sulla "Dora":
questo significa che la casa madre ritiene di investire su tale
azienda in maniera sostanziosa. Le cose che dobbiamo dire, oltre
alla fotografia, possono essere che anzitutto loro occupano
ingegneri elettronici e ingegneri informatici e qui scatta una
delle prime riflessioni che derivano dal fatto che la nostra
Regione non riesce a fornire sufficienti ingegneri informatici ed
elettronici, tali da dare risposta alle richieste di aziende come
la "Dora" o come la "Quintetto" di Pont-Saint-Martin ed altre. È
evidente che ci vuole una maggiore interazione rispetto al mondo
formativo, perché occasioni di lavoro come quelle che vengono
create dalla "Dora" molte volte non possono essere fino in fondo
gestite per mancanza di professionalità locali: ecco che allora
molte delle persone che lavorano in queste aziende, inclusa la
"Dora", sono di fuori valle. Vi è però un aspetto positivo in
questo, perché si crea un'interazione con il territorio e con le
forze che vengono interscambiate anche con le aziende che operano
vicino ad esse, tanto che è stato costituito come una fase di
filiera operativa rispetto agli investimenti fatti per la ricerca e
lo sviluppo anche un consorzio che si chiama "Envitec". Tale
consorzio, che è stato creato da poco e che ha sede in Pollein, ha
lo scopo di effettuare attività di ricerca e sviluppo nel campo
della sensoristica e delle trasmissioni "wireless" e anche questo è
un primo elemento di filiera.
Lei nelle sue domande sottolinea quali sono in effetti i termini
di sviluppo e di mercato occupazionali derivanti da singole
iniziative finanziarie. Le iniziative hanno una storia lunga,
partono dal 2001, le potremmo elencare, io le ho fatto uno
specchietto che preferisco consegnarle per darle dei dati tecnici,
lei così ha un quadro più preciso; sono esperienze che hanno
prodotto una serie di sviluppi e di ricerche anche sul piano
internazionale. Sta a noi la capacità di impegnare di più una
crescita formativa attorno a queste aziende attraverso i consorzi
che sto promuovendo, infatti il Consorzio "Envitec" non è il primo,
ne stanno nascendo altri, proprio consorzi fatti da aziende
valdostane insieme a queste aziende che hanno delle visioni più
internazionali. Stiamo entrando e lo stiamo facendo con
determinazione in una fase applicativa della ricerca e dello
sviluppo che viene fatto in Valle; poi, come avete avuto modo di
vedere in Commissione, la ricerca e lo sviluppo diventano uno degli
elementi fondanti di quello che sarà il nostro modo di operare per
il posizionamento strategico della Regione. La "Dora" è un'azienda
"leader" in questo settore, che deve fare di più come ricadute
locali, ma devo anche dire che ha garantito fino ad oggi numerosi
posti di lavoro, questa capacità di confronto con delle realtà
nazionali con le nostre aziende locali ed internazionali;
sicuramente questi consorzi di sviluppo che sono partiti da poco
hanno già presentato una serie di progetti di ricerca e di
sviluppo, saranno la risposta alle domande che lei fa. A quanto
assomma la cifra complessivamente erogata alle imprese valdostane,
anche qui le do uno schema perché sono tante le imprese che avrei
bisogno di altri 20 minuti, preferisco invece darle uno schema di
modo che lei da lì può vedere tutti i dati.
Presidente
- La parola al Consigliere Bortot.
Bortot (Arc-VA)
- In parte sono rassicurato dalla
risposta dell'Assessore, perché 4 milioni di euro erogati alla
"Dora" per la ricerca non sono pochi ed è chiaro che siamo
d'accordo che si faccia ricerca. Vorremmo però anche - in parte
però sono stato rassicurato, ho visto che sta nascendo un consorzio
- che vi fosse una ricaduta sulla nostra Regione, perché è una
combinazione, ma ho fatto l'interrogazione 15 giorni fa e il 5
novembre abbiamo una pagina pubblicitaria sulla "Dora S.p.a.", su
un giornale locale e la preoccupazione aumenta. Le leggo la
dizione:
"Dora S.p.a. svolge attività di ricerca e sviluppo nel
settore della microelettronica. La società fa parte del gruppo STM
Microelectronics, produttore globale di semiconduttori e leader
nello sviluppo..."
, eccetera, ma non vorrei che la "Dora" si
limitasse esclusivamente a fare ricerca con a capo una
multinazionale che investe - lei ha parlato di un aumento di
capitale di 5 milioni di euro - 5 milioni di euro senza avere una
ricaduta nella nostra Regione. Questo è il senso
dell'interrogazione, questo fa il pari perché abbiamo dato 4
milioni di euro alla "Dora", però se teniamo conto degli
stanziamenti che facciamo sull'informatica e sulla formazione
professionale... e poi lei non è da ora che dice che abbiamo
problemi di recepire sul mercato del lavoro locale lavoratori o
operatori, o ingegneri ad alto livello, allora occorre
un'interazione su come investiamo i soldi per capire il livello di
formazione e di qualità delle nostre strutture scolastiche rispetto
ai fabbisogni dell'azienda e soprattutto - mi ricollego alla sua
esposizione dello studio "Ambrosetti" - sulle strategie di sviluppo
per la nostra Regione. Insisto: stanziamo dei soldi per la ricerca
e va bene, stanziamo dei soldi per la formazione e va bene,
stanziamo dei soldi per l'informazione e va bene, ma quando vediamo
le proposte che ci arrivano dallo studio "Ambrosetti", che sono
pertinenti... non abbiamo una rispondenza rispetto ai soldi
investiti e alle indicazioni strategiche che ci vengono date
sull'avvenire della nostra Regione. Bisogna quindi che il Governo e
il Consiglio intervengano per ridurre questo "gap" fra i soldi
investiti e i ritorni in termini occupazionali e strategici per la
nostra Regione.
