Classificazione
ASSISTENZA SOCIALE
Assistenza socio-sanitaria
Disabili



Oggetto del Consiglio n. 1984 del 5 aprile 2016 - Resoconto
OGGETTO N. 1984/XIV - Risoluzione: "Avvio di un percorso
condiviso con la V Commissione consiliare e le organizzazioni
sindacali di riorganizzazione dei servizi di assistenza agli
anziani ed inabili".
Viérin M. (Presidente) -
Colleghi, riprendiamo i lavori.
Innanzitutto, a nome di tutti i colleghi della Capigruppo,
ringrazio la delegazione che abbiamo incontrato per la pacatezza
nell'esposizione e il confronto che ha avuto con la Conferenza
stessa. Detto questo, la Conferenza dei Capigruppo ha deciso di
iscrivere subito la risoluzione presentata e di discuterla
immediatamente, quindi porrei in votazione l'iscrizione al
dibattito della risoluzione presentata alla Presidenza. La
votazione è aperta. La votazione è chiusa.
Presenti: 31
Votanti: 31
Favorevoli: 31
Il Consiglio approva all'unanimità.
Presidente
- Discutiamo quindi della risoluzione
presentata iscritta al punto n. 51.01 dell'ordine del giorno. La
parola al collega Bertschy.
Bertschy (UVP) -
Grazie Presidente.
Abbiamo presentato questa risoluzione con l'obiettivo di
ricondurre l'argomento al punto di partenza. Questa è stata una
settimana molto delicata,
in primis
per le persone che
lavorano nei servizi, per le loro famiglie, come abbiamo messo
nelle premesse, anche per la comunità, perché chi ha degli ospiti
nelle strutture non può che essere preoccupato di notizie come
quelle che sono apparse sui giornali. La risoluzione quindi va
nella direzione anche di raccogliere le risposte che abbiamo
sentito da parte del Governo. Mi permetta una battuta, Assessore,
io credo che anche i sindacati d'ora in avanti si porteranno un
registratore alle audizioni con lei, perché io le posso assicurare
che, sentendoli qualche giorno dopo, la preoccupazione per le cose
sentite nella prima riunione era tanta.
Detto questo, è ora di non creare più allarmismo. Abbiamo delle
persone in sala che, oltre a ringraziarle per aver perso del tempo,
le ringraziamo perché la delegazione che le ha rappresentate - come
ha detto bene il Presidente del Consiglio -, oltre ad aver esposto
in maniera pacata, ma sufficientemente argomentata le questioni e
le cose che preoccupano, ha saputo rappresentare quel momento che è
anche un momento di politica. Ci sono dei cittadini allarmati, i
cittadini sono qui oggi a farsi sentire dai politici, che hanno un
ruolo: quello di ascoltare e poi anche di sapersi confrontare e
rappresentare i problemi per i quali oggi ognuno di noi qui ha un
ruolo. Io quindi non vedo negativo e neanche pericoloso il fatto
che i giornali ad un certo punto ricerchino delle informazioni e
propongano delle informazioni, se siamo capaci di gestire i nostri
ruoli, incontrare la gente non ci deve far paura, soprattutto
incontrare le persone che sono preoccupate, come in questo caso,
per il lavoro che fanno e che fanno da tanti anni. Informare il
cittadino è un dovere dei giornalisti.
Non rispondere ad una domanda, Assessore, è possibile. Se lei
avesse detto chiaramente il primo giorno che non ci sono ipotesi,
che non ci sono proposte di lavoro e che la Giunta sta facendo
degli incontri semplicemente perché sono in corso delle
valutazioni, credo che immediatamente tutta una serie di polemiche
si sarebbero spente. La prima ANSA di giovedì mattina è stata la
sua risposta con le tre ipotesi. La preoccupazione nasce da lì.
Prende qualche giorno, arriva in Commissione e prima di entrare in
Commissione fa un'altra intervista, dove dice esattamente il
contrario di quello che dirà poi in Commissione. Oltre al
registratore, lei si deve anche far assistere da un comunicatore
ogni tanto, perché probabilmente in buona fede dice cose diverse da
quelle che poi vorrebbe dirci, perché in Commissione c'eravamo
tutti quando le abbiamo proposto un comunicato congiunto e il
collega Laurent Viérin si è accorto che nel frattempo era uscita
un'ANSA dove l'Assessore ribadisce quello che ha detto giovedì.
Allora ci siamo guardati tutti e ci siamo chiesti: "ci siamo o ci
facciamo?", perché cominciava a diventare difficile stare nella
discussione.
Io capisco che sull'Assessore Fosson ormai la pressione è tanta.
Gestisce 240 milioni di euro di sanità, gestisce problemi nel
sociale, ci sono una serie di difficoltà che sono cadute sulle sue
spalle e bisogna dire che non sempre la maggioranza lo ha tenuto su
con la schiena dritta. Sovente si è dovuto difendere da solo e
anche questa volta mi sembra sia andato un po' in fuga, nella quale
la sua squadra non è che lo abbia più di tanto coperto. È un
problema che non riguarda noi su quest'argomento, però è un
problema generale, noi oggi viviamo una difficoltà di bilancio che
nasce...e io spero che il Governo e i nostri Parlamentari si
ricordino sempre del fatto che lo Stato con la
faucheuse
,
come si dice per essere chiari, nel corso di questi ultimi cinque
anni ha dato delle belle spazzolate al bilancio della Regione. Se,
a fronte di una carenza di risorse così importante, si affronta in
maniera preoccupata ma seria l'argomento dei tagli e della
riorganizzazione, ha senso, ma se di volta in volta aggrediamo dei
settori cercando forse di isolarli anche dal resto della situazione
di bilancio, è chiaro che poi chi viene aggredito può solo reagire
come hanno reagito oggi le persone che sono qua, può solo reagire
in questa maniera e le ringrazio per la civiltà della loro
presenza, che, a mio avviso, dà dignità anche al nostro ruolo.
Sugli anziani però cerchiamo di essere chiari. Vogliamo
riproporre quegli schemi degli assistenti sociali, dove abbiamo
assistenti sociali pubblici e assistenti sociali gestiti dalla
società di servizi? Gli asili nido la stessa cosa. Noi vogliamo
spezzare il nostro
welfare
in un misto pubblico-privato
senza un orientamento, senza un coordinamento? È questo il nostro
obiettivo? E l'analisi di riorganizzazione va solo per abbassare
gli stipendi delle persone? Io spero che noi come politici tentiamo
di mantenere i livelli che abbiamo e cerchiamo di portare quelli
che guadagnano meno a questi livelli. Il nostro obiettivo è cercare
di garantire un benessere alle persone che oggi sono in difficoltà.
Sappiamo tutti quanto è difficile garantire un futuro ai giovani
già con il precariato, se poi al precariato ci aggiungiamo stipendi
ridicoli come quelli che vengono offerti, direi che abbiamo fatto
tutto. Il nostro obiettivo nella riorganizzazione è quello che ci è
stato anche fatto osservare di cominciare ad andare a vedere chi fa
bene il suo lavoro, quali sono quelle strutture che, pur essendo
piccole, continuano a rimanere aperte, perché politicamente è lì
che bisogna essere forti davanti a qualche Sindaco che non ha
voglia di farsi piegare, ma non si deve piegare un Sindaco, si deve
aiutare un sistema. Chiudere una micro oggi aiuta a far stare in
piedi un sistema, soprattutto quando si tratta di cinque chilometri
di distanza tante volte, o di dieci chilometri. È lì che la serietà
di noi tutti deve venire fuori, perché che ci sia un problema di
tipo economico l'abbiamo ormai detto e ridetto tutti quanti, ma che
questo problema nel giro di quattro mesi diventi un problema solo
dei servizi per gli anziani, non trovando le risorse in bilancio
per affrontare con serenità il 2016 e poi oggi partendo in maniera
così decisa su un'ipotesi che abbiamo capito non esserci, questo
insospettisce.
Vi vorremmo quindi riportare all'argomento di oggi, chiedendovi
attraverso questa risoluzione tre impegni: il primo è quello di
sospendere quello che abbiamo capito non esistere, quindi voi
sospendete l'inesistente e noi siamo contenti, credo anche quelli
che sono in platea, abbandonate l'ipotesi di cambiare il contratto,
quindi licenziarle e farle riassumere da qualche parte, anche
questo non esiste, sospendiamo quello che non esiste... Avviare poi
un percorso in V Commissione dove ci siamo noi, ci siete voi, i
sindacati e magari audiamo questa bella delegazione di OSS - che
hanno dimostrato, oltre di conoscere il loro lavoro, a mio avviso,
anche di essere serie nel valutare i problemi che stiamo vivendo
come valdostani e come Valle d'Aosta - e facciamo un percorso
insieme che ci porti a riorganizzare, ottimizzare, ridurre i costi,
ma facendo parallelamente le stesse cose dalle altre parti,
partendo questa volta da dati certi. E su questo il collega
Guichardaz è corretto, più volte lo ricorda, partiamo da dati certi
in Commissione, perché il collega si ricorda bene che alcuni dati
incerti degli asili nido probabilmente hanno fatto fare anche alla
maggioranza qualche errore: su tutti l'asilo nido di
Pont-Saint-Martin, del quale avremo poi modo di parlare, che è
stato punto di riferimento della quota capitaria degli asili nido,
poi abbiamo visto che era il punto di riferimento solo di un pezzo
di bilancio.
Questo quindi è l'atteggiamento che abbiamo, non è un
atteggiamento di rabbia, di collera: è un atteggiamento di
responsabilità per recuperare la tranquillità delle persone che
sono qui oggi e anche di quelle che non ci sono, per dare ai nostri
servizi di eccellenza - e quelli degli anziani sono servizi di
eccellenza - una prospettiva futura di sostenibilità che non passi
attraverso qualche frivolezza di gestione del privato. Al privato
dobbiamo arrivare dopo aver dato delle regole chiare, perché il
privato non si deve denigrare, con il privato noi dobbiamo
lavorare. La prospettiva futura è quella di avere una sinergia
pubblico-privato, ma non una
deregulation
verso il privato
solo per recuperare dei soldi. Con quest'atteggiamento chiaramente
vi chiederemo di sostenere la risoluzione con noi e noi la
porteremo avanti con la massima tranquillità e serietà. Grazie.
Presidente -
La parola al collega Chatrian.
Chatrian (ALPE) -
Grazie Presidente.
Il collega ha illustrato la risoluzione che abbiamo presentato.
Qualche riflessione. Noi abbiamo dei ruoli diversi, noi abbiamo un
ruolo ispettivo di controllo, di pungolo, di stimolo, di proposta,
poi però chi approva le delibere di Giunta è il Governo regionale
ed è normale che sia così. Ma proprio per quello la domanda forte
che vi facciamo - e questo è un esempio - è quando ci sono delle
criticità, di trovare delle soluzioni migliori. Il più grande
dispiacere di tutta questa prima fase è sul metodo di lavoro,
evitate se non avete ancora scelto, se non avete delle simulazioni,
se non avete delle proiezioni, perché dovete ancora discutere al
vostro interno e perché non è semplice, perché ci sono meno
risorse, meno soldini a disposizione...noi vi chiediamo, se è
possibile, prima di andare a vedere le carte, di mettere tutto sul
tavolo quello che c'è e avere quella contezza giusta come un buon
padre di famiglia deve fare nel momento in cui il portafoglio per
l'anno successivo indica un segno negativo perché ci sono meno
disponibilità. La domanda è veramente forte.
Questa risoluzione che vi abbiamo presentato oggi, al di là se
non c'è da fare nessuna sospensione perché nessuna ipotesi è stata
tracciata, scritta su un
carnet
, un foglio o che cosa...ma a
maggior ragione non utilizzate il metodo della non contezza. Io non
sono nella V Commissione, ma vi ho partecipato, ho ascoltato e ho
fatto diverse domande con le colleghe Morelli e Certan su questo
tema, ma non è possibile affrontare un tema così delicato senza
un'inquadratura, senza un minimo indicatore, un dato che sia uno.
Presidente Rollandin, lei non era presente in Commissione, ma i
suoi colleghi di maggioranza erano presenti, noi non abbiamo avuto
in queste settimane un dato che sia uno su questo tema ed è
comunque da tre settimane che se ne parla. Stiamo parlando di
personale, di servizi, di sociale, poi di posti di lavoro, quindi
stiamo intervenendo direttamente su un settore comunque fragile,
delicato. Io le dico che non ci è stato fornito un dato che sia
uno. Come possiamo fare delle analisi, come possiamo scornarci se
la pensiamo diversamente, avendo un ruolo diverso che non è quello
dell'Esecutivo, se non abbiamo neanche un foglio, un A4 con quattro
proiezioni e lo stato dell'arte della situazione? Noi siamo stufi
di sentirci dire che le
Unité
non caricano o non scaricano
bene tutti i dati, siamo nel 2016! Un Assessorato che sia un
Assessorato non può affrontare tale tema in Commissione senza uno
straccio di
donné
, di dati, non è corretto né nei nostri
confronti, ma soprattutto per chi ci lavora, per chi rischia di
perdere un posto di lavoro, non abbiamo avuto un dato che sia uno
in Commissione.
Seconda considerazione sugli scenari. La coperta, lo sappiamo, è
più corta, quindi a maggior ragione dobbiamo trovare delle
soluzioni che garantiscano, da una parte, la qualità del servizio
e, dall'altra, i posti di lavoro, quindi quella sostenibilità che
penso sia l'equilibrio più difficile da mettere insieme. Noi il
nostro contributo ve lo portiamo ma se abbiamo sul tavolo le carte,
che devono essere trasparenti, perché non è il segreto di
pulcinella! Mi hanno detto, "m'an deu", ma il "m'an deu" nel 2016
non può più esistere nel gestire! Non lo fa più neanche una
famiglia, che non deve gestire un'impresa ma il portafoglio della
famiglia, perché altrimenti il 31 del mese i conti non tornano e i
costi sono superiori ai ricavi. A livello di metodo chiediamo
proprio al Governo, alla maggioranza perché c'erano diversi
colleghi della maggioranza in difficoltà in Commissione, perché ci
confrontiamo su delle ipotesi senza dati, senza proiezioni, senza
simulazioni e quindi è difficile scornarci o comunque mettere sul
tavolo delle eventuali controproposte.
Io spero che da parte della maggioranza ci sia la volontà di
approvare questa nostra risoluzione, perché il terzo punto, quello
di avviare con la V Commissione un percorso, riguarda il metodo ma
il secondo punto riguarda la sostanza. Il resto è fuffa, perché la
maggioranza, anche se verrà in Commissione, può decidere la sua
strada perché questa è la democrazia: la maggioranza può decidere
la sua strada. Sul secondo punto, dove noi chiediamo veramente di
non toccare il discorso contrattuale del personale, altrimenti qui
dobbiamo mettere nel calderone tutto il comparto pubblico, tutta la
macchina pubblica e soprattutto tutto il mondo parapubblico, cioè
le famose società controllate e partecipate, perché non siamo
d'accordo che si inizi a smantellare in un piccolo settore, piccolo
o grande che sia, perché ne va comunque della dignità di un modello
e delle persone, su questo veramente noi terremo la barra dritta.
Oltre a cercare di tenere la barra dritta, penso che la sfida più
difficile - perché è una sfida, andare a vedere le carte e trovare
nuove soluzioni per risparmiare è una sfida non facile - è quella
di gestire i processi ma soprattutto governare le ristrutturazioni.
Governare vuol dire accompagnare, trovare comunque delle
compensazioni e trovare degli equilibri fino a dove possiamo
arrivare come qualità del servizio e diminuire leggermente per
abbassare i costi: questa è sicuramente la sfida più difficile. Per
dare gambe a questa sfida, noi dobbiamo avere l'analisi di contesto
che oggi metà di questo Consiglio quasi non ha, e non penso che i
colleghi di maggioranza, i Consiglieri quanto meno, ce l'abbiano,
l'Esecutivo magari le ha, noi ci siamo confrontati in questi giorni
in Commissione con i colleghi di maggioranza e non hanno l'analisi
di contesto su questo dossier, ma non possiamo affrontare un tema
così delicato senza avere un'analisi di contesto anche economico,
ma non solo: qualità del servizio, declinazioni, strade da
intraprendere e governare i processi.
Questo è il contributo che volevo portare su questo tema,
partendo dal principio che ci diceva poc'anzi il Presidente, negli
anni Ottanta si iniziò una certa strada. Gli anni Ottanta sono
quasi 40 anni fa, noi solo 5 anni fa avevamo 1700 milioni di euro,
oggi abbiamo 950 milioni di euro. Sicuramente quindi il processo va
gestito in una maniera diversa, ma il metodo di lavoro è
fondamentale.
La barra dritta deve essere mantenuta sul punto n. 2, cari
colleghi di maggioranza, che è quello di non toccare...l'ipotesi di
modifica del contratto di lavoro attualmente delle persone che
lavorano nel comparto pubblico. Mi piacerebbe sentire anche altri
colleghi di maggioranza con i quali fino a pochi mesi fa abbiamo
fatto una battaglia su questi temi. Stiamo toccando un settore
molto fragile, un settore oltretutto dove le percentuali saranno
sempre più alte, perché questi sono i dati che ce lo dicono, gli
anziani saranno sempre di più, ma non solo in Valle d'Aosta. A
maggior ragione noi dobbiamo governare il processo, accompagnarlo e
ristrutturarlo insieme, ma tenendo la barra dritta, sotto quella
soglia non possiamo andare: questo è il nostro invito. Grazie.
Presidente -
La parola al collega Cognetta.
Cognetta (M5S) -
Grazie Presidente.
Anch'io per appoggiare ovviamente con fermezza questa
risoluzione. Questa vicenda, secondo me, apre un discorso politico
generale molto più ampio. Quando avevamo i soldi, quando il
bilancio era di 1600 milioni, potevamo dividerci e frazionarci in
migliaia di pezzi. Eravamo tutti divisi, ognuno aveva il suo
magnifico orticello, se lo gestiva con più o meno risorse, riusciva
a ricavarne più o meno frutta e ortaggi, però tutti quanti ne
avevano un pezzetto. Via via che le cose sono cambiate è successo
che alcuni orticelli hanno cominciato a scomparire o, se preferite,
a seccarsi. Non c'era più acqua, non c'era più modalità di gestione
e adesso scopriamo che tutto il nostro sistema di orticelli non
serve più e soprattutto fa acqua da tutte le parti, non funziona
più, ci sono sprechi dappertutto. Lo ricordavano i miei colleghi,
forse l'aver frazionato in maniera eccessiva per calmare tutti gli
appetiti che c'erano è stato un errore, forse pensare di poter
mantenere questo modo di essere...beh, adesso mi sembra veramente
esagerato.
Quando voi non accettate una risoluzione di questo tipo, nella
quale si dice che bisogna venire in V Commissione a discutere ciò
che sarebbe meglio fare è perché avete ancora una volta degli
orticelli da gestire. Io traduco dal politichese, cerco di parlare
in maniera meno forbita dei miei colleghi, anche perché non sono
capace di essere così forbito. Io credo che voi semplicemente non
abbiate capito una cosa importante, cioè che non è più modo di
avere una macchina come quella che abbiamo, fatta di 74 Comuni, le
9
Unité
, tutto quello che sappiamo e che abbiamo in piedi e
che non è più gestibile. Tutto questo però viene fatto in danno ai
servizi essenziali, "vabbè, tanto quelli sono costi che possiamo in
qualche modo tagliare sulle spalle di chi è stato diviso fino a
ieri". Oggi avete scoperto che magari alcune categorie decidono di
mettersi assieme, anche se sono state divise fino al giorno prima
perché forse cominciano a capire prima di voi che, in caso di
necessità, è l'unione che fa la forza, non è certo la divisione, e
non è più il tempo di andare a pregare per ciascuno perché non ce
n'è per nessuno, o forse ce n'è ancora per qualcuno, ma pochi, la
maggior parte resterà inevitabilmente esclusa.
Qui non si tratta di cavalcare la protesta di nessuno. Voi
dovete comprendere che il mondo fuori ormai è completamente diverso
da quello che voi gestite e immaginate, è un altro mondo. Quando le
stesse operatrici fanno notare che ci sono sprechi, ci sono
questioni che andrebbero tagliate, che sono disponibili loro stesse
a segnalarle per prime, vuol dire che forse hanno maggiore
consapevolezza civica rispetto a voi, che invece fate giochini di
potere. Voi dovete semplicemente prendere atto che se questo
sistema va riformato, va riformato nel suo complesso e certo non
potete venirmi a dire che non ve l'ho già detto da anni questa
cosa, sono anni che ve la sto ripetendo in quest'aula, lo sapete,
non sto dicendo cose assolutamente nuove, anzi.
Quello che io non condivido del vostro modo di fare è che
continuate a prendere decisioni senza avere nessun dato e il più
delle volte semplicemente per tamponare, ma di taccone in taccone
non c'è più manco la ruota. Prendete un po' di coraggio,
chiamiamolo così, tagliate i ponti rispetto a ciò che avete e date
finalmente un futuro a questa Regione, perché ad oggi non vi sta
dando non nessun futuro, o, Presidente, il futuro è il
4K
?
O, Presidente, il futuro sono i soldi del Casinò? È quello il
futuro? A me non sembra. Non mi sembra tutta questa grossa azione
di rilancio. Forse ad un certo punto dovreste capire che se non
siete adatti a gestire una situazione nella quale non ci sono più
risorse, perché avete sempre gestito un mondo in una situazione
nella quale c'era un'enormità di risorse, forse siete inadeguati
per questo ruolo.
Il mio collega Bertschy benevolmente ha detto: "fuga in avanti",
io credo invece che qualcuno, Assessore Fosson, la manda avanti e
poi la lascia scoperto, glielo dico sinceramente, e questo non solo
la indebolisce politicamente, ma vuole in qualche modo metterla in
difficoltà per farla fuori da un punto di vista politico, perché
avete ancora in testa questi giochini, pensate che questo sia il
vero problema, il vero problema invece è che sono finite le risorse
e questo sistema va riformato nel suo complesso, totalmente. Se ci
sono da fare sacrifici, vanno fatti per tutti e non solo per
qualcuno. Se c'è da prendere dei dati, devono essere dei dati
completi, non solo di un settore piccolo, di un altro settore e
così via.
Ormai abbiamo capito che questo sistema così com'è deve essere
smantellato completamente, oppure, perché c'è anche un aspetto
diverso, dobbiamo far aumentare le entrate, siamo senza soldi,
diciamo sempre che dobbiamo tagliare perché ce ne arrivano di meno,
ma non parliamo mai del fatto che forse dovremmo aumentare le
entrate. Non vorrei parlare della dismissione degli immobili perché
mi viene da ridere, non li venderemo mai, però in sostanza non c'è
questa possibilità, lo sapete anche voi. Nonostante tutti quanti i
servizi nei quali siamo soci aumentino a dismisura, questo non ci
fa aumentare le entrate: ad esempio, l'autostrada, non è che ogni
volta che aumenta noi automaticamente diventiamo più ricchi come
Regione, anzi, e questo è un altro elemento su cui riflettere.
Siamo sempre all'interno di cose che alla fine non ci permettono di
guadagnare, ha un senso? O le dismissioni sono per quelle cose da
0,5-0,7 percento? Abbiamo fatto un piano di dismissioni da alcune
società che erano talmente piccole le percentuali che facevano
ridere, anche lì va fatto un ulteriore ragionamento. Io credo che
sia giunto il momento che prendiate coscienza fino in fondo che è
cambiato il mondo, siamo nel 2016, ma non solamente da un punto di
vista tecnico, anche da un punto di vista civico. Io credo che voi
cominciate a comprendere fino in fondo che forse le persone sono
stanche di avervi come classe dirigente perché non riuscite a
dirigere. Presidente Rollandin, lei forse magari ha anche qualche
idea, io non penso che non ne abbia nessuna, giusta o sbagliata che
sia, a parte che mi piacerebbe sapere quali sono ogni tanto giusto
per poter dire anche la mia, ma soprattutto queste idee dovrebbe
trasmetterle ai suoi colleghi Assessori perché sennò vanno per i
fatti loro e combinano le peggio cose - non mi riferisco solo
all'Assessore Fosson - e poi le tocca sempre rincorrere e le tocca
sempre dire: "non è vero, non abbiamo detto questo", "non è
successo quello", "non abbiamo fatto quell'altro". Se lei è l'unico
che ha una visione, ce la racconta, magari ne discutiamo, la fa
presente anche ai suoi colleghi, la fa presente anche ai
Consiglieri di maggioranza e finalmente riusciamo a parlare di
politica in senso serio e compiuto, altrimenti stiamo solo perdendo
tempo o, meglio, voi perdete tempo, ma le persone fuori restano
senza lavoro, vivono malissimo perché non hanno futuro, i
valdostani vanno via, vanno a trovare lavoro fuori Valle e
ritorniamo a quello che avevamo negli anni Settanta quando non
c'erano soldi, era un po' diversa la situazione, se è lì che
dobbiamo arrivare, ce lo può dire, prendiamo atto e ci mettiamo in
moto per farlo, magari un certo numero di persone decide di andare
via e va via, ma almeno ditecelo!
Presidente -
Altri Consiglieri chiedono la parola? Non vi
è nessun'altra richiesta, pertanto chiudo la discussione generale.
Per la replica, la parola al Presidente della Regione.
Rollandin (UV) -
Grazie Presidente.
Ho ascoltato con grande attenzione i delegati che hanno voluto
farci parte di una serie di problemi che sono stati qui ricordati e
che con molta pacatezza hanno spiegato la loro tensione e il modo
con cui hanno recepito alcune notizie, per cui era evidente che ci
fosse questa difficoltà nel capire che cosa stesse succedendo.
Nell'intervento precedente ho cercato di spiegare cos'è successo e
credo di aver detto due cose: la prima, che c'era stata una
riunione dove era stata fatta una serie di ipotesi di lavoro e si
era detto: "ci sono queste situazioni oggi sul campo, però, per
prendere una decisione, dobbiamo avere dei dati confrontabili" e ci
siamo lasciati da questa riunione dicendo: "troviamoci tecnicamente
- e si sarebbero incontrati il giorno dopo tecnicamente con i
responsabili dell'Assessorato - per avere un confronto sui dati che
ci permetta poi di arrivare ad una conclusione da poter proporre
come soluzione a questi temi". Questa è la cronistoria.
Io credo che, quando si dice: "proporre delle informazioni", in
questo caso purtroppo si è fatta un'informazione che è partita da
qualcosa che non c'era, perché, di fatto, quella situazione che ha
creato questo grave malinteso non c'è e non c'era. Avete tutti
ricordato correttamente - e vi ringrazio - il fatto che certamente
su queste tematiche difficili bisogna fare delle analisi che ci
permettano di formulare delle proposte, analisi su dati che sono in
continua evoluzione. Non è che il dato di due anni fa vale per il
2015, non vale più, c'è una serie di fattori da integrare e da
valutare.
Rispetto alla risoluzione...voglio ricordare che noi in questi
due-tre giorni non abbiamo aggredito nessuno, abbiamo cercato solo
di spiegare cos'era successo. Voglio aggiungere, su quello che
qualcuno ha voluto dire sull'Assessore, che noi con l'Assessore
abbiamo discusso, abbiamo parlato e siamo qui a dire qual è la
posizione rispetto a questa proposta. Laddove voi chiedete - e il
collega Bertschy correttamente l'ha già detto - di sospendere ogni
ipotesi, siccome non sono state formulate, non ha senso sospendere
quello che non c'è...
Secondo punto. Noi siamo convinti che non si può analizzare solo
un aspetto, quest'aspetto del contratto è uno. Noi dobbiamo
prenderci l'impegno di analizzare tutti gli altri dati, anche
quelli che i rappresentanti dei lavoratori hanno portato alla
nostra attenzione, sui controlli, su come ci sono delle difformità
nella valutazione e nella gestione, tutti questi punti devono
essere analizzati, devono essere presi in considerazione per
formulare una proposta. A questo punto giustamente - e vengo al
terzo punto - noi abbiamo detto che siamo disponibili ad andare in
Commissione a discutere, portando delle proposte con dei dati
confrontabili...avendo una proposta, perché se non c'è una
proposta, di cosa andiamo a discutere in Commissione? Deve esserci
una proposta, dopodiché quei dati uno li legge in un certo modo,
l'altro nell'altro, però sono dati oggettivi, non confutabili,
altrimenti...come io prima ho detto 95 la Comunità dell'Evançon, e
mi ha corretto, ma io ho solo ripetuto quello che ho sentito. Io mi
sono fermato e ho detto: "se la differenza da 95 a 115...", capite
che c'è un abisso, sono milionate alla fine. Noi non abbiamo fatto
alcuna valutazione sul discorso che è stato introdotto
progressivamente dell'ISEE, di come viene pagato da parte dei
singoli che hanno dei parenti che sono ospiti delle microcomunità.
C'è tutta una serie di problemi che deve essere affrontata.
Noi quindi sulla risoluzione, per le ragioni che ho appena
detto, ci asteniamo prendendoci però l'impegno di portare, prima di
approvarla, la posizione e la proposta in Commissione, in modo che
ci sia la possibilità di discuterne con la Commissione, con chi
volete voi, e poi di proporre una soluzione che sia chiaramente poi
approvata. Non sarà all'unanimità o sarà all'unanimità come mi
auguro, però la proposta dovrà rispondere a dei requisiti di
correttezza, di utilizzo ottimale dei fondi, perché anche
quest'anno i fondi disponibili ci sono, è chiaro, per il 2016, ma
stiamo discutendo adesso per capire, come diceva correttamente
anche il collega Gerandin, per il 2017. Per dare delle previsioni
per il 2017, devo capire che cosa e come attivare dei meccanismi
che mi portino poi ad avere dei risultati, perché se inizio a
discuterne nel 2017, il discorso è già saltato.
Con questo spirito io ringrazio ancora tutti quelli che sono
intervenuti e credo che su questo tema avremo modo di tornare
effettivamente con delle informazioni corrette, perché oggi si è
discusso su un qualcosa che non è mai stato detto, lo ripeto.
Nessuno ha mai parlato di licenziamenti, nessuno ha mai parlato di
altri temi e purtroppo questo ha scatenato una serie di reazioni
corrette, perché a fronte di questo ci poteva stare, ma non è
quello che è successo. Noi quindi ci prendiamo quest'impegno, di
lavorare e di portare all'attenzione della Commissione una proposta
che sarà il frutto di un'analisi corretta di tutti i dati, della
situazione, dei costi e benefici di soluzioni che possono essere le
più diverse. Grazie.
Presidente -
Per dichiarazione di voto, la parola al
collega Bertschy.
Bertschy (UVP) -
Grazie Presidente.
Per confermare evidentemente la nostra risoluzione e gli impegni
che abbiamo assunto. Ho voluto rendere con un po' d'ironia la
proposta, perché queste ANSA purtroppo nessuno le ha mai smentite,
e questa è sempre quella del giovedì mattina e sono andate avanti.
Lei si ricorda bene, Presidente, che sul 118 immediatamente avete
detto: "non è vero, non si va a Grugliasco, non si sposta la
centrale unica di soccorso". Su questa cosa qui una
smentita...capisce che siamo informatori pubblici, in cinque minuti
chiudevamo l'argomento, invece è uscita un po' di una cosa e un po'
dall'altra. Presidente, non credo che se non ci fosse la
preoccupazione, la sala sotto sarebbe piena. A volte non riusciamo
a muovere i cittadini per cose molto importanti, questa volta si
sono mossi perché evidentemente la preoccupazione c'è. Questa
risposta se da un lato rassicura, perché c'è l'impegno politico di
venire in Commissione, dall'altro conferma che evidentemente c'è un
lavoro che state facendo e che legittimamente portate avanti. Noi a
questo punto vogliamo essere ancora più chiari, nel senso che noi
siamo contrari ad ogni ipotesi di privatizzazione di società miste
dello
status quo
. Siamo invece favorevoli ad andare a
rivisitare i costi, ad analizzare quello che stiamo facendo e a
ragionare in maniera seria perché il pubblico si proponga insieme
al privato nella maniera giusta. Perché qui è comodo dire che il
privato costa 2100, per il pubblico...intanto non fissiamo mai una
quota di partenza e dall'ISEE scendiamo, perché sarebbe forse più
giusto dire ad un certo punto quanto costiamo e poi abbassare il
costo della retta in proporzione all'ISEE, invece noi facciamo
calcoli strani. Se poi uno si trova anche l'assegno di
accompagnamento, ci mette anche quello sul reddito, oltre agli
immobili e ai rurali che abbiamo in giro per le montagne. Il
privato non chiede nulla di tutto questo, il privato ti dice quanto
fa, vai, se hai i soldi, ci stai dentro, se non hai i soldi, non ci
vai. Io dico che è un po' semplificare ragionare in questi termini,
spero che non sia l'ipotesi che abbiamo in mente, perché la quota
capitaria di un privato intorno ai 70 euro con strutture che magari
vengono a società che in Italia hanno 30-40 strutture per gli
anziani, fanno operazioni di un certo tipo per rimanere dentro i
risparmi. Gli
standard
chi glieli ha dati a queste strutture
per i privati? Nessuno. Noi ci siamo imposti degli standard dove
alcune camere sono delle camere dove si può girare con la macchina
dentro. Certo, se si mette un anziano in più dentro una stanza, è
una quota capitaria che arriva. L'anno scorso ci sono state
strutture alle quali abbiamo negato la possibilità di ampliare la
loro possibilità di utenza, quindi se riportiamo tutto al punto di
partenza, cerchiamo di mettere anche il pubblico in condizione di
essere concorrenziale rispetto a certe situazioni.
Una sottolineatura poi: stiamo ben attenti anche ai posti di
lavoro privati, perché lo ha fatto osservare una delle persone
presenti, attenzione a non dimenticarsi che poi dietro a certe
operazioni non ci sia altro, perché il privato, l'abbiamo visto nei
nidi, può essere assolutamente più elastico, dinamico, ci può
aiutare, però dobbiamo fare in modo che tutto venga coordinato e
abbia una regia di tipo pubblico.
Io spero, Presidente, che quello che lei ha annunciato, sia il
lavoro che faremo anche in fretta a questo punto, perché direi che
se è vero che stiamo lavorando per il 2017, sappiamo quali sono i
tempi di lavoro, siamo ad aprile, appena approvato il consuntivo si
comincerà a lavorare sul bilancio di previsione, i 18 milioni di
euro degli avanzi d'amministrazione forse ci saranno ancora per un
anno, se ci sarà la disponibilità, ma forse no, chi lo sa cosa
verrà fatto rispetto a questo, e non vorremmo che sotto la
preoccupazione di non avere risorse, intanto la spada di Damocle
che è sulla testa di chi lavora per gli anziani compia il suo
esercizio finale. Alle persone che sono qua, senza fare operazioni
di messa in contrapposizione alle categorie di lavoratori di altre
aziende e di altre società, noi promettiamo come gruppo il massimo
impegno, massima vigilanza, massima attenzione perché questo
servizio non sia visto come ogni tanto lo si vuole rappresentare:
fonte di spreco, fonte anche di possibili economie che io vi posso
assicurare, avendo cominciato nel 2002 da Presidente di Comunità
montana, la prima Comunità montana ad agire per mettere insieme i
servizi, che da tanto tempo si cerca di far sì che i servizi
costino meno e ci sono persone che a questo si sono dedicate in
tutti questi anni e ci si stanno ancora dedicando. Facciamo quindi
attenzione a non denigrare né il pubblico, né il privato e facciamo
attenzione invece a far sì che le famiglie e gli anziani e i
valdostani possano godere di buoni servizi nelle strutture che
speriamo di poter ancora dedicare con le nostre risorse, che sono
le priorità che ci possiamo dare per il futuro. Il
welfare
,
la sanità, il sociale, gli anziani, i nostri bambini, la scuola
sono punti su cui non dobbiamo assolutamente retrocedere, anzi, se
possibile, migliorare ancora. Grazie.
Presidente -
La parola al collega Chatrian.
Chatrian (ALPE) -
Grazie Presidente.
Come gruppo, sicuramente cercheremo di portare le nostre idee,
soluzioni, come dicevo prima - perché no? - governare le
ristrutturazioni, noi saremo presenti e ci saremo, e questa è la
prima considerazione. Voi dite è il minimo, no, il nostro ruolo non
è il minimo, quindi noi ci saremo su questo dossier.
Apro invece una parentesi sinceramente più legata a come state
operando in questi mesi, in questi anni, come avete operato in
diversi settori e devo dire che, come gruppo ALPE, rimaniamo molto
preoccupati anche dopo le sue parole, Presidente, perché in questi
mesi più volte abbiamo affrontato il tema della sanità, più volte
abbiamo affrontato il tema dei servizi sociali e abbiamo affrontato
in quest'aula solo pochi mesi fa un tema che è dall'altra parte
della barricata, che sono le nuove generazioni, i piccolini, gli
asili nido: ecco perché noi manteniamo una grande preoccupazione,
perché siete riusciti ad aumentare le rette, diminuire la qualità
dei servizi e avete fatto perdere dei posti di lavoro, avete
mandato a casa del personale, diverse persone formate hanno perso
il posto di lavoro, le tre cose insieme. Noi quindi siamo molto
preoccupati perché chi ha un ruolo come il nostro, al di là delle
buone intenzioni, dei buoni propositi...o qualche mio collega
utilizza sovente il termine "politichese", in questa risoluzione
non c'è nulla di politichese.
Il secondo punto è molto chiaro e giustamente il Presidente
Rollandin ha detto che è solo un elemento il secondo punto, e
condivido con la sua analisi, ma è un punto fondamentale. Per noi
quel punto è imprescindibile, perché è da lì che si deve iniziare
il percorso e ho ascoltato attentamente le parole del Presidente
quando ha riportato le parole dei lavoratori, che ci hanno detto
anche delle criticità che bisogna andare a risolvere subito,
trovare subito delle soluzioni, a stanare se ci sono degli sprechi,
magari se qualcuno fa il furbo, ma stiamo parlando di difformità,
qui invece il toro va preso per le corna se si vuole ristrutturare
un modello, un sistema. Ecco perché sono ancora più preoccupato di
prima: perché questa maggioranza non ha accettato il punto n. 2,
che è il punto di partenza. Siamo su due fronti diversi, Presidente
Rollandin.
Il terzo punto è l'auspicio, la buona intenzione, lavoriamo,
confrontiamoci, troviamo delle soluzioni in Commissione, ma il
secondo è imprescindibile, altrimenti vanifichiamo tutto il lavoro
e tutto il percorso e ci viene difficile trovare dei punti
d'incontro, perché dobbiamo stanarvi, dobbiamo smascherarvi, perché
o il bilancio 2017 si è lasciato scrivere, collega Perron, o
altrimenti
des deux l'une
, qualcuno gioca al giochetto delle
tre carte di Porta Palazzo. Se nel bilancio approvato dalla
maggioranza e per il 2017 ci sono meno risorse, e parliamo di più
di 2 milioni, scusatemi, io non ci credo che il punto n. 2 possa
rimanere in piedi. Non ci credo e mi dispiace veramente che, dal
punto di vista politico, non ci sia uno dei Consiglieri di
maggioranza che affronta questo tema, ma non è populismo questo!
Allora andiamo veramente a rivedere tutto il sistema Valle d'Aosta
legato al comparto pubblico, perché non potete approvare carta che
canta, e non le buone intenzioni, il secondo punto se non c'è nulla
di deciso, Assessore Fosson?
Se non ci sono ipotesi, è stato tutto uno sbaglio, probabilmente
le fughe di notizie...sono scappate, perché il secondo punto non lo
potete approvare? Che è la base di partenza nel rispetto dei
lavoratori, di questo veramente non mi capacito e non mi fido,
cos'è successo per gli asili nido? Siete riusciti ad aumentare le
rette, diminuire i servizi e mandare a casa del personale...
(interruzione del Consigliere Guichardaz, fuori
microfono)
...avete aumentato le rette, la matematica è molto semplice.
Vada a vedere i servizi degli asili nido dopo la vostra riforma,
quanto la qualità del servizio si è abbassata, vada pure a
vedere...
(interruzione dell'Assessore Donzel, fuori microfono)
...collega Donzel, mi dice di no? Vada a vedere. La invito ad
andare a vedere, la accompagno dato che ho dei figli che vanno agli
asili nido, la porto e le faccio vedere come, modificata la
delibera, si sono abbassati i servizi e come avete accompagnato
delle persone facendogli perdere il posto di lavoro, se vuole, la
accompagno.
Dato che non mi fido, mi dispiace che sul punto n. 2 comunque da
parte della maggioranza non ci sia stata la voglia di dire:
"mettiamo tutte le carte sul tavolo", ma una carta non si tocca per
adesso, perché se si tocca, si tocca per tutti: quella del comparto
pubblico.
Presidente -
La parola alla collega Certan.
Certan (ALPE) -
Grazie Presidente.
Non ritorno sui temi della parte tecnica, perché è già stata
molto ben enucleata dai miei colleghi Morelli e Chatrian, però io
ritorno sul metodo, perché l'intervento del Presidente Rollandin è
sicuramente stato molto tranquillo, pacato, rassicurante, perché in
effetti ci ha detto: "risolviamo immediatamente questi equivoci
perché stiamo parlando dell'inesistente". Io mi permetto di
chiedervi, Assessori e Presidente, se pensate che tutti questi
lavoratori e queste lavoratrici che ogni giorno ci scrivono, ci
parlano dei loro problemi, delle difficoltà e delle preoccupazioni
- perché c'è una popolazione valdostana che è preoccupata, cosa che
non c'era qualche tempo fa - siano tutti, noi compresi, preoccupati
per l'inesistente. Lei ci ha detto questo: "inesistente, questa
cosa è una cosa montata, non montate la panna". È stato così per i
forestali, per la scuola, per il 118, per i trasporti, per la prima
infanzia, per il
Tor
, adesso per le microcomunità e mi
fermo, non vado oltre, ma ce ne sarebbero altri tantissimi esempi,
è sempre stato così: tutto inesistente? Noi quindi siamo qui a fare
il nostro lavoro di Consiglieri regionali sull'inesistente, direi
che siamo abbastanza incompetenti per non capirlo? Non credo sia
così e mi chiedo se per caso non siete voi ad aver perso la bussola
su che cos'è l'amministrare, fare amministrazione per una comunità
e non per qualcuno, e quella che è la famosa parolina magica che ci
ripetete ogni volta: la condivisione. Le parole hanno un senso,
condivisione vuol dire una cosa e noi è da un po' - ripeto: se
volete, rifaccio l'elenco dai forestali in avanti - che ci venite a
dire che verrete in Commissione, che condivideremo insieme non so
che cosa e poi che fate quello che volete e la ricaduta è sulla
società valdostana. Ad ogni
clair de lune
c'è qualche
taglio, un po' di qua, un po' di là, si taglia da una parte, si
taglia dall'altra e tutti zitti, una maggioranza muta. Una
maggioranza che tanto è di 21 persone, quindi è bella forte e
compatta e nessuno fiata, nessuno dice nulla.
Secondo me, l'essere amministratori non è un giochino fra noi
dell'opposizione e voi della maggioranza cambiando ogni tanto
qualche carta così. Siamo tutti, nessuno escluso, responsabili nei
confronti dei cittadini e siamo qui per un periodo in loro
rappresentanza e quindi dovremmo avere rispetto di questo ruolo.
Direi anche che forse è l'ora di smetterla di pensare che siamo
tutti sprovveduti e montiamo la panna, perché nessuno di noi ha
montato la panna su nessun argomento, cerchiamo solo dai dati e dai
documenti che troviamo, perché ogni tanto li troviamo anche per
caso, di mettere insieme qualcosa che abbia un senso per questa
comunità valdostana.
Ci parlate di autonomia e applicate la legge del più forte; ci
parlate di razionalizzazione e sperperate in decisioni assurde che
spesso rasentano il clientelare; ci parlate di libertà e di
democrazia e applicate l'oppressione perché la perdita del lavoro
per dei lavoratori non è solo un momento di crisi economica: è
oppressione su una persona; ci parlate di sburocratizzazione e
complicate le cose. Per quanto riguarda l'ANSA, i gruppi di
minoranza mezz'ora dopo la vostra riunione sapevano della riunione
che doveva essere solo di apertura di un tavolo, ma nessuno si è
permesso di fare niente, i gruppi di minoranza hanno fatto un
comunicato stampa dopo che è uscita la notizia ANSA della
maggioranza, quindi nessuno ha complicato le cose con comunicati
stampa. Ci parlate di trasparenza e ogni volta tutto è più
superficiale e opaco; ci parlate di meritocrazia e spesso solo chi
garantisce obbedienza viene ascoltato. Ora vi chiediamo di avere
rispetto anche nei nostri confronti e del nostro ruolo, perché noi
non abbiamo montato la panna con niente e non credo che stiamo
discutendo dell'inesistente. Portate rispetto!
Presidente -
La parola al collega Gerandin.
Gerandin (UVP) -
Merci Président.
Prima di tutto volevo ringraziarvi per aver accettato di
discutere questa risoluzione. Non era così scontato, pertanto io lo
vedo come un gesto di apertura, un gesto, se vogliamo, di
riflessione sulla gestione di una vicenda che non poteva che
portare questo disagio, per cui su questo ci tengo ad essere
corretto e a dire che non eravate obbligati, è stato comunque un
gesto di responsabilità e di apertura, su questo non possiamo che
essere d'accordo e sperare che sia di buon auspicio.
Sul futuro io penso sinceramente che se si vuole fare un po'
meno politica e buona amministrazione, ci sono due percorsi da
fare: il primo è quello legittimo, che lei, Presidente, e anche
lei, Assessore, avete detto, cioè quello di dire: "siamo in un
momento di grande difficoltà, stiamo valutando gli interventi da
fare, faremo delle proposte". Vi è un altro elemento che io penso
sia d'obbligo per i cittadini valdostani e per queste persone che
sono qua sotto, questi operatori che hanno espresso questa
preoccupazione, perché, quando si parla di posti di lavoro, è
chiaro che non c'è da essere tanto tranquilli dopo certe notizie,
il secondo è il diritto-dovere di dire la verità. Se siamo in un
momento di grave difficoltà, che il bilancio non è sostenibile, che
il comparto non è sostenibile, fate tutte le analisi settore per
settore che volete fare, ma decidete di comparto. Noi non
accetteremo mai come forze di minoranza, per quel che ci riguarda,
una proposta che sia di riorganizzazione che vada a toccare alcune
persone di comparto, se c'è un sacrificio da fare, si fa di
comparto. Ci avete messo 4 milioni per i rinnovi contrattuali,
metteteli su un piatto, chiamate i sindacati, ma non devono essere
questi lavoratori che pagano 2 milioni e mezzo, perché non ci sono.
Non è una scusa accettabile per noi. Se la difficoltà c'è, com'è
indubbio che ci sia, si mettono tutte le carte sul tavolo, si
organizza il comparto pubblico, si chiamano i sindacati che devono
fare i sindacati, io non sono sindacalista e pertanto non posso
certamente dare indicazioni di questo genere, ma non è accettabile
che si vada avanti lavorando su settori che poi alla fine creano
preoccupazione.
Presidente, lei giustamente ha fatto la voce grossa quando è
stato a Roma due-tre giorni fa sul discorso della compartecipazione
delle Regioni a Statuto speciale sul fondo sanitario 2017, ma se
non riusciremo a stoppare questa cosa qua, la Valle d'Aosta...5,
10, 20 milioni, non so quanto possa costare, non ho la più pallida
idea, ma la prossima volta toccherà ai bidelli o ai guardiani dei
castelli? Questo non è accettabile, per cui quello che noi
chiediamo è che se un processo di riorganizzazione va fatto, esso
sia fatto a 360 gradi, deve coinvolgere tutti e che non ci deve
essere nessuna azione di settore di un comparto, perché questi
lavoratori hanno gli stessi diritti come le OSS che lavorano in
ospedale e come quelli che hanno fatto ogni tipo di percorso
pubblico. Se questa è la strada, noi ci saremo, perché l'ho detto
all'Assessore il precedente Consiglio e lo ripeto: se possiamo
essere utili per quello che riguarda un modello riorganizzativo, ci
saremo, ma non provate a metterci sul piatto una proposta che vada
a colpire un settore. Queste persone hanno fatto un lavoro che
nessuno avrebbe fatto, o pochi hanno fatto, sono in un settore che
si colpisce prettamente il discorso del lavoro femminile, che è in
grande difficoltà, per cui non è il momento di fare delle fughe in
avanti, ma neanche di provarci. Non è neanche il momento di
cavalcare politicamente nulla, ci mancherebbe, però su questo la
preoccupazione era una preoccupazione a 360 gradi. Questo è il
messaggio che vogliamo dare: se serve, ci siamo, ma che sia un
processo che riguardi tutto il modello riorganizzativo valdostano.
Grazie.
Presidente -
Ci sono altri interventi? Non vedo altre
richieste per cui pongo in votazione la risoluzione. La votazione è
chiusa.
Presenti: 33
Votanti: 13
Favorevoli: 13
Astenuti: 20 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, Lanièce,
Marguerettaz, Marquis, Péaquin, Perron, Restano, Rini, Rollandin,
Testolin, Marco Viérin)
Il Consiglio non approva.
Presidente -
Con questa votazione si chiudono i lavori
del pomeriggio. Ringrazio tutti per il lavoro svolto. I lavori
riprenderanno domani mattina alle 9,00.
---
La seduta termina alle ore 20.10.
