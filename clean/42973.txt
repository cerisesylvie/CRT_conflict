Classificazione
ASSISTENZA SANITARIA E OSPEDALIERA
Igiene e sanità pubblica
SANITÀ VETERINARIA E ZOOTECNIA



Oggetto del Consiglio n. 441 del 24 marzo 2021 - Resoconto
OGGETTO N. 441/XVI - Interpellanza: "Azioni per garantire lo
svolgimento di Combats e altre manifestazioni zootecniche nel
rispetto delle regole di sicurezza sanitaria".
Bertin (Presidente)
- Punto n. 29. Consigliere Planaz,
per l'illustrazione.
Planaz (LEGA VDA) -
Sottolineo il fatto che, quando ho
presentato questa interpellanza, la situazione epidemiologica
sanitaria Covid era leggermente migliore; ho ritenuto comunque
opportuno presentare questa interpellanza dopo aver appreso la
notizia del rinvio dei Combats a maggio, non per criticare
l'operato del Governo, ma per cercare di dare delle indicazioni
costruttive e utili a fronteggiare al meglio questa crisi e a
superare l'infelice momento che stiamo attraversando.
Come tutti sappiamo, un anno fa quando il virus è entrato nelle
nostre vite esso ha sconvolto completamente le abitudini di tutti,
impedendo la conduzione di una vita normale.
La frenesia che caratterizzava la routine di tutti noi ha subito
un freno e molti hanno dovuto addirittura arrestarsi, alcuni invece
hanno dovuto rimboccarsi le maniche, in primis l'apparato
sanitario, che è stato quello messo più a dura prova, però anche
altri, specialmente nel settore dell'allevamento dove, avendo gli
animali, non si può interrompere tutte le attività.
È proprio per questo che ho particolarmente a cuore questa
problematica e oggi voglio spezzare una lancia e dire la mia,
sperando che le mie parole non cadano nel vuoto ma siano accolte
come un valido spunto di riflessione.
Come dicevo, per gli allevatori non c'è stata sospensione
dell'attività, perché gli animali vanno accuditi quotidianamente,
gli animali richiedono cure costanti e continue che seguono una
programmazione rigida dettata dall'andamento delle stagioni e la
cui variazione può solo causare danni e malessere, agli animali e
alle aziende agricole.
Arrivo al punto senza troppi fronzoli: apprendere la notizia del
rinvio dei Combats des Reines mi ha arrecato una grande amarezza.
Domenica 21, domenica scorsa, si sarebbe dovuta svolgere la prima
di una serie di eliminatorie calendarizzate dall'associazione
regionale Amis des Batailles des Reines, appuntamento che cade in
coincidenza con il primo giorno di primavera, proprio su questa
coincidenza vorrei soffermarmi, per sottolineare l'importanza di
questa manifestazione. Tutti sanno che l'agricoltura e
l'allevamento sono legati a cicli stagionali e in particolar modo
qui in Valle d'Aosta a quelli climatici.
Nella nostra bellissima regione montana, in primavera,
accompagnato al colore delle giornate che si allungano, il profumo
dell'erba nuova dei prati risveglia le nostre regine che, dopo un
inverno passato al riparo al calore delle loro stalle, rinvigorite
dalla primavera, sentono il desiderio di uscire e di confrontarsi
con le avversarie per creare un nuovo ordine gerarchico nella
mandria prima di prepararsi a salire nei pascoli più alti di
montagna, dove in estate, beate, produrranno un latte profumato che
diventerà un famoso formaggio, abbastanza conosciuto.
In autunno, con la discesa a valle, manifestazioni quali la
desarpa e le rassegne devono continuare il loro ciclo e non possono
essere interrotte.
Il mio intento non è snocciolare immagini suggestive e
bucoliche, ma evidenziare quanto le nostre pratiche agropastorali
siano strettamente legate alle stagioni e quanto ampio sia il
panorama che costituisce la realtà del mondo agricolo e
dell'allevamento.
Ci sono appuntamenti importantissimi con i quali si scandisce
tutta la vita dell'azienda agricola: l'Inarpa, la Desarpa, le
rassegne e le mostre sono manifestazioni legate alle attività
produttive al territorio, alla nostra tradizione e al turismo.
Non dimentichiamo che quanto detto sopra è valido anche per gli
sport popolari, infatti un numerosissimo pubblico di appassionati e
di curiosi segue il calendario lungo tutto l'arco dell'anno.
In questo momento così delicato, certo non è pensabile
presenziare di prima persona agli appuntamenti, ma non è nemmeno
sensato sospendere o rinviare tout court ogni iniziativa, visto e
considerato che le associazioni di riferimento si sono prodigate a
redigere protocolli nel pieno rispetto delle normative anti-Covid,
che prevedono lo svolgimento delle manifestazioni a porte chiuse
per evitare assembramenti e sono quasi tutte svolte all'aperto.
Questo solo per sottolineare l'importanza di queste
calendarizzazioni, che poi seguono un andamento stagionale, e di
conseguenza l'importanza d'interrompere il meno possibile queste
attività per un, speriamo, migliore futuro autunnale dove poter
fare tutte le manifestazioni che facevamo prima, sperando di
tornare un poco alla normalità.
Presidente -
Per la risposta, il presidente Lavevaz.
Lavevaz (UV) -
Rispondo io a questa interpellanza
soltanto perché ho seguito personalmente le riunioni legate, più in
generale, allo svolgimento di ogni attività con la Questura
eccetera, ovviamente sempre di concerto con l'Assessorato
all'agricoltura.
Voglio rassicurare il collega Planaz che anche noi abbiamo,
assolutamente, totalmente e pienamente a cuore queste iniziative e
conosciamo l'importanza di tutta l'attività delle manifestazioni
zootecniche in Valle d'Aosta, non soltanto per l'importanza
affettiva, ma anche, soprattutto direi, per l'importanza economica
che i Combats - come le rassegne e tutte le altre manifestazioni -
rivestono nell'ambito dell'economia valdostana. Quindi,
innanzitutto, voglio ringraziare i rappresentanti delle
associazioni, le Bataille des Reines, le Bataille des Moudzons, le
Bataille des Chèvres, con le quali abbiamo interloquito insieme al
signor Questore, che ringrazio, e con tutto il Gabinetto del
Questore, con il Consiglio permanente degli enti locali e con i
Sindaci perché abbiamo fatto una riunione l'11 marzo con tutti i
Sindaci dei Comuni interessati dalle manifestazioni del primo
periodo di marzo-aprile.
L'oggetto di questa riunione era proprio cercare di capire - sia
nell'ambito della situazione epidemiologica attuale sia nell'ambito
del quadro normativo dei Dpcm attuali - cosa fosse ipotizzabile
mettere in campo in questa prima parte di primavera.
Come giustamente ha detto il collega Planaz, gli organizzatori
si sono impegnati per redigere dei protocolli analizzati nel
dettaglio anche insieme all'unità di supporto.
Ahimè, come giustamente ha anticipato il collega, oggi rispetto
all'undici marzo la situazione epidemiologica è sostanzialmente
diversa, ma già l'undici marzo la situazione andava verso una
direzione di peggioramento e quindi da un lato si è preso atto del
fatto che l'undici marzo eravamo ancora in zona gialla ma già si
preannunciava una zona arancione per la settimana successiva e
quindi, sostanzialmente, si era preso atto del peggioramento della
situazione e dall'altro, a livello normativo, il Dpcm, che aveva
una settimana di vita all'epoca, sostanzialmente impediva
l'organizzazione di manifestazioni di qualsiasi tipo anche in zona
gialla.
Di fatto si è deciso in maniera assolutamente concorde che per
marzo-aprile era alquanto improbabile organizzare qualsiasi tipo di
evento e quindi si è già cercato di lanciare il cuore oltre
l'ostacolo e di provare a ragionare da maggio in poi.
Si è deciso in maniera concorde di lavorare comunque ai
protocolli in maniera affinata, quindi mettendo a posto alcune
cose; si è deciso anche di validare questi protocolli, in
particolare il protocollo delle Batailles verrà trasmesso
attraverso l'Assessorato all'agricoltura al Comitato Regionale di
Coordinamento che lo validerà e questo consentirà di essere pronti,
nel momento in cui la situazione generale - sia a livello epidemico
che a livello eventualmente di Dpcm - ci permetterà d'iniziare
magari non come gli anni scorsi, magari con delle limitazioni,
probabilmente con degli eventi chiusi al pubblico ma che comunque
permettano in qualche modo di riprendere un po' di normalità.
Quindi abbiamo rinviato soltanto all'inizio di maggio una
rianalisi della situazione per valutare, ovviamente ben sapendo che
a maggio diventa difficile organizzare le Batailles, perché ci si
avvicina all'Inarpa, tutti conosciamo bene la situazione, però
facciamo i ragionamenti passo passo per essere pronti nel momento
in cui si potrà ripartire.
Presidente -
Per la replica, il consigliere Planaz.
Planaz (LEGA VDA) -
Io ero a conoscenza di un rinvio ad
aprile e guardando il calendario, penso che l'abbiate visto anche
voi, perdiamo già quattro combattimenti, quattro eliminatorie che
sarebbero, già in ritardo, magari recuperabili nel mese di aprile,
ma se parliamo di maggio le eliminatorie primaverili di conseguenza
saranno rinviate all'estate o meno, sarà poi il Comité a deciderlo,
però secondo me è molto tardi.
Io vorrei cercare di far fare una piccola riflessione. Come
prima ha affermato l'Assessore Caveri riguardo a quanto era
successo l'anno scorso per le scuole, abbiamo visto quest'anno -
prendo ad esempio le scuole - che gli screening non hanno rilevato
una grande positività, però l'anno scorso avevamo chiuso tutte le
scuole, come tante altre attività.
Dopo un anno dovremmo cercare di valutare diversamente diverse
attività e l'importanza di cercare di tornare il più possibile
verso la normalità, perché se io ho il protocollo scritto dal
Comité de la Batailles des Reines, per l'organizzazione delle
Bataille a porte chiuse, con una presenza per ogni bovina, io non
penso - se l'avete letto - che ci sia il rischio di grossi contagi
e che, impostata in questi termini, non sia più una manifestazione
ma debba essere classificata, come tante altre, attività produttiva
e magari nella trattativa - io non so come vi comportiate, se anche
queste debbano andare dietro a dei Dpcm - ma più che una
manifestazione la vedrei come un'attività produttiva.
Mi scusi se mi permetto di fare questa affermazione ma lo dico
per far capire: se in un'eliminatoria sono presenti 150 capi, ci
saranno al massimo 150 persone all'aperto; nel protocollo è scritto
che si chiede il supporto dei forestali e degli operatori sanitari
per far mantenere le distanze e per fare rispettare al massimo le
regole, per essere trasparenti su tutto e c'è anche un documento
dove vengono rilevate tutte le presenze.
Per fare un paragone, se si applicasse questo protocollo alla
via centrale di Aosta non potremmo più passeggiare perché creeremmo
un assembramento.
Allora - sperando in un tempo migliore, di avere di nuovo una
situazione normale - bisognerebbe magari valutare, mi scusi se mi
permetto di dirle questo, e analizzare più a fondo la questione in
vista del prossimo autunno.
Adesso sui Combat c'è un mercato che non riguarda tutto
l'allevamento valdostano però è importante anche se, non essendoci
tutte le eliminatorie, anche chi è interessato a vendere o comprare
gli animali è disincentivato, perché è inutile avere una regina
pronta se poi non si fanno i Combats.
