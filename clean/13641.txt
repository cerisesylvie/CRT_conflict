Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 115 del 29 settembre 1993 - Resoconto
OGGETTO N. 115/X - Trasferimento del terminal bus da piazza
Narbonne a Via Carrel. (Interpellanza)
Interpellanza - Viste le numerose dichiarazioni del Sindaco di
Aosta rilasciate agli organi di informazione e gli impegni assunti
da tempo dai rappresentanti della Regione in merito al
trasferimento del ter­minale degli autobus da piazza Narbonne al
parcheggio di via Carrel;
Constatato l'urgente recupero di Piazza Narbonne alla
pedona­lizzazione in quanto ormai insufficiente a smaltire il
servizio degli autobus di linea
i sottoscritti consiglieri regionali
interpellano
la Giunta regionale e gli Assessori competenti per conoscere
cosa intendono fare per realizzare il trasferimento sopra
richiamato onde risolvere un problema che si trascina da anni,
nonostante gli impegni assunti da tempo e mai mantenuti sia dal
Comune di Aosta, sia dalla Regione.
F.to: Rini-Lanièce.
Presidente -
Ha chiesto la parola il Consigliere
Rini.
Rini (DC) -
Abbiamo presentato un'interpellanza
perché riteniamo che l'annoso problema del trasferimento del
terminale degli auto­bus da Piazza Narbonne al parcheggio di via
Carrel debba fi­nalmente trovare una soluzione.
Il parcheggio di via Carrel è costato miliardi e dovrebbe
servire anche per poter allontanare dal centro-città il caos, il
pericolo e l'inquinamento acustico ed atmosferico provocato dagli
auto­bus; di conseguenza, dare la possibilità di recuperare piazza
Narbonne alla pedonalizzazione, dando inoltre la possibilità di
creare sulla stessa un arredo urbano degno di una città
turisti­ca.
Impegni che l'Amministrazione regionale e comunale hanno preso a
loro tempo sono stati disattesi; per cui, vorremmo capi­re quali
sono i motivi che impediscono il trasferimento e, se è intenzione
dell'Amministrazione risolvere il problema, quali saranno i
tempi.
Presidente -
Ha chiesto la parola l'Assessore
all'ambiente, territorio e tra­sporti, Riccarand.
Riccarand (VA) -
L'autostazione di via Carrel non
è certamente un'opera partico­larmente felice, nè come ideazione nè
come risultato. L'unico dato positivo di questa autostazione è
rappresentato dalla col­locazione vicino alla stazione ferroviaria,
quindi permette una integrazione fra i due mezzi di trasporto; lo
spazio però è limi­tato, l'autostazione è vicina ad abitazioni,
vicina alle mura ro­mane, in una zona intensamente trafficata e
quindi con dei problemi di circolazione che non saranno
indifferenti. Sapete com'è la situazione in piazza della stazione:
nei giorni di merca­to oltretutto gravita tutto il flusso legato al
mercato settimana­le, quindi ci saranno dei grossi problemi, ci
sono e ci sono stati anche in questa fase dei problemi di messa a
punto dell'auto­stazione.
C'è stata una carenza di progettazione e il progetto non è mai
stato sottoposto preventivamente alla Motorizzazione civile, che
avrebbe potuto dare delle indicazioni su come fare una se­rie di
opere.
Tutta questa situazione ha fatto sì che ci siano stati problemi
notevoli per rendere utilizzabile quell'impianto come autosta­zione
ed alcuni problemi sono ancora da superare. Tanto per fare un
esempio, si è dovuto installare una serie di semafori che dovranno
regolare e dare il via libera alla circolazione dei pullman,
semafori che dovranno essere manovrati da persona­le; e il
personale costa, per cui bisognerà vedere alla fine chi andrà a
pagare questi oneri.
Comunque, arrivati a questo punto, questo è un impianto che
dovremo cercare di mettere in funzione nonostante tutti i suoi
difetti, per cui da parte dell'Assessorato ai trasporti ci si è
atti­vati in questa direzione, sviluppando una serie di cose che
era­no già sul tappeto.
La situazione attuale è la seguente. Il primo settembre si è
svolta la visita di constatazione per l'apertura al pubblico
eser­cizio da parte della Motorizzazione civile, con cui sono state
ef­fettuate le prove per vedere se l'impianto era in grado di
fun­zionare con il tipo di traffico che gli è richiesto. Il verbale
di questa visita di constatazione è stato redatto e firmato nella
scorsa settimana: non è ancora pervenuto ufficialmente
all'As­sessorato, però ne conosciamo i contenuti e, in sostanza, il
ver­bale afferma che la stazione può essere aperta al pubblico
esercizio subordinatamente ad alcuni adempimenti ulteriori, che
consistono in alcuni lavori di non particolare difficoltà. Il
lavoro più importante è quello di creare un guardrail con una
barriera metallica o in cemento, che divida lungo tutta la
lun­ghezza il terminal da via Carrel, per evitare che chi utilizza
il terminal scenda su via Carrel sprovvista di marciapiede, quindi
con un grosso pericolo per gli utenti. In sostanza deve essere
chiuso il passaggio dal terminal a via Carrel.
Ci sono poi una serie di interventi da fare sempre per
indirizza­re verso un certo percorso obbligato gli utenti, per
difendere la sicurezza e l'incolumità.
Queste sono le prescrizioni della Motorizzazione civile, a cui
bi­sogna adeguarsi; l'Assessorato ai lavori pubblici è già stato
preavvertito, sta già muovendosi in questa direzione ed io credo
che l'esecuzione di questi lavori sia una questione di poche
set­timane.
Nel frattempo la Giunta regionale deve provvedere ad altri
adempimenti, che sono: l'approvazione di un regolamento di
esercizio, il quale ci verrà trasmesso dalla Motorizzazione perché
c'è tutto un regolamento che dice come deve funzionare il terminal,
quali precauzioni si devono prendere, come deve es­sere
regolamentato il traffico e, sulla base delle prescrizioni della
Motorizzazione, saremo in grado adesso di approvare il regolamento
di esercizio e provvedere all'affidamento per la gestione
dell'impianto.
Quindi l'autostazione sarà aperta al pubblico esercizio: la cosa
avverrà ormai nell'arco di poche settimane; rimarranno però sul
tappeto alcuni problemi strutturali che non sarà facile
risolvere.
Presidente -
Ha chiesto la parola il Consigliere
Rini.
Rini (DC) -
Ringrazio l'Assessore, ma devo far
notare che sull'argomento sono state fatte già diverse
interpellanze e ogni volta l'interpel­lante è stato tranquillizzato
dicendogli che il problema era quasi risolto, come nel caso della
mozione della DC discussa il 25 marzo 1993, che è stata ritirata in
quanto sembrava che il trasferimento sarebbe avvenuto nel giro di
alcuni giorni. Sono passati sei mesi e stiamo sentendo più o meno
le stesse pro­messe di allora. Speriamo di non dover ritornare
sull'argo­mento e invitiamo l'Assessore a seguire il problema con
estre­ma attenzione.
