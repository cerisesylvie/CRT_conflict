Classificazione
CASA DA GIOCO



Oggetto del Consiglio n. 2867 del 10 luglio 2007 - Resoconto
OGGETTO N. 2867/XII - Documento per il rilancio della
strategia aziendale e problemi concernenti la gestione della Casa
da gioco di Saint-Vincent. (Interpellanze)
Interpellanza
Premesso che:
-
al Casinò di Saint-Vincent perdura una situazione di grave
crisi, dalla quale l'azienda non sembra essere in grado di
risollevarsi;
-
al Consiglio di amministrazione di Casinò S.p.a è stato
affiancato un Comitato strategico, composto dal Prof. Gianni
Zandano, dal Dott. Paolo Vitelli e dal Prof. Andrea Farinet, avente
il compito di elaborare "una visione generale della strategia
aziendale 2007-2010";
-
il Comitato strategico ha predisposto un documento che
delinea un percorso per perseguire la massima valorizzazione
dell'offerta di divertimento dell'area di Saint-Vincent e il
risanamento e l'ottimizzazione della gestione ordinaria del Casinò,
oggi caratterizzata da serie criticità economiche e
gestionali;
i sottoscritti Consiglieri regionali
Interpellano
il Presidente della Regione e/o l'Assessore delegato per
sapere:
1) se la Giunta regionale ha esaminato il documento di cui in
Premessa: in caso affermativo, se ha effettuato una propria
valutazione di carattere politico;
2) se e quando intende portarlo all'esame dei competenti
organi istituzionali e, in particolare, della IV Commissione
consiliare e del Consiglio regionale;
3) se, per il rilancio della Casa da gioco, coltiva propositi
differenti rispetto alle ipotesi formulate dal Comitato strategico:
in caso affermativo, quali;
4) qual è l'onere complessivo sopportato da Casinò S.p.a. per
il funzionamento del suddetto Comitato.
F.to: Tibaldi - Frassy - Lattanzi
Interpellanza
Premesso che nelle audizioni del Consiglio di Amministrazione
della "CASINO DE LA VALLEE S.p.a." e del relativo Collegio
sindacale, convocate dalla IV Commissione Consiliare il giorno
martedì 12 giugno scorso, sono emerse, da parte del Presidente del
CdA della società, incomprensibili reticenze a rispondere a quesiti
ben precisi sollevati da alcuni commissari, relativamente al cambio
assegni e all'inchiesta aperta dai giudici di Palermo sul
riciclaggio di denaro;
Appreso che, l'organico della casa da gioco è diminuito di 37
unità, e che, nonostante questo, il costo del lavoro non è affatto
diminuito e che ciò è dovuto in parte agli incentivi elargiti per
promuovere uscite volontarie dal lavoro;
Appreso dagli interventi del Collegio sindacale, che più
volte lo stesso ha fatto presente al CdA la necessità di
intervenire nel definire meglio le procedure e le responsabilità, i
compiti e le mansioni dei dirigenti, codificare meglio le procedure
di passaggio del denaro e delle fiches; sulla scarsa trasparenza
delle procedure inventariali; sulla necessità di installare nella
casa da gioco, come già presente in tutte le altre, idonei supporti
telematici;
il sottoscritto Consigliere regionale
Interpella
Il Governo regionale per sapere:
1) i criteri adottati nell'esercizio 2006 per incentivare le
uscite volontarie, quelli adottati per stabilire l'entità pro
capite, l'ammontare complessivo impegnato e se hanno riguardato
anche i consulenti e simili ex dipendenti in pensione;
2) quali provvedimenti si vogliono mettere in atto affinché
il Consiglio di Amministrazione risponda con puntualità e
precisione e in modo esauriente alle domande e alle sollecitazioni
poste dai Commissari in specie con l'introduzione di un uso
appropriato dei cosiddetti gettoni non convertibili per quanto al
presunto riciclaggio e relativamente al cambio assegni debito conto
tenuto della natura giuridica dei debiti di gioco (art. 1933 del
codice civile);
3) come si intende procedere per fornire ai commissari e ai
Consiglieri regionali il piano del "Comitato Strategico", fatto
pervenire dai professori Gianni Zandano e Andrea Farinet e dal
dottor Paolo Vitelli al Consiglio di Amministrazione della Casa da
gioco da più di un mese e, forse, alla Giunta regionale da più
tempo; piano strategico richiesto da un commissario nell'audizione
del 12 giugno scorso e rifiutato dal CdA stesso;
4) quali sono le disposizioni date dall'Amministrazione
regionale, proprietaria del 99% della società di gestione della
Casa da gioco, affinché vengano attuate le indicazioni date dal
Collegio Sindacale.
F.to: Bortot
Presidente
- La parola al Consigliere Bortot.
Bortot (Arc-VA)
- L'interpellanza è riferita al "casino"
del casinò... nel senso che l'altro giorno abbiamo fatto l'ennesima
audizione del Consiglio di amministrazione del casinò...
Caveri
(fuori microfono)
- ... mi è piaciuto un
po' di più...
Bortot (Arc-VA)
- ... mi è piaciuto un po' di più meno
che alla fine, perché alla fine abbiamo chiesto il "documento
Zandano", per essere chiari, il quale è stato consegnato da mesi,
che questo "CdA" non riesce a modificare, non so il motivo per cui
occorra tanto tempo, perché lì dovrebbero esserci delle indicazioni
su come l'Assessore dovrebbe comportarsi nei confronti della casa
da gioco. Nel merito sono venute fuori tutta una serie di
questioni, ad esempio l'anticipazione o la promozione dei
pensionamenti anticipati, i criteri che vengono adottati sono
troppo soggettivi, non voglio fare polemica, occorre definire... o
il Governo, o il "CdA" con le organizzazioni sindacali deve darsi
dei criteri per incentivare le buone uscite, non possono essere "ad
personam", possono essere "ad personam" dentro un quadro di
riferimento, Assessore!
Punto n. 2: ripeto, a metà siamo stati soddisfatti per le
indicazioni e le informazioni che ci sono state date rispetto al
fatto che il Presidente si fosse offeso rispetto a una richiesta di
audizione precedente di risposta in merito al problema del
riciclaggio dei soldi fatta dal collega Sandri. In quel caso vi è
stato un comportamento poco conforme del Presidente del "CdA", che
ha risposto male, quasi offeso, riteneva di non dover rispondere,
cosa che è del tutto anormale in un'audizione dove in ogni caso i
Commissari rappresentano gli azionisti di maggioranza di proprietà
di quella struttura.
"Come si intende procedere per fornire ai
commissari e ai Consiglieri regionali il piano del "Comitato
strategico"..."
: Zandano, Farinet e Vitelli. Quello che
vorremmo verificare è se le indiscrezioni emerse da questo
documento, che il Consiglio di amministrazione è inadeguato, che vi
sono delle posizioni corporative da parte degli impiegati tecnici
all'interno della casa da gioco... se permane una conflittualità,
se vi è confusione sulla responsabilità di chi deve prendere le
decisioni di volta in volta in merito alla casa da gioco, se vi
sono problemi legati alla promozione e all'anticipazione e
fuoriuscita di dipendenti del casinò, in sostanza capire cosa dice
questo documento e non perdere tempo, anche perché le cose che dice
autonomamente il Comitato strategico nella relazione che abbiamo
sentito in audizione del Collegio sindacale della "Casinò
S.p.a."... il Collegio stesso fa le stesse osservazioni grosso modo
fatte dal Comitato strategico. Vi sono quindi delle indicazioni di
2 organismi importanti quali il Collegio sindacale e il Comitato
strategico, nominato dal Governo, che danno alcune indicazioni
sulle quali bisogna intervenire al più presto. Vorremmo capire
dall'Assessore o dal Governo regionale in merito a queste richieste
come si è intervenuti o come si intende intervenire.
Presidente
- La parola al Vicepresidente Tibaldi.
Tibaldi (CdL)
- Come sa l'Assessore Marguerettaz, è stato
istituito lo scorso anno un comitato strategico, un nome importante
per una funzione che si presume importante, ovvero cercare quello
che adesso non ha la casa da gioco, individuare una strategia e
queste 3 persone che sono state individuate per far parte di questo
organismo sono: il prof. Zandano, il dott. Vitelli e il prof.
Farinet, ai quali in Commissione abbiamo chiesto quali sono le
competenze che hanno in materia di strategia per le case da gioco e
devo dire che la risposta non è stata particolarmente convincente,
anzi. Leggendo il prodotto del loro lavoro, che nel corso di un
anno hanno elaborato - un prodotto che abbiamo avuto non per le vie
ufficiali, ma per le classiche vie traverse, perché per le vie
ufficiali neanche la IV Commissione ha avuto l'onore di vedere
nulla in materia di strategia per la casa da gioco -, emerge un
quadro piuttosto "tranchant", ovvero, se questa è la bozza che poi
è stata esaminata e approvata dal "CdA", sostanzialmente tali
esperti di strategia di casinò dicono che qui è tutto da rifare.
Oltre a confermare ciò che non si può disconoscere, che il casinò
stia vivendo una situazione di acclarata crisi, qui si legge che
per il casinò non è mai avvenuta un'operazione di costante
attenzione al mercato, c'è una struttura "demodée" dei locali i
quali danno evidenza fisica di un'offerta di prodotto che non ha
saputo modificarsi di pari passo con il cambiamento dei fabbisogni
del potenziale "target" dei consumatori, e con l'evoluzione
dell'offerta della concorrenza. Altre case da gioco hanno fatto
"passi da gigante" rispetto a noi che ci siamo arenati nel fango di
questa stagnazione, ove il casinò lentamente sta affondando.
Soprattutto le critiche sono rivolte alla struttura organizzativa e
all'assenza di una gestione efficiente, la quale appare come una
struttura ingessata in tutte le sue articolazioni, caratterizzata
da un rapporto fortemente conflittuale con le organizzazioni
sindacali, non in grado di concentrare gli sforzi verso il
perseguimento di comuni e condivisi obiettivi. Si fa poi
riferimento ad altri aspetti, quali l'azionariato, dove non vengono
neppure escluse ipotesi di privatizzazione, si fa riferimento al
ridisegno dell'intero modello organizzativo che presuppone
l'introduzione di una diversa cultura di azienda, oggi assente,
alla necessità di creare un vero e proprio funzionigramma, a un
radicale processo di modifica della cultura aziendale. Insomma, è
un "cahier de doléances" che penso sia indirizzato non solo ai
componenti del "CdA", ma soprattutto a coloro che sono i veri
gestori della casa da gioco, ovvero il Presidente della Regione e
il suo Assessore fido Marguerettaz; ecco perché abbiamo fatto
un'interpellanza: perché vorremmo capire se la Giunta ha esaminato
il documento che abbiamo avuto occasione di leggere e se ha fatto
una valutazione di carattere politico, perché il documento è
fortemente critico nei confronti delle non scelte della Regione e
anche le interferenze della stessa. Se questo è il documento
ufficiale, sappiamo che il "CdA" si è riunito lo stesso giorno in
cui c'è stata la seconda audizione con la IV Commissione, quindi
dovrebbe essere il 27giugno, quindi il "CdA" dovrebbe aver detto la
sua su questa bozza di documento e, se lo ha visto il Consiglio di
amministrazione, sicuramente lo hanno visto coloro che
rappresentano l'azionariato, mi riferisco ancora una volta al
Presidente Caveri e all'Assessore Marguerettaz. Qualora lo abbiate
visto anche voi, vorremmo sapere se lo avete direttamente
cestinato, poiché critico nei vostri confronti, o se avete
intenzione di portarlo all'esame dei competenti organi
istituzionali.
La terza domanda parla di rilancio, perché il rilancio della
casa da gioco è un teorema che compare spesso e volentieri sulla
bocca di tutti, ma poi di rilancio se ne parla solo; vorremmo
sapere se questo schema di rilancio qui tratteggiato corrisponde ai
vostri auspici e se c'è un coincidenza fra ciò che hanno detto e
scritto i componenti del comitato strategico e ciò che pensate e
vorreste fare voi, che rappresentate l'Esecutivo regionale e, di
conseguenza, anche l'azionista di riferimento nella "Casinò
S.p.a.".
Infine la quarta domanda è una domanda meramente cognitiva,
perché non siamo riusciti a trovare il dato in altre fonti:
vorremmo sapere
"qual è l'onere complessivo sopportato da Casinò
S.p.a. per il funzionamento di questo comitato"
, che si è
affiancato al "CdA", si è affiancato alla "task force", si affianca
al Comitato dell'organizzazione delle manifestazioni di vario tipo,
insomma abbiamo questa proliferazione di organi e organuli che
fanno sempre riferimento ai nostri 2 valenti ed efficienti gestori
del sistema, che ci degneranno di qualche risposta più convincente
e confermeranno o smentiranno quello che hanno scritto i redattori,
nonché componenti del Comitato strategico.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- L'interpellanza in oggetto è
un'interpellanza dove vengono posti dei quesiti molto puntuali a
cui si darà una risposta molto puntuale. Lascio perdere tutta la
presentazione, perché il collega Tibaldi ha disegnato uno scenario
che non riconosco, i primi 2 quesiti di fatto hanno già avuto una
risposta nell'interpellanza simile presentata dal collega Sandri e
dalla collega Fontana e sono stati dibattuti il 23-24 maggio. Si
ribadisce che il piano strategico predisposto dal Comitato
appositamente nominato dal Consiglio di amministrazione della
"Casinò" in data 1° luglio 2006 è un atto interno alla società, che
dovrà essere recepito in altro documento in corso di
predisposizione da parte della società; una volta definito e
valutato dal Consiglio di amministrazione, detto documento verrà
sottoposto all'approvazione dei competenti organi. Rispetto a
questo, c'è una corrispondenza all'inizio di giugno che è stata
inviata alle rappresentanze sindacali da parte del Capo del
personale del Presidente, in cui si dice:
"sono comparse
indiscrezioni giornalistiche su un documento, che raccoglie le
riflessioni preliminari per una strategia di rilancio dell'azienda,
predisposto dal Comitato strategico nominato dal Consiglio di
amministrazione del Casino de la Vallée"
. È un documento che
allo stato non è ancora stato esaminato - questo era il 1° giugno -
dal Consiglio di amministrazione dell'azienda ed è da considerarsi
privo di ogni rilevanza operativa. Il senso e il tono di dette
indiscrezioni giornalistiche pertanto sono fuorvianti, tenuto conto
della natura degli atti e del livello del processo decisionale
appena avviato. Resta inteso che soltanto dopo che il Consiglio di
amministrazione avrà deciso come trattare il lavoro svolto dal
Comitato strategico se ne potranno definire gli ambiti e via di
seguito. Questo è un documento che non è stato licenziato dal
Consiglio di amministrazione, non è stato analizzato dal Governo
regionale, quindi, se qualcuno ha dato le date, Vicepresidente
Tibaldi faccia le sue riflessioni, ma non è un documento che ha una
rilevanza amministrativa.
Per quanto riguarda la terza domanda, ovviamente, essendo
inconsistente e trasparente e non rilevante questo... del comitato
strategico, va da sé che non si possono avere delle idee differenti
rispetto a un documento che non è stato analizzato.
Per quanto attiene la quarta domanda, l'onere complessivo
sopportato dal "Casino de la Vallée" per il funzionamento del
suddetto comitato è stato pari a 23.500 euro per il 2006 dalla data
di costituzione dello stesso, per il 2007 l'ammontare corrisposto e
maturato alla data del 31 maggio 2007 è pari a 19.416 euro.
Per quanto attiene l'interpellanza del collega Bortot, che è
molto più articolata, ma molto complessa, nel senso che, al di là
della prima questione, le domande sono molto articolate... nella
prima domanda si chiedono:
"i criteri adottati nell'esercizio
2006 per incentivare le uscite volontarie, quelli adottati per
stabilire l'entità pro capite, l'ammontare complessivo impegnato e
se hanno riguardato anche i consulenti e simili ex dipendenti in
pensione"
, nel 2006 è stato attivato l'esodo di 33 unità
lavorative con un costo complessivo di 1.011.940 euro e un costo
unitario medio pari a 30.665 euro, inferiore al 50% del costo annuo
di un dipendente della casa da gioco. Il criterio seguito è stato
quello di non incidere sul bilancio dell'esercizio finanziando
l'esodo con il minor costo conseguente alle cessazioni avvenute
nell'arco dell'anno e il risultato accertato fra il costo
dell'esodo e i risparmi ottenuti registra un saldo positivo pari a
49.366 euro. Ben più significativo è il risparmio di cui l'azienda
beneficerà negli anni successivi, calcolato che fino alla
cessazione naturale dei rapporti di lavoro per il personale in
uscita ci sarebbe stato un costo di 11 milioni di euro; il
personale uscito non è stato ovviamente sostituito. Le condizioni
dell'esodo sono state negoziate individualmente con i singoli
lavoratori, tenendo conto del periodo residuale di lavoro, del loro
costo, della loro possibilità, così come è avvenuto, di eventuali
sostituzioni con risorse già esistenti in azienda; detta operazione
non ha riguardato né consulenti, né ex dipendenti in pensione. Ad
integrazione, collega Bortot, questo è stato anche un argomento di
dibattito nel momento in cui abbiamo incontrato i sindacati, dove i
sindacati anche in modo legittimo hanno richiesto di codificare
questo ragionamento introducendo una sorta di griglia di
riferimento, cosa che credo sia corretta e che abbiamo valutato
positivamente nell'ambito della nostra funzione. Competerà al
Consiglio di amministrazione e agli organi societari definire tale
ragionamento, ma mi pare che si possa arrivare a un ragionamento di
questo tipo.
Il secondo quesito è molto articolato, collega Bortot, perché si
chiede:
"quali provvedimenti si vogliono mettere in atto
affinché il Consiglio di amministrazione risponda con puntualità e
precisione e in modo esauriente alle domande e alle sollecitazioni
poste dai Commissari in specie con l'introduzione di un uso
appropriato dei cosiddetti gettoni non convertibili per quanto al
presunto riciclaggio e relativamente al cambio assegni debito conto
tenuto della natura giuridica dei debiti di gioco (articolo 1933
del Codice civile)"
. Consigliere Bortot, il pensiero qui è
articolato in modo complesso, ma, se abbiamo interpretato
correttamente la domanda, non vi è una volontà da parte del
Consiglio di nascondere chissà che cosa, nel senso che nella sua
presentazione ha dato atto che sono state date le risposte del caso
e tutto nell'ambito dei regolamenti, dello statuto, della legge,
delle norme di buona convivenza. Per i gettoni occorre premettere
che per la loro efficacia, anche in tema di anti-riciclaggio,
occorrerebbe che ogni tavolo di gioco fosse dotato di una doppia
dotazione e che venisse gestita la partita pagando visite
effettuate con gettoni non convertibili con omologhi gettoni e ciò
al momento non è attuabile. Bisognerebbe avere o dei tavoli
riservati esclusivamente a giocatori che hanno gettoni non
convertibili, oppure bisognerebbe creare una doppia dotazione e dei
pagamenti, cosa che oggi non è proceduralmente stata definita. In
passato i gettoni non convertibili sono stati utilizzati per
controllare l'attività di gioco di clienti segnalati dai
"porteurs", per i quali bisognava accertare di massima la
propensione al gioco. Attualmente i gettoni non convertibili sono
utilizzati quali premi alle gare di "chemin de fer", per attività
promozionali relativi a gruppi e per la maggior parte di
congressisti, infine per cercare di controllare i prelievi di
gettoni effettuati all'inizio di ogni mese attraverso le carte di
credito. In tale periodo infatti si verifica un eccesso di prelievo
da ricondursi presumibilmente alla ricerca di provvista di
liquidità. La problematica relativa alla natura giuridica dei
debiti di gioco - articolo 1933 - è da sempre motivo di attenzione
e di apprensione da parte della casa da gioco, trattandosi di
obbligazione naturale e non essendovi la possibilità di azioni in
giudizio per il recupero degli stessi. Voi sapete che quella è
un'obbligazione naturale, ma non abbiamo la possibilità di fare una
serie di azioni per il recupero del debito di gioco. L'attività di
autorizzazione al cambio di assegni per la provvista di gettoni è
concessa previa accurata verifica, oltre che dalla capacità di
gioco, anche dalla capacità economica del soggetto interessato,
soprattutto della sua correttezza. Va da sé che anche il giocatore
considerato sotto questo aspetto corretto e considerato buon
pagatore assume nel tempo caratteristiche negative imponendo quindi
all'azienda costanti monitoraggi dei suoi comportamenti, ossia
colui che è stato un buon pagatore per 10 anni, qualora la sua
attività di gioco lo porti a non poter più sostenere quei debiti,
prima o poi si troverà in una condizione di non poter pagare, ma lo
storico gioca la sua parte, quindi il momento di crisi potrebbe
generare delle perdite. Ribadisco: tale discorso all'interno di un
casinò è fisiologico, nel senso che vi sono dei giocatori che negli
anni con questa loro passione indeboliscono la loro capacità di
pagamento; nel momento in cui tale capacità di pagamento si è
indebolita, è chiaro che quanto cambiato nel passato, regolarmente
pagato, non verrà più pagato. Rispetto a questo, quindi, c'è
un'attenzione importante ed è finalizzata all'eventuale revoca
anticipata delle autorizzazioni: questo ovviamente crea una sorta
di disappunto nel giocatore, perché voi sapete che il giocatore ha
in animo la continua speranza di potersi rifare, quindi la
limitazione di tale aspetto è mortificante per il giocatore.
Anche la terza domanda è molto articolata:
"come si intende
procedere per fornire ai Commissari e ai Consiglieri regionali il
piano del "Comitato strategico", fatto pervenire dai Professori
Gianni Zandano e Andrea Farinet e dal Dottor Paolo Vitelli al
Consiglio di amministrazione della casa da gioco da più di un mese
e, forse, alla Giunta regionale da più tempo; piano strategico
richiesto da un commissario nell'audizione del 12 giugno scorso e
rifiutato dal CdA stesso"
. Come già specificato nella risposta
all'"interrogazione Sandri-Fontana", il piano elaborato dal
Comitato strategico è atto interno alla casa da gioco, è stato
recepito nel Piano complessivo delle linee guida di sviluppo del
"Casino de la Vallée", con ipotesi di integrazione con il "Grand
Hôtel Billia", recentemente trasmesso all'Amministrazione
regionale. Abbiamo un documento complessivo, ma non abbiamo quel
documento che è un atto interno; l'iter formativo del citato
documento ovviamente è ancora in corso.
"Quali sono le disposizioni date dall'Amministrazione
regionale, proprietaria del 99% della società di gestione della
Casa da gioco, affinché vengano attuate le indicazioni date dal
Collegio sindacale"
, il "CdA" tiene in debito conto i
suggerimenti che provengono dal Collegio sindacale
nell'espletamento dei suoi compiti istituzionali e, ove è
possibile, ha provveduto e provvederà nel senso richiesto, ma è un
compito del "CdA", non c'è un intervento dell'azionista, che
ovviamente tiene in debito conto i rilievi del Collegio sindacale
e, qualora si rilevino o delle situazioni non conformi, o delle
situazioni dannose, ne tiene in debito conto. Nella speranza di
avervi risposto, vi ringrazio.
Président
- La parole au Conseiller Bortot.
Bortot (Arc-VA)
- Sono parzialmente soddisfatto: primo,
perché penso che i criteri per i prepensionamenti dovranno essere
definiti con le organizzazioni sindacali...
(interruzione dell'Assessore Marguerettaz, fuori
microfono)
... sì, sono d'accordo... non spetta a noi definire i criteri,
ma mentre adesso erano arbitrari, nel senso che a qualcuno... non
approfondiamo... invece il problema dei gettoni non convertibili lo
approfondiremo, perché lei dice che dovrebbero essere introdotti in
doppio... ma io sono stato a Lugano e ho visto il doppio regime con
i gettoni convertibili e non convertibili, il Casinò funzionava e
mi sembra che il Casinò di Lugano stia anche incrementando...
(nuova interruzione dell'Assessore Marguerettaz, fuori
microfono)
... sì, lo so che lì hanno costruito le piramidi egiziane e lo
stanno utilizzando al 10%, ma la megalomania da questo punto di
vista non so se abbiamo copiato noi da loro o se loro hanno copiato
da noi, "teniamoci sul guado" da questo punto di vista!
Per il cambio assegni invece il problema è più grave, perché
sono 2 volte che in audizione il Consigliere Conca sostiene che gli
assegni non andati a buon fine a tutti gli effetti non hanno
nessuna incidenza sul bilancio del casinò, perché in cambio di un
assegno a vuoto diamo dei pezzi di plastica, tradotto testualmente.
Noi siamo un'istituzione pubblica, non possiamo permetterci di
attenerci a un giudizio del genere: primo, perché, se cambiamo
assegni vuoti per plastica, lo facciamo sul cortile del casinò e
non dobbiamo pagare la gestione, poi, quando il giocatore vince, la
plastica ce la restituisce e vuole assegni buoni in cambio
dell'assegno scoperto! Secondo me, questa cosa è molto delicata,
perché il Consigliere Conca la sostiene con una certa enfasi, non
ero presente solo io, eravamo tanti Commissari, per essere molto
chiari!
La seconda parte, alla quale non mi ha risposto... non capisco
le sue ghignate, se mi fa ghignare anche me... allora stia attento,
Assessore, perché, se ho ben capito il documento che svolazza senza
paternità... da un punto di vista di metodo, ha ragione: è un
documento che non esiste, il "CdA" deciderà quando e come emendarlo
e quando darcelo e sul piano formale "non fa una grinza", ma sul
piano sostanziale il fatto che il "CdA" non prenda provvedimenti
rispetto alle indicazioni date da un gruppo di saggi nominato dal
Governo regionale...
Marguerettaz
(fuori microfono)
- ... no! Come
nominato dal Governo regionale?
Bortot (Arc-VA)
- ... se lo sono nominati loro? Badate
bene allora, siccome il "CdA" ha nominato questo Comitato
strategico, il Comitato strategico ha scritto delle cose che non
piacciono al "CdA", adesso cancella tutto e il documento non ce lo
fa avere, nel frattempo abbiamo buttato via dei soldi. È contento
lei, Assessore?
(nuova interruzione dell'Assessore Marguerettaz, fuori
microfono)
... si vedeva dalle facce... Zandano guardava il Presidente, il
Presidente guardava per aria, una certa esperienza ce l'ho anch'io,
mettiamola sull'ironia, ma stiamo parlando di cose serie!
Parliamo di telecamere? Le indicazioni erano degli strumenti...
la definizione esatta non la so, che poi erano telecamere... questo
"CdA" queste benedette telecamere, per evitare contenziosi fra
controlli regionali e impiegati...
(nuova interruzione dell'Assessore Marguerettaz, fuori
microfono)
... lavoriamo alle telecamere o stiamo lavorando per metterle?
Per metterle? Quando?
(un Consigliere, fuori microfono: stanno lavorando... nel
2024 vai tranquillo...)
Bortot (Arc-VA)
- ... non me lo ha detto...
Un'altra cosa del Comitato strategico e del Collegio sindacale:
Consiglieri, cosa ne facciamo di questa società turistica? C'è un
conflitto di competenze dentro il casinò fra tali 2 società, e
addirittura a questa società adesso diamo la ristrutturazione del
"Billia", perché poi potrà concorrere all'appalto europeo per la
privatizzazione del casinò? Non so cosa fa tale società
all'interno, nel senso che la dico in modo ironico, ma ci sono
delle interferenze che vanno a scapito del gioco e degli incassi e
quindi del lavoro di chi opera all'interno. In una situazione con
la "Tecdis" chiusa e le altre in crisi non possiamo permetterci di
sorvolare su queste cose. È stata inventata una società, messa
all'interno del casinò: qualcuno mi spiega a fare cosa se poi
quello che fa va in contrasto con quella che dovrebbe essere una
corretta gestione? Sapete cosa succede? Allora, io sono qui e
gioco, faccio un passo avanti, entro nella giurisdizione della
"STV", per cui da quel momento mi prendono in consegna con compiti,
indicazioni, decisioni, atteggiamenti e comportamenti che "fanno a
pugni" con quanto ho fatto un momento prima, e non vado oltre. È
chiaro che fra le indicazioni del Comitato strategico e del
Collegio sindacale c'è questo conflitto e va risolto, nel senso che
la società turistica la si manda a fare del turismo al di fuori del
casinò, anche perché non sembra che siano tutti risolti i problemi
di gestione all'interno della casa da gioco, anzi sembra che i
problemi della casa da gioco dal punto di vista della gestione si
incancreniscano e non si vogliano risolvere.
Parliamo allora di mobilità, questo l'ho visto io: sono andato
al "privé", dove ho visto alcuni impiegati tecnici in quel momento
senza lavoro; può capitare in qualsiasi posto di lavoro, però
appena al di là c'era un sacco di gente che giocava ad altri
giochi. Io dico: un'azienda normale quello che non sta facendo
niente da una parte lo sposta dall'altra parte a dare una mano e ad
aprire un tavolo, mi si dice che non è possibile. Anche qui vado in
confusione... Consigliere Borre, io e lei abbiamo lavorato alla
"Cogne", eravamo contro la mobilità, ce l'hanno fatta ingoiare,
adesso che l'ho ingoiata scopro che la mobilità non la vuole il
"CdA" del casinò e neppure una corporazione all'interno, credono
che per loro dentro la casa da gioco non debba mai cambiare niente.
Morale: è importante che si mettano assieme le indicazioni della
casa da gioco con il Comitato strategico e si diano indicazioni e
il "CdA" intervenga su tutte queste problematiche che sono aperte,
perché non si può pensare di voler riportare clientela, tutelare,
salvaguardare e incrementare i posti di lavoro in quel comprensorio
senza "mettere mano" a tali problematiche. Qui mi rivolgo al
Consiglio, nel senso che questo Comitato strategico o è stato
pagato a fare niente... e siccome ha scritto cose che non servono a
niente... o, se ha scritto cose che devono essere applicate e cose
serie sulle quali intervenire, per le quali lo abbiamo pagato,
dobbiamo "dare gambe" a queste indicazioni.
Presidente
- La parola al Vicepresidente Tibaldi.
Tibaldi (CdL)
- Assessore, non ci crediamo assolutamente
al fatto che non abbiate esaminato il documento del Comitato
strategico. Siamo increduli del fatto che voi non lo abbiate letto,
poi lei può raccontarci la favoletta di turno, ma assolutamente non
possiamo pensare che questa esigenza impellente di avere una
strategia per il rilancio della casa da gioco, per la quale è stato
nominato un organismo "ad hoc" dal "CdA", che ha formulato un'idea
e delle considerazioni... voi non abbiate avuto né il tempo, né la
volontà di leggere e quindi di prendere in esame queste 25 pagine
che vi sono state sottoposte.
Pensiamo che questo sia un fatto che non depone a favore di
quella che è una vostra conduzione, del resto piuttosto bizzarra
della casa da gioco, che avete intrapreso dal 2003 ad oggi, perché
lei Assessore, per tutto il corso della legislatura, e lei
Presidente, da 2 anni a questa parte, avete la responsabilità
totale di quello che accade nel casinò. Ci avviamo verso la fine
della legislatura, quindi normalmente, quando si va a conclusione
di periodi, si tracciano anche dei bilanci. In questi anni avete
incaricato diversi professionisti per analizzare la situazione
della casa da gioco da un punto di vista di mercato esterno e da un
punto di vista di struttura interna. Cito lo studio "Tbridge",
voluto dalla Giunta, che è costato 140mila euro, cito ancora lo
studio "KPMG", che è costato 90mila euro; studi dai quali sono
emerse delle criticità di cui più volte si è parlato in quest'aula,
criticità che oggi sono ribadite da questa bozza di studio che è
circolata - non sappiamo se sia un "interna corporis" che sia
"scivolata" al di fuori di qualche ufficio importante e sia finita
non solo nelle mani di certi giornalisti, ma anche di certi
Consiglieri... - e che è stata elaborata da persone a ciò preposte
ed è un documento che non solo è costato 19mila euro e tale cifra
potrebbe essere anche insignificante... ma da persone che erano
state indicate per individuare una strategia.
Dicevo, in tale primo quadriennio il piano di sviluppo che è
stato votato nel 2005 a maggioranza da questo Consiglio è diventato
"aria fritta", già erano parole molto generiche, erano concetti
generali perché potessero essere approvati dalla maggioranza già
vacillante che allora sosteneva in quel caso la "Giunta Perrin". È
stato "congelato" il piano di sviluppo a seguito dell'acquisizione
del "Grand Hôtel Billia" ed è tuttora "congelato". Il piano
strategico elaborato dai cosiddetti "saggi" non si sa se sia
definitivo o meno, è un atto interno ci è stato detto, sappiamo che
gli stessi componenti del "CdA" lo hanno esaminato il 27 giugno
scorso ed è strano che non abbiano detto nulla, forse perché non
hanno ottenuto il "placet" di coloro che rappresentano l'azionista
di riferimento. Vi è una sostanziale modalità confusa nel procedere
nei ruoli, nel funzionamento di questa casa da gioco; un altro
esempio recente è lo statuto, il disciplinare e il regolamento
delle assunzioni, che sono stati esaminati direttamente dal
Presidente Caveri e dall'Assessore Marguerettaz in stanze separate
prima con i sindacati, ma neppure sono stati trasmessi per gli
opportuni approfondimenti agli organi competenti: mi riferisco "in
primis" alla IV Commissione. La somma di questi fatti ci fa capire
come finora non abbiate deciso nulla, al di là del fatto di
incaricare qualche organismo nello studiare e nell'approfondire...
ma, alla luce di tali risultanze, non si è presa alcuna
determinazione da parte della "Giunta Caveri".
Leggo qui nel documento conclusivo del rapporto annuale 2006
della Giunta che il Presidente Caveri parla dell'importanza della
governabilità... certo, importante... penso sia insieme alla
stabilità uno dei principali presupposti per un esecutivo che si
vuole dichiarare efficiente di fronte al suo elettorato, ma di
governabilità in questo settore ne abbiamo vista poca, di governo,
di scelte in questo settore non ne abbiamo viste, tanto che la casa
da gioco soffre questa assenza di conduzione, che è improvvisata
fra un "CdA" che dipende dalle vostre volontà, ma che non sono
comunque scelte politiche e che non rappresentano volontà né
dell'Esecutivo, né della maggioranza e sconta anche tutti quei
deficit strutturali che lo hanno condotto sempre più ai margini del
mercato. L'esame del bilancio 2006 che presto faremo in Consiglio
sarà un'occasione per evidenziare questi deficit strutturali.
D'altronde sono situazioni che vengono evidenziate regolarmente da
un Consigliere di amministrazione, Consigliere Conca, che ribadisce
che i fattori congiunturali sono la causa minore rispetto alle
debolezze strutturali dell'azienda per quanto riguarda il rilancio
della casa da gioco. Sta di fatto che di rilancio non si parla o,
meglio, chi osa parlarne viene messo al margine, perché nella
premessa fa delle considerazioni che sono contrarie a un
riconoscimento nei vostri confronti, che in realtà non può
esistere, perché le pagine principali di questo "dossier" sono
decisamente velenose nei confronti di un'amministrazione politica
del casinò. Devono partire da una constatazione obiettiva: è la
constatazione di un'azienda che di azienda ormai non ha più nulla,
è un'azienda che è diventata un grosso ammortizzatore sociale,
perché quella che è stata una filosofia all'epoca impostata dal
Direttore generale Trentaz e dal suo nume tutelare, il Presidente
Viérin, si è perpetuata anche nella fase di s.p.a., che dal 2003
avrebbe invece dovuto cambiare l'impostazione di questa importante
realtà economica valdostana. Così non è stato e i 4 anni trascorsi
sono costellati da una serie di insuccessi, che peraltro sono
costati, perché gli studi hanno avuto degli esperti che sono stati
pagati, non ultimo cito il Comitato strategico, che, anche se per
la modica cifra di 19.416 euro, si è cimentato nel fornirvi qualche
indicazione. Indicazioni che potrebbero essere anche
un'illuminazione, ma che voi vi ostinate a non voler cogliere,
quindi il casinò rimane nel buio di una situazione di mercato che
finora non ha prodotto nulla di positivo. Ne trarrete voi per primi
le conseguenze, anche per voi siete non solo i veri rappresentanti
degli azionisti, ma anche i detentori delle manovre che all'interno
di quella azienda avvengono. Quelle manovre purtroppo non hanno
nulla in comune con delle vere scelte politiche, che non solo
lasciate al caso, ma soprattutto rifiutate di prendere e questo è
l'aspetto più deteriore di un Governo che si fregia di definire
come importante la governabilità, è un Governo che di fatto non
governa e di questa situazione ne "paga lo scotto" anzitutto il
Casinò di Saint-Vincent.
