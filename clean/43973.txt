Classificazione
ISTRUZIONE PUBBLICA
LAVORO



Oggetto del Consiglio n. 1074 del 1° dicembre 2021 - Resoconto
OGGETTO N. 1074/XVI - Interrogazione: "Versamento delle
indennità previste per gli studenti delle scuole superiori di
Verrès che hanno concluso lo stage formativo previsto nei progetti
di tirocinio".
Bertin (Presidente) -
Punto n. 12. Risponde l'assessore
Bertschy.
Bertschy (AV-VdA Unie) -
Rispondo anche per conto
dell'assessore Caveri, è un'attività che fa parte del PPL, delle
azioni sperimentali avviate con il PPL in collaborazione tra
Assessorato dell'istruzione e Assessorato del lavoro e della
formazione.
Vado al sodo e poi magari spiego l'azione, si chiede se
corrisponde al vero che non hanno ancora ricevuto l'indennità i
ragazzi che hanno svolto il tirocinio. Dico anche cosa c'è scritto:
alla data di presentazione ci risulta che tutti hanno già ricevuto
l'indennità, che non vuol dire niente, nel senso che la volontà e
l'intenzione di questa iniziativa è quella di mettere in relazione
i ragazzi con il mondo del lavoro attraverso quei tirocini, che
sono, come abbiamo detto, un'azione sperimentale che, grazie alla
collaborazione tra i due Assessorati, si è riattivata. Da
quest'anno la Sovrintendenza ha selezionato tre istituzioni, non
solo quella della Bassa Valle, ed è stata data la possibilità ai
ragazzi in uscita dalla quarta di svolgere questi tirocini da un
minimo di due settimane a un massimo di sette con un'indennità di ?
150 a settimana. Il lavoro che è stato fatto è, da un lato,
selezionare dei ragazzi disponibili a fare quest'esperienza e non è
stato neanche così semplice perché comunque nel corso dell'estate
ognuno ha i propri impegni e mettere insieme il matching tra
domanda e offerta non è stato così semplice. C'è stata la
disponibilità da parte delle imprese appunto di accogliere i
ragazzi, direi che un'esperienza molto positiva che stiamo già
riproponendo anche per estenderla, sempre che ci siano sufficienti
imprese per accogliere il progetto.
Per quanto riguarda il pagamento dell'indennità, tra l'altro, si
tratta di redditi che vengono classificati come redditi assimilati
al lavoro dipendente, quindi anche su questo c'è stata un po' di
difficoltà iniziale. Il lavoro di tipo amministrativo ha incontrato
la mole di lavoro che quest'anno è stata fatta sia dagli
Assessorati che dall'Assessorato delle finanze per portare avanti
tutte le iniziative che conosciamo, in particolare quelle sui
ristori. Pur essendo nei tempi, quindi si può fare sicuramente
meglio per il futuro, questo è l'impegno che ci prendiamo, la cosa
più importante è che però questa iniziativa ha dato la possibilità
ai ragazzi di fare un'esperienza e soprattutto ha permesso a
ragazzi e imprese di conoscersi e di creare le condizioni affinché
ci sia quell'avvicinamento al lavoro che interessa tutti noi. Sotto
questo profilo, quindi l'impegno è di continuare nell'iniziativa e
di migliorare, speriamo un altr'anno di non essere più sotto
pressione, come lo siamo stati durante tutta la parte dell'estate e
dell'autunno con iniziative di tipo finanziario-amministrativo,
quindi di essere ancora più veloce nell'erogare questa indennità,
ma la cosa più importante è che l'iniziativa possa incontrare
ancora più ragazzi e soprattutto avere la disponibilità da parte
delle imprese ad accoglierli.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
Grazie Assessore per la sua
risposta, anch'io le risponderò in fondo ma ci tengo a fare un
piccolo commento rispetto a quanto ha detto, sicuramente è
un'esperienza positiva, e lo dico da persona che ai suoi tempi
ormai passati ha fatto un'esperienza di stage per lavoro, sono
stato stagista e ho lavorato all'aeroporto di Aosta, peraltro senza
essere pagato, ed è stata un'esperienza positiva.  Sicuramente
l'idea di avvicinare i ragazzi al mondo del lavoro con esperienze
concrete è un'idea assolutamente positiva e assolutamente è
necessario portarla avanti. Il problema è uno: che questa
esperienza si è conclusa a metà agosto e i pagamenti non erano
ancora arrivati. Correttamente gli uffici le hanno scritto che
tutti i ragazzi hanno ricevuto i pagamenti. Lei sa in quale giorno
sono avvenuti i pagamenti? Il 19 di novembre. Lei sa quando io ho
depositato l'interrogazione? Il 19 di novembre. Probabilmente è un
caso, sicuramente è un caso, però c'è da dire che obiettivamente
arrivare in aula e prendere atto che, a fronte di una domanda si
dice: "ah caspita, abbiamo già pagato"... io ho avuto modo di
parlare con le famiglie e come ho depositato l'iniziativa, non so
se tre o quattro ore dopo mi hanno detto: "ci è arrivato il
bonifico", quindi mi è sembrato anche abbastanza curioso, poi
sicuramente sarà stato un caso, però magari non faccio affidamento
ai poteri taumaturgici del collega che mi siede di fianco, però
diciamo che in qualche maniera in ogni caso siamo riusciti a
sbloccare una situazione che sta diventando assolutamente
perniciosa se a tre mesi di distanza dalla fine dello
stage
ancora non si era proceduto a pagare il dovuto.
