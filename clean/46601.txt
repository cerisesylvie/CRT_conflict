Classificazione
ISTRUZIONE PUBBLICA



Oggetto del Consiglio n. 3009 del 23 novembre 2023 - Resoconto
OGGETTO N. 3009/XVI - Interpellanza: "Valutazioni in merito
all'elevato tasso di bocciatura nelle scuole valdostane".
Bertin (Presidente) -
Riprendiamo i lavori. Siamo al
punto n. 78. Per l'illustrazione, la parola al consigliere
Sammaritani.
Sammaritani (LEGA VDA) -
Si tratta di un argomento che è
già stato trattato anche ieri nell'iniziativa n. 42 del collega
Restano e anche lui si era accorto di questa notizia di stampa alla
quale hanno fatto poi seguito dei commenti da parte dei vertici
della nostra scuola regionale. Questa notizia riguarda il fatto
che, secondo le statistiche, nelle scuole della Valle d'Aosta vi è
un tasso di bocciature e di non ammissioni superiore a quello medio
nazionale; infatti si tratta di dati relativi al 2021 e 2022 e si
dice appunto che nei licei, rispetto a una media nazionale del
3,4%, la percentuale di non ammessi è del 7,8%, quindi grossomodo
del doppio. Negli istituti tecnici del 13,3%, in Italia l'8,9%,
negli istituti professionali l'8,5%, media nazionale 10,03%, qui
siamo un pelino sotto.
Come già accennavo in esordio, le repliche da parte dei vertici
della scuola valdostana a tali notizie, sempre come riportate
naturalmente, sono di questo tenore, cioè "I voti complessivi di
uscita sono decisamente inferiori rispetto al resto d'Italia e del
nord-ovest - dice l'assessore Guichardaz - questo cozza con i
risultati oggettivi e alti degli Invalsi", cioè le prove - e se n'è
parlato anche ieri - che dovrebbero, seppur a campione, stabilire
il livello di preparazione nelle varie materie degli studenti. "Il
tema va posto anche a livello nazionale - continua - perché alla
valutazione uniforme degli Invalsi non vi corrispondono i risultati
finali. Le bocciature influiscono sulla dispersione scolastica, la
cui percentuale al 2022 è del 13,3%, con un picco del 17,9% fra i
maschi e una media dell'8,5% per le femmine", anche qui una bella
differenza, circa la metà per le femmine. "Il dato valdostano e
quello della Provincia autonoma di Bolzano sono tra le realtà
considerate più elevate. Gli elementi che portano alla dispersione
esplicita sono anche i tassi di bocciature e influiscono anche dal
punto di vista dell'autostima dello studente, incidono sulla scelta
di continuare in modo regolare il percorso agli studi", e qui
stiamo parlando appunto della Sovrintendenza che dichiara queste
cose e dice anche che è una cosa su cui dobbiamo continuare a
lavorare e la formazione dei docenti è utile per evitare il
fenomeno della dispersione, quindi viene messa molto in relazione
questa notizia sui tassi di non ammessi rispetto alla dispersione
scolastica, questo fenomeno che comunque è sempre presente ormai da
anni.
Considerato che queste dichiarazioni, così come sono state
interpretate, fanno apparire che questa notizia sia negativa e che
ci sia la volontà di impegnarsi da parte della scuola valdostana a
risolvere questa presunta criticità con azioni rivolte ai docenti,
alle istituzioni scolastiche, probabilmente immagino io auspicando
un allineamento al
trend
nazionale, come per riportarsi in
media semplicemente. Allora interpelliamo l'Assessore competente
per conoscere se il Governo regionale valuti come una criticità il
fatto che in Valle d'Aosta vi sia un tasso di bocciature più
elevato rispetto alla media nazionale e, in caso di risposta
positiva, per quali ragioni e quali siano le azioni che il Governo
regionale voglia mettere in atto per affrontare tale asserita
criticità.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Il tema della valutazione degli
apprendimenti è sicuramente un argomento che fa discutere l'intera
comunità educante e le posizioni che emergono sono spesso divisive
ed è un tema che mi sta particolarmente a cuore e di cui abbiamo
anche già discusso con il collega Perron. Soprattutto la
bocciatura, ovvero la non ammissione alla classe successiva
accentua ulteriormente il giudizio tra coloro che difendono rigore
e sanzioni e chi invece considera questa scelta ormai superata e
soprattutto ingiusta e discriminante in quanto tende a colpire le
fasce più deboli dal punto di vista sociale, economico e culturale
della popolazione scolastica e questo è un po' il dibattito a cui
si assiste dalle due posizioni. Proprio oggi si sta svolgendo il
convegno "Gli ultimi in educazione, Don Milani in prospettiva",
convegno al quale purtroppo non abbiamo potuto partecipare a causa
dei lavori di Consiglio, che evidenzia come non vi sia nulla di più
ingiusto che fare parti uguali tra disuguali. Oltre a Don Milani,
anche altri esperti ribadiscono l'importanza di un insegnamento non
standardizzato, con una valutazione degli apprendimenti
riconducibile solo al parametro sommativo a fine percorso, ma che
tenga conto della personalizzazione della valutazione formativa,
così come previsto dalla normativa, ad esempio, dalle indicazioni
nazionali per il curricolo del primo ciclo del 2012 e dalle recenti
disposizioni legate all'istruzione professionale, quindi
valutazione con eventuale bocciatura solo al termine del primo
biennio, progetto formativo individuale con attività di
personalizzazione. Nelle suddette indicazioni si sottolinea che la
valutazione precede, accompagna e segue i percorsi curricolari,
attiva le azioni da intraprendere, regola quelle avviate e promuove
il bilancio critico su quelle condotte a termine, assume una
preminente funzione formativa di accompagnamento dei processi di
apprendimento e di stimolo al miglioramento continuo. Queste sono
le indicazioni che ho letto e sono contenute nel progetto
formativo. Sia ben chiaro che non viene messo in discussione il
rigore nel momento dell'accertamento al termine di un'attività,
banalmente assegnare la sufficienza a tutti, ma la dimensione
formativa dell'azione valutativa, che prevede soprattutto il
sostegno, accompagnamento, riconoscimento dei progressi e
incoraggiamento. In sintesi, come riportato nelle premesse, occorre
riflettere sull'equità e sull'utilità educativa della
ripetenza.
Fermo restando che non bocciare non significa produrre in modo
automatico un abbassamento generale degli standard di
apprendimento, in molti casi la bocciatura non favorisce
l'apprendimento, anzi, recenti studi hanno evidenziato come la non
ammissione alla classe successiva contribuisca, purtroppo,
all'abbandono prematuro del percorso scolastico. Lo stesso MIUR,
nel rapporto annuale sulla dispersione scolastica del 2019, prima
del periodo pandemico, annovera il ritardo scolastico, causato da
ripetenza, tra i fattori - purtroppo anche in questo caso - che
precedono l'abbandono e osserva come gli alunni maggiormente
interessati dal fenomeno della dispersione sono quelli in ritardo
scolastico, per i quali l'abbandono complessivo è pari al 13,7%
contro l'1% degli alunni in regola.
Così come già riposto al collega Restano in merito al quesito
sul numero di alunni bocciato doppio rispetto alla media italiana e
cosa si intende fare per rimediare, si intende agire su più fronti,
sia potenziando le azioni di personalizzazione,
tutoring
,
mentoring
e di orientamento, sia investendo sulla formazione
dei docenti, in particolare nell'ambito della didattica e
valutazione per competenze che non si limiti semplicemente a una
valutazione sommativa, ma che prenda in considerazione anche
l'aspetto diagnostico, formativo e autovalutativo degli studenti.
Sicuramente la valutazione è uno dei compiti più importanti e più
complessi affidati alla scuola e occorre investire nella formazione
iniziale e in servizio dei docenti - lei sa che la formazione nel
periodo di prova è obbligatoria, quella successiva, io dico
purtroppo, non è obbligatoria ma è offerta e consigliata - affinché
tutti gli insegnanti abbiano un quadro completo dei vari paradigmi
valutativi e possano garantire in ogni contesto educativo un
percorso formativo efficace a tutti gli alunni, compresi quelli più
fragili.
Ricordo infine che in Valle d'Aosta è attiva la rete
dell'orientamento, che comprende quasi tutte le scuole secondarie
di primo e di secondo grado della Regione e che si pone come
obiettivo principale quello di favorire le attività di
organizzazione di
stand
, di porte aperte, di percorsi e di
workshop
d'orientamento per gli studenti in uscita dalla
scuola secondaria di primo e di secondo grado. Oltre alle
iniziative di tipo informativo rivolto a studenti e famiglie, si
cercherà di potenziare anche quelle formative laboratoriali in modo
da garantire una transizione il più possibile consapevole dal primo
e dal secondo ciclo d'istruzione. Tutte queste iniziative sono
programmate in una logica di sistema che trova riconoscimento nel
protocollo siglato con il Dipartimento politiche del lavoro e della
formazione, in collaborazione con l'Università della Valle d'Aosta
in modo da favorire una sinergia efficace degli interventi.
Presidente -
Per la replica, la parola al consigliere
Sammaritani.
Sammaritani (LEGA VDA) -
Lei, Assessore, ha esordito
correttamente facendo un quadro di quelle che sono un po' le due
grandi posizioni antitetiche a proposito della visione della
scuola: da una parte, più rigore e sanzioni, dall'altra parte
quella posizione che dice che è ingiusto e discriminante fare
differenze e magari anche creare problemi agli studenti e uno dei
problemi naturalmente è quello di essere bocciati. È evidente, però
il tema è più importante di quello che possa apparire, perché
coinvolge effettivamente delle questioni complesse, di rilevanza
sociale notevole. La mia preoccupazione - io che ho una visione
diversa naturalmente da quella della scuola progressista di cui lei
ha fatto cenno anche quando si parlò in un'iniziativa sempre del
collega Perron mi pare sulle ripetizioni, lei disse che, secondo
lei, non è certo tutta colpa del modello progressista di scuola,
non tutti i mali provengono da questo e convengo anch'io
naturalmente, ci mancherebbe, è talmente sfaccettata la questione -
è che quest'interpretazione di questi dati sia sbagliata e
altrettanto sbagliato sia individuare in questo fenomeno un
problema da risolvere, perché le bocciature provocano disistima
negli studenti e sono una delle cause dell'abbandono scolastico. È
evidente che noi non la pensiamo così, abbiamo una visione un po'
diversa e non riteniamo che, come detto, tutti i mali siano
imputabili a questo, ma molti mali, secondo me, derivano proprio da
questa volontà, da questo taglio che si vuole dare alla scuola, che
deve essere inclusiva, comprensiva, parificatrice, luogo che
pretenderebbe di essere sede di progettazione della vita di ogni
singolo studente, poi voglio vedere con quale personale, tra
l'altro, quindi è vero che non tutti i mali sono lì, ma molti sì.
Anche nel DEFR che abbiamo appena approvato si leggeva esattamente
questo, c'è un modello di scuola tipicamente progressista, dove non
si leggeva da nessuna parte però quello che bisogna sempre
ricordare: che la scuola deve innanzitutto insegnare, fornire delle
nozioni fondamentali a seconda dell'età naturalmente degli allievi
e strumenti culturali necessari ad affrontare la vita. Una volta si
diceva molto banalmente, un po' alla Collodi forse, che almeno a
scuola si andava per imparare a leggere, a scrivere e a far di
conto, quello era fondamentale e, tra l'altro, lo devi imparare a
una certa età, perché poi, passata quell'età, non lo impari più,
questo lo dicono anche gli psicologi e gli psichiatri. Io ieri -
apro una piccola parentesi - sono andato in un bar, dovevo pagare
80 centesimi, ho dato una carta moneta da 5 euro e la ragazza alla
cassa ha preso il telefonino per fare il conto del resto. Questo è
terribile, è veramente il segnale del fallimento del nostro sistema
scolastico. Allora la scuola cosa deve diventare? Un grande
surrogato dei servizi sociali? Secondo noi, no. La scuola, e prima
di essa la famiglia, deve essere il luogo dove si forniscono ai
giovani gli strumenti essenziali fondamentali per affrontare la
vita, e per affrontare la vita le famiglie e la scuola non devono
proteggere e schermare i giovani dalla realtà, la realtà è fatta di
ostacoli, di sfide, di sacrifici, vittorie, sconfitte, meritate e a
volte anche immeritate, ma bisogna sapere e avere gli strumenti per
affrontare anche queste situazioni. Occorre saper gestire i
successi ma soprattutto occorre saper affrontare i no e gestire gli
insuccessi, questo deve insegnare la scuola. Allora se noi
trattiamo allo stesso modo chi studia e si impegna e chi non studia
e non si impegna, il discorso delle valutazioni sommative che non
valgono, bisogna andare a guardare per ciascuno se è migliorato di
qualcosa, ma il problema è che bisogna andare anche a vedere a che
livello arriva, perché altrimenti non ha più molto significato.
Dobbiamo smontare questo grande inganno della scuola progressista
che dice che la scuola deve garantire il successo formativo, tu non
puoi garantire una persona o una cosa che dipende da lui e non da
te, è come se io andassi a chiedere un prestito in banca e
chiedessi alla banca che garanzie mi dà, il direttore della banca
mi direbbe: "No, guardi, le garanzie me le deve dare lei perché i
soldi glieli sto dando io", è questo il tema. La scuola non deve
garantire il successo formativo, la scuola deve garantire di
fornire le
chance
per ottenere il successo formativo, questo
sì, questo lo deve fare assolutamente e mettere tutti nelle
condizioni di utilizzare queste chance.
Faccio una brevissima citazione, all'entrata del campo di
Wembley, del tennis, il tempio del tennis mondiale, c'è una frase
di Kipling, che dice: "Che tu possa incontrare il trionfo e il
disastro e fronteggiare quei due impostori allo stesso modo". Il
concetto è proprio questo, se saprai affrontare il trionfo e il
disastro, in senso sportivo può essere la vittoria e la sconfitta,
allo stesso modo, sarai una persona completa, altrimenti non sarai
mai una persona completa e forse alcune di queste tragedie che
stiamo vedendo in questo periodo derivano non tanto da una forma
patriarcale che da noi direi che ormai non c'è più, deriva che non
sappiamo dire no ai nostri ragazzi e loro non riescono ad
affrontare il rifiuto quando si presenta loro per la prima volta.
Questo è tragico.
