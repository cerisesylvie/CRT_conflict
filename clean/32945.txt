Classificazione
OPERE PUBBLICHE
RICERCA



Oggetto del Consiglio n. 1466 del 17 novembre 2010 - Resoconto
OGGETTO N. 1466/XIII - Interrogazione: "Progetto di
manutenzione straordinaria dell'Osservatorio astronomico di
Saint-Barthélemy, in comune di Nus".
Interrogazione
Vista la deliberazione della Giunta regionale n. 1417 del 9
maggio 2005 "Affido di incarico per la progettazione preliminare e
definitiva per la realizzazione dei lavori di manutenzione
straordinaria dell'Osservatorio di Saint-Barthélemy";
Preso atto che in data 10 novembre 2006 la Giunta regionale
con deliberazione n. 3360 ne approvava il progetto preliminare e
che con successiva deliberazione, n. 474, del 22 febbraio 2008 ne
approvava il progetto definitivo con un impegno di spesa di euro
858.100,00 complessivi;
Considerato che l'Osservatorio di Saint-Barthélemy è stato
inaugurato nel 2003 e che solamente dopo due anni si è reso
necessario affidare un incarico di progettazione che prevede un
importo così elevato;
Ritenendo anomalo il fatto che, dopo un arco di tempo così
limitato, si debbano allocare delle risorse così notevoli per
interventi manutentivi;
i sottoscritti Consiglieri regionali
Interrogano
il Presidente della Regione per conoscere:
1) se siano state eseguite delle verifiche atte ad accertare
eventuali deficienze progettuali o costruttive;
2) se gli eventuali accertamenti disposti hanno evidenziato
l'esistenza di tali lacune, ovvero gli inconvenienti riscontrati
sono da considerarsi del tutto fortuiti;
3) in caso di accertate carenze progettuali e costruttive
quali iniziative sono state attivate per tutelare gli interessi
dell'Amministrazione;
4) quale sia la tempistica prevista per l'ultimazione degli
interventi previsti.
F.to: Giuseppe Cerise - Bertin - Chatrian - Louvin - Patrizia
Morelli
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Grazie Presidente. Puntualmente
risponderò a questa interrogazione, non farò le premesse che sono
state ben esplicitate dal collega e sono anche conosciute.
Alla prima domanda posso rispondere che i lavori di costruzione
dell'Osservatorio sono stati ultimati in data 17 settembre 2002 e
regolarmente collaudati, senza che l'ufficiale collaudatore
evidenziasse deficienze progettuali o costruttive. Successivamente,
in fase di esercizio, nel corso degli ultimi anni la modifica più
urgente richiesta è stata sul sistema di movimentazione delle
coperture. L'impianto ha svolto in maniera sufficiente la propria
funzione per alcuni anni, nonostante le particolari difficoltà
ambientali della zona. L'aumento dell'utilizzo della struttura
soprattutto a fini scientifici e scolastici e la possibilità di
migliorare la fruibilità delle terrazze mediante la sopraelevazione
delle coperture ha indotto ad integrare, nel 2005, l'incarico
professionale, prevedendo anche la sostituzione del predetto
sistema. Per completezza evidenzio che l'incarico del 2005 si era
reso necessario su sollecitazione della fondazione Filliétroz,
principalmente per ottimizzare le attività di ricerca e
divulgazione astronomica e riguardava interventi migliorativi e
integrativi dell'offerta dell'Osservatorio. Posso elencare, tanto
per averne contezza, che erano partendo dal sistema di adduzione
del calore, una pompa legata ad un sistema geotermico, un piccolo
impianto fotovoltaico, i parcheggi, l'impianto di irrigazione e
anche l'impianto di illuminazione esterna, e poi l'elettrificazione
dei cancelli, perché ormai erano predisposti. Si evidenzia che gli
uffici preposti hanno confermato che le verifiche sono state
eseguite rispetto alla domanda fatta dal collega e non sono stati
riscontrati errori né progettuali, né costruttivi.
Al punto 2 dell'interrogazione, come evidenziato in sede di
collaudo delle opere nel 2002, non sono state riscontrate lacune,
ma con l'utilizzo sempre più intenso ed esteso della struttura si
sono resi necessari nuovi interventi migliorativi ed integrativi
richiesti dalla fondazione Filliétroz.
Al punto 3 posso dire che da parte degli uffici competenti, sia
nel 2002 che nel 2005, non sono state accertate carenze e gli
eventuali interventi previsti, in parte in corso - uno stralcio A,
movimentazione rotaie che era quello più importante -, e in parte
da appaltare, avranno la fine nel mese di dicembre 2011, salvo che
si verifichino condizioni meteo particolarmente sfavorevoli per
l'esecuzione dei lavori nei mesi estivi. La parte a verde annessa
all'Osservatorio sarà invece oggetto dell'intervento
dell'Assessorato dell'agricoltura che, con lettera dell'agosto di
quest'anno, ha confermato la disponibilità al fine di unificare
l'intervento sull'area verde e sull'impianto di irrigazione per
eseguire i lavori nel 2012 alla conclusione dei lavori
strutturali.
Presidente
- La parola al Consigliere Giuseppe
Cerise.
Cerise G. (ALPE)
- Ringrazio l'Assessore per le risposte
puntuali che ci ha dato... erano molto puntuali anche le questioni
che avevamo posto.
L'unico dato pacifico rimane quello che, dopo neanche tre anni
di attività, per l'Osservatorio astronomico sono necessari
interventi di manutenzione straordinaria per 858.000 euro. Collaudo
perfetto, tutto efficiente, rispetto rigoroso dei canoni. Gli
accertamenti effettuati non hanno registrato nessuna lacuna,
direzione lavori e tutto quanto ha funzionato per il meglio.
Lei ha fatto riferimento a uno di quegli stralci relativo al
discorso di movimentazione di queste cupole di protezione dei
telescopi. È da sette anni che le infiltrazioni che ci sono sopra
sono coperte da tendoni in nylon, con un'immagine su una struttura
che è un fiore all'occhiello non solo per Saint-Barthélemy e per il
comprensorio, ma per la Valle d'Aosta, una struttura che ha un
carattere scientifico e culturale, che ha delle ricadute turistiche
importanti nella zona. Allora credo che questo sia quanto mai
preoccupante; sicuramente non sono qui ad imputare delle
responsabilità dirette all'Assessore, ma a porre delle questioni
perché l'Assessore si faccia carico di questo problema.
È semplicistico dire che non ci sono state responsabilità di
nessun ordine in questo contesto... ma scherziamo? Il sistema di
movimentazione di queste rotaie è stato ritenuto insufficiente per
il peso, perché non si è calcolato il peso nella neve, ma solo il
peso della struttura; è come se un progettista che fa una casa a
Saint-Barthélemy, a 1.600 metri di altitudine, non tiene conto per
la struttura portante del tetto anche della neve. Sappiamo che
siamo a 1.600 metri con delle nevicate copiose, di conseguenza
questo dovrebbe essere valutato! Qui non ci troviamo di fronte a
delle noccioline, perché anche per la parte della sistemazione
esterna ci sono dei muri che sono stati realizzati in blocchetti
prefabbricati, muri di contenimento del terreno. Credo che il fatto
che si dica che dal punto di vista progettuale e di realizzazione
dei lavori non ci sono delle responsabilità mi sembra alquanto
improbabile.
Al di là del collaudo che non ha evidenziato alcuna lacuna, mi
pare che le imprese, per dieci anni, siano responsabili del lavoro
che è stato effettuato e che eventualmente non risponde, anche se
in fase di collaudo non si è potuto accertare delle carenze di
questo ordine. È una costante, questa, per l'ente pubblico,
specialmente a livello di dimensione regionale. Forse a livello
comunale c'è un occhio più vigile, perché la dimensione è più
piccola, l'amministratore è coinvolto direttamente nelle cose e
queste cose non succedono, ma ho notato - nella mia esperienza di
Sindaco di un piccolo Comune - che, con un occhio più vigile, certe
volte alcuni problemi si possono limitare. Alcune imprese possono
dichiarare di aver ricevuto dal sottoscritto una lettera di
ringraziamento, come la direzione lavori, per particolari lavori di
una certa complessità, ringraziandole per il lavoro che hanno
fatto; con qualcuno c'è stato un contenzioso e non è stata
liquidata la parcella per la direzione lavori. Questo sarebbe un
auspicio che faccio che anche a livello regionale, che si
cominciasse ad andare in questa direzione, altrimenti è troppo
comodo! Dopo tre anni 858.000 euro di interventi di manutenzione
straordinaria sono necessari... è una cosa intollerabile!
Non è un'accusa che faccio a lei, ma l'invito che faccio è di
disporre degli accertamenti più approfonditi. Ieri, sul giornale
abbiamo letto che c'era il tetto da rifare al Palasport di
Courmayeur... non c'entra con questo, ma siamo nella stessa logica,
il Sindaco di Courmayeur dice che già dopo due anni si era capito
che il tetto di questa struttura non era confacente alla sua
esigenza.
Chiudo e mi scuso per aver abusato del tempo a disposizione.
