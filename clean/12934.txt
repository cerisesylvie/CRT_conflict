Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3890 del 9 novembre 1992 - Resoconto
OGGETTO N. 3890/IX Rapporti tra l'Assessore regionale alla
sanità e l'Amministratore straordinario dell'USL.
(Interpellanza)
Presidente
Do lettura dell'interpellanza presentata
dal Consigliere Beneforti.
Interpellanza Preso atto delle dichiarazioni rilasciate agli
organi di informazione da parte dell'Amministratore straordinario
dell'U.S.L. di non aver avuto alcun incontro con l'Assessore
regionale alla sanità dalla data della sua nomina;
Preso atto. altresi', delle dichiarazioni rilasciate in
Consiglio regionale dall'Assessore alla sanità, di non aver mai
incontrato l'Amministratore straordinario dell'U.S.L. da quando è
stata eletta la Giunta regionale in carica (10 giugno 1992);
Rilevata l'importanza dei rapporti, nonché della collaborazione
che deve sussistere fra la Regione e l'U.S.L. nell'affrontare i
problemi socio-sanitari che riguardano la collettività
valdostana;
il sottoscritto Consigliere regionale
Interpella
l'Assessore competente per conoscere:
1) quali sono stati i motivi per i quali l'Assessore stesso non
ha mai ritenuto di incontrare l'Amministratore straordinario
dell'U.S.L.;
2) chi era delegato a rappresentare le competenze della Regione
nei confronti dell'U.S.L.
Presidente
Ha chiesto di illustrare l'interpellanza il
Consigliere Beneforti, ne ha facoltà.
Beneforti (DC)
Nella seduta del Consiglio regionale
del 21 ottobre furono discusse una interrogazione, presentata dal
Gruppo DC, e una interpellanza, presentata dal Gruppo del PSI, a
seguito della richiesta di sostituzione da parte della Giunta
dell'Amministratore straordinario dell'USL.
Successivamente, sempre in quella sede, quando il Consiglio si
riunì in seduta segreta, a domanda specifica del Consigliere
Milanesio, l'Assessore alla sanità confessò di non avere mai
incontrato l'Amministratore straordinario.
Cout (PCI-PDS)
... non ho risposto; tu hai
interpretato così.
Beneforti (DC)
Presidente, per favore, dica
all'Assessore che mantenga la calma, non voglio fare nessuna
polemica.
"La stampa" nell'edizione del 23 ottobre 1992 riportava una
dichiarazione di Castaldo, che affermava:
"Sono seccato per il
metodo e per il contenuto; è da mesi che cercavo di mettermi in
contatto con il Presidente della Giunta e con l'Assessore alla
sanità per poter avviare una corretta collaborazione. Non ho mai
potuto farlo, al di là di fugaci apparizioni".
Con le fugaci apparizioni, a manifestazioni o incontri casuali,
non è il momento certamente per affrontare i problemi della sanità.
La sanità ha problemi profondi, seri, concreti, che non si
affrontano o si risolvono in un attimo. Caro Assessore, lei non se
la deve prendere se le facciamo questi rilievi; la difesa della
salute meritano l'attenzione e l'impegno che è necessario e che la
gente richiede, e non ci sono attenuanti di fronte a questo
dimostrato disinteresse.
Nel momento in cui l'Assessore non ha un rapporto diretto con
l'Amministratore straordinario, mi si deve dire come l'attività
della sanità può andare avanti; se non c'è una dialettica, se non
c'è anche una correzione dei problemi che vengono portati avanti,
mi chiedo come è possibile affrontare e risolvere i problemi
sanitari, tanto più che c'è una unica USL, quindi un unico
amministratore straordinario, e c'è la possibilità di incontrarsi
ed esaminare i problemi della salute nella nostra Regione.
La dichiarazione di Castaldo pubblicata sulla stampa ci ha
indotto a presentare questa interpellanza, perché finché restava
nell'ambito del Consiglio potevamo far finta che nulla fosse
successo, ma quando si viene a conoscenza attraverso la stampa che
un Assessore in quattro mesi di tempo non si è mai incontrato con
l'Amministratore straordinario, credo che questo episodio debba
essere denunciato e portato a conoscenza della collettività, in
modo che vengano presi quei provvedimenti che sono necessari.
Ma la domanda che la gente si pone è questa: chi teneva i
rapporti con l'USL, chi era stato delegato a tale compito, se
l'Assessore non teneva questi rapporti? E' vero che l'Assessore e
la Giunta hanno il compito di dare indicazioni, di formulare
progetti e programmi, che l'USL deve portare avanti e gestire; ma è
anche dovere seguire che le indicazioni vengano rispettate, che i
progetti e i programmi che la Giunta, o l'Assessore esprime siano
realizzati. Per cui ci sarà qualcuno che avrà tenuto i rapporti fra
le parti, oppure si è andati avanti così senza alcun controllo, con
i risultati che si stanno vedendo?
Attendiamo una risposta dall'Assessore alla sanità, dopo di che
provvederemo a fare la nostra replica.
Presidente
Ha chiesto di parlare l'Assessore alla
sanità e Assistenza Sociale Cout, ne ha facoltà.
Cout (PCI-PDS)
Voglio premettere che non è per niente
vero quello che ha detto il Consigliere Beneforti, che avrei detto
in questo Consiglio di non essermi mai incontrato con
l'Amministratore dell'USL, dott. Castaldo. Ad una domanda, che mi
sembrava di un livello molto basso, mi ero permesso di non
rispondere; questo ognuno può interpretarlo come vuole. Ma la volta
successiva, ed era presente il Consigliere Beneforti, che
probabilmente era disattento, avevo subito chiarito che la
questione non era in quei termini e che se avevo preferito non
rispondere, non doveva per forza voler dire che non mi ero mai
trovato con l'Amministratore dell'USL, ma era solo per altri motivi
che non avevo risposto. Tant'è vero che sono andato subito a
guardarmi l'agenda e da questa risulta che fra le prime persone che
ho incontrato nel mese di giugno, il giorno 24 alle ore 17,30, è
stato proprio l'Amministratore Castaldo, con cui mi sono ritrovato
giovedì 17, alle ore 15, con cui ho avuto un ulteriore incontro uno
di questi consigli e ho avuto una serie di altri incontri,
organizzati per seguire e per mandare i lavori, incontri che sono
stati di questo tipo.
Ho avuto due incontri con il comitato dei garanti, presente
l'Amministratore Castaldo; ho avuto almeno tre incontri con
l'Amministratore Castaldo e i suoi dirigenti per definire assieme
le questioni, abbiamo organizzato una serie di riunioni, perché
prima sembrava che fosse solo l'Assessore a decidere insieme ad un
funzionario per l'acquisto delle attrezzature, e abbiamo messo in
piedi una commissione di cui faceva parte l'Amministratore
Castaldo, che si è riunita una quindicina di volte; devo aver
partecipato almeno a quattro o cinque di questi incontri. Ci sono
state delle riunioni sulle ristrutturazioni urgenti, io ho
partecipato non ricordo se a tre, quattro o cinque di esse; d'altra
parte non è detto che l'Assessore vi debba sempre partecipare e
quando non partecipa delega qualcuno, che può essere o il dirigente
dell'Assessorato o un funzionario dell'Assessorato.
Come Assessorato, USL e sindacati abbiamo avuto una serie
innumerevole di incontri sull'attuazione del contratto di lavoro,
per penso di avere partecipato almeno a quattro, dove ero seduto
dalla parte dell'Amministratore dell'USL. Ci sono state altre
riunioni fra l'Amministrazione e l'USL, alle quali penso abbia
sempre partecipato Castaldo, riunioni sugli infermieri
professionali riguardanti il problema della città di Aosta, la
Gammacamera, il servizio elaborazione dati, il poliambulatorio di
Châtillon, il laboratorio di sanità e altre riunioni che non sto ad
indicare.
Penso che più o meno le riunioni fra USL e Amministrazione
regionale siano di frequenza più che settimanale e io devo aver
partecipato a delle riunioni, alle quali era presente
l'Amministratore Castaldo, almeno ogni dieci giorni.
La questione qual è? La questione è che la collaborazione che
tanto si auspica molte volte è venuta a mancare; ad esempio, è
stata bocciata ultimamente una serie di delibere dell'USL e noi
abbiamo ricercato degli accordi con l'Amministratore delegato e con
i suoi dirigenti. In una riunione che abbiamo avuto ci avevano
addirittura promesso, visto che in quella riunione non hanno
ritenuto di rivedere in quel momento una delibera per il pagamento
degli straordinari dei dipendenti USL, di farci avere un
funzionario per concordare la deliberazione da adottare. Stiamo
ancora aspettando il funzionario.
Il Consigliere Beneforti mi fa poi delle mozioni in questo
Consiglio sulla questione dell'Avis. Abbiamo inviato una lettera
all'amministratore delegato al riguardo dell'Avis da oltre 15
giorni, ma non abbiamo avuto risposta; a questo punto cosa deve
fare l'Assessore? Credo che la cosa che debba fare l'Assessore, ed
è la cosa che ho fatto, non è quella di convocare l'Amministratore
dell'USL; l'Assessore si è preso la libertà di convocare
l'Amministratore USL assieme ai dirigenti dell'USL, per vedere se
ad una non risposta avuta dall'Amministratore si poteva rimediare
convocandoli tutti quanti. Il problema è questo, Consigliere
Beneforti.
Quindi, se ci deve essere una corretta collaborazione, la
collaborazione va ricercata non sul numero di incontri o sul tipo
di incontri, ma sui contenuti degli incontri e su una
collaborazione basata diversamente. Quindi la questione sta solo in
questi termini.
Non avevo risposto perché mi sembrava che il livello della
discussione basato sul numero di incontri fra l'Assessore e
l'Amministratore USL fosse una discussione di contenuto molto
basso. Sono cosciente che in tutti gli incontri che abbiamo avuto
abbiamo sempre ricercato la collaborazione con lo spirito di voler
costruire qualcosa assieme; ci abbiamo messo tutto l'impegno che
potevamo metterci richiedendo anche all'Assessorato un impegno
notevole, tant'è vero che da parte dell'USL ci è stato detto che
mai come in questi quattro mesi ci sono stati così tanti incontri
fra l'Assessorato e i dirigenti e i funzionari dell'USL; penso che
siano stati almeno quaranta-cinquanta, forse anche di più, non lo
so.
Quindi, non insisterò oltre; questa è la risposta che avrei
preferito neanche dover dare in seduta segreta, mi è stata di nuovo
richiesta e mi sembra giusto darla in questi termini.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Innanzitutto voglio chiarire un aspetto
all'Assessore Cout. Quando si riferisce a me, sugli acquisti delle
apparecchiature non ho mai deciso da solo o con il funzionario; ci
sono all'interno dell'Assessorato persone che possono dimostrare
tutto il contrario, perché non ho mai certamente deciso da solo.
Non sono un tecnico di apparecchiature e di attrezzature, per cui
gli acquisti venivano decisi con l'USL, con i funzionari e con la
direzione sanitaria dell'ospedale.
Non metto in dubbio niente, Assessore Cout, mi sono rifatto
soltanto ad una affermazione del Castaldo, che denuncia
pubblicamente che non ha mai avuto il piacere e l'onore di
incontrarsi con il Presidente della Giunta e con l'Assessore alla
sanità, all'infuori di tutti quegli incontri di routine che lei
ricordava. Ma lui sostiene di non aver mai avuto un colloquio con
il Presidente della Giunta e con l'Assessore alla sanità, per
affrontare i problemi della sanità fino in fondo.
Castaldo denuncia questo aspetto, e credo che questo debba
essere tenuto presente perché sulle tante cose che oggi non vanno
avanti nella sanità, come non andavano ieri e come non andranno
domani, perlomeno ci devono essere degli incontri fra coloro che
hanno la responsabilità della gestione di questi problemi, in modo
tale da approfondirli e da approfondire come risolvere ed
affrontare i problemi che ci stanno di fronte.
Assessore, non voglio aprire polemiche, il mio discorso è finito
qui. La raccomandazione che le rivolgo è, se è vero quello dice
lei, di intensificare questi incontri, perché solo intensificando
gli incontri si possono risolvere i problemi, e le delibere possono
essere fatte meglio, e i controlli possono avvenire diversamente, e
l'assistenza e i servizi possono essere erogati nel migliore dei
modi alla cittadinanza valdostana.
Mi sono rifatto ad una affermazione dell'Amministratore
Castaldo; lei si incontri con l'Amministratore Castaldo e si faccia
dire perché allora ha rilasciato queste affermazioni alla
stampa.
