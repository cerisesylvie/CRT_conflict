Classificazione
TRASPORTI E VIABILITÀ
Aeroporti



Oggetto del Consiglio n. 2861 del 10 luglio 2007 - Resoconto
OGGETTO N. 2861/XII - Stato di crisi della società Air Vallée
e tempi di attuazione del programma quinquennale di investimenti
per l'aeroporto regionale. (Interrogazione e interpellanze)
Interrogazione
Appreso dai giornali della crisi della Società Air
Vallée;
Considerato che Air Vallée controlla con il 51% la Società
AVDA S.p.a., che il restante 49% è di proprietà
dell'amministrazione regionale;
Osservato che la Società AVDA è nata per la gestione e
l'ampliamento dell'aeroporto Corrado Gex;
Verificato che con DGR n. 943/2007 è stata approvata una
convenzione con la Società AVDA per un programma di investimento
per l'anno 2007 pari a 1.044.000 euro;
Visto che con DGR n. 115/2007 è stato deliberato un
finanziamento a favore di Air Vallée per il potenziamento dei voli
da e per l'Aeroporto Corrado Gex;
i sottoscritti Consiglieri regionali
Interrogano
il Presidente della Regione per sapere:
1) se corrispondono al vero le informazioni apparse su "La
Stampa" del 24/5/07;
2) se il Governo era a conoscenza della situazione
finanziaria di Air Vallée che controlla AVDA;
3) se, a fronte della situazione che si è creata, sia
possibile verificare se il finanziamento di cui alla DGR n.
943/2007 venga effettivamente investito per gli interventi indicati
in delibera: nuovo terminal, locali VVFF, dotazioni informatiche,
ecc.;
4) se queste vicende non costituiscano l'occasione per
ripensare i progetti di ampliamento dell'aeroporto.
F.to: Bortot - Squarzino Secondina
Interpellanza
Venuti a conoscenza che il socio di maggioranza di Air Vallée
ha fatto approvare dall'assemblea dei soci il mandato per la
vendita della stessa società, di cui è azionista Finaosta in
gestione speciale, a causa di un bilancio in rosso per oltre 5
milioni di euro nel 2006;
Tenuto conto che questa società svolge un ruolo fondamentale
nella nostra comunità, sia perché gestisce l'aeoroporto Corrado Gex
di Saint-Christophe, sia perché fornisce un servizio di
collegamento con Roma, molto apprezzato, sia perché è un elemento
essenziale nell'eliski e nell'elisoccorso;
Preoccupati che la situazione di crisi della società possa
comportare rilevanti danni sia all'occupazione nella nostra
regione, sia all'efficienza dei servizi che la società sta
svolgendo, soprattutto nel caso sia acquisita da soci esterni alla
Valle d'Aosta o comunque non interessati allo sviluppo del nostro
territorio;
i sottoscritti Consiglieri regionali
Interpellano
la Giunta regionale se intenda:
1) relazionare alla commissione competente in merito alla
situazione di Air Vallée, al fine di identificare le ragioni della
crisi e le possibili soluzioni: utilizzo di aeromobili meno
costosi, focalizzazione dell'attività, coinvolgimento di operatori
turistici e della Casinò S.p.a., ecc.;
2) richiedere le opportune garanzie perché comunque si
garantisca alla Regione Valle d'Aosta la persistenza dei servizi
aeroportuali e di collegamento con Roma, ormai divenuti
indispensabili;
3) aprire una trattativa con il socio di maggioranza di Air
Vallée con l'obiettivo di trovare una soluzione "valdostana" alla
gestione della compagnia aerea, coinvolgendo soggetti privati e
soggetti pubblici.
F.to: Sandri - Fontana Carmela
Interpellanza
Premesso che:
- il Consiglio regionale ha approvato nel gennaio 2006 un
programma quinquennale di investimenti per € 29 milioni di
euro;
- l'aeroporto regionale dal 1/01/05 è gestito dall'AVDA
S.p.a, società partecipata al 49% dalla RAVA e al 51% da Air Vallée
S.p.a.;
- la Regione ha negli anni ridotto costantemente la sua
partecipazione in Air Vallée al 0,1%;
- il gruppo che controlla Air Vallée ha annunciato
l'intenzione di cedere la sua partecipazione societaria e il
Presidente della Regione ha dichiarato "se arrivasse un buon
partner potremmo anche rientrare nel capitale sociale";
- nessuno degli interventi previsti nel biennio 2006-2007 ha
avuto ad oggi avvio;
ciò premesso, i sottoscritti Consiglieri regionali
Interpellano
Il Presidente della Regione e l'Assessore delegato per
conoscere:
1) i motivi e le cause dei ritardi cumulati rispetto al
programma di investimenti 2006-2010;
2) sulla base di quali considerazioni è stato espresso un
interessamento per un rientro della Regione nel capitale sociale di
Air Vallée;
3) se sono stati definiti gli accordi con C.A.S. S.p.a.,
Comune di Aosta, Comune di Saint-Christophe e privati propedeutici
agli interventi inerenti l'allungamento della pista;
4) con quali tempi verranno avviati gli interventi previsti
nel Programma investimenti citato in premessa.
F.to: Frassy - Tibaldi
Presidente
- La parola al Consigliere Sandri.
Sandri (GV-DS-PSE)
- La situazione di "Air Vallée" è una
situazione che da notizie di stampa che sono emerse, sta risultando
piuttosto precaria, in quanto il bilancio 2006 si è chiuso con un
deficit di 5,7 milioni di euro, ci sono notizie che la società del
gruppo Ciminelli - proprietaria del 99,9% delle azioni - ha posto
in vendita "Air Vallée" affidandosi ad un intermediario, perché
finora non ha trovato alcun compratore, quindi le prospettive
dell'Aeroporto Corrado Gex di Aosta cominciano ad essere messe in
discussione, perché "Air Vallée" è l'unico operatore che in tutti
questi anni si è mobilitato per quanto riguarda i servizi
sull'Aeroporto regionale.
Volevamo capire in base a questa interpellanza se la Giunta era
intenzionata a portare nella competente commissione una serie di
riflessioni, per capire qual è il problema: se è un problema di
errore nella politica di questa azienda, che si è dotata di
aeromobili troppo costosi piuttosto che di altre difficoltà
societarie di altro genere, tenendo conto che la Regione Val
d'Aosta ha contribuito notevolmente a sostenere la società. Finora
ricordiamo il... non dico inutile, ma il secondo collegamento per
Roma poco sfruttato, ma che ha portato più di 1 milione di euro
nelle casse di "Air Vallée". Malgrado questo, la società non è
nelle condizioni di dare una prospettiva e, tenuto conto che siamo
di fronte a dei grossi investimenti per 4 e oltre milioni di euro
per quanto riguarda la radioassistenza che è già in appalto, più
svariati soldi che dovremo spendere per l'allungamento pista che -
come ricorda il "master plan" - ha 1.499 metri fra le due future
soglie e che prevede la realizzazione di tutta una serie di opere
accessorie, alcune assai rilevanti, fra cui la riqualificazione
totale della pavimentazione, l'allargamento delle strisce
antipolvere, la realizzazione di spazi di sicurezza, l'adeguamento
delle recinzioni, la riqualificazione del piazzale... allora stiamo
per andare ad investire una quantità di soldi impressionante su una
struttura che rischierà di essere desueta, perché non ci sarà alcun
operatore che vi opererà sopra.
Il discorso "Air Vallée" diventa allora importante, perché non
solo è una società partecipata dalla Regione, ma perché insieme
alla Regione gestisce l'Aeroporto in collaborazione al 51 e 49%, e
capire come intende la Regione dare una soluzione a questo
problema, tenendo conto che "Air Vallée" era nata come società
valdostana, in quanto tutti i soci erano Valdostani, poi nel tempo
si è trasformata in una società esterna alla Valle d'Aosta e poi ha
portato a questi risultati. Forse un intervento che consenta di
fare qualche "intervento" per ridare una qualificazione regionale
al gestore di servizi di collegamento aereo potrebbe essere una
soluzione in materia. Avevamo interesse a capire quali sono gli
intendimenti su questi punti della Giunta regionale.
Presidente
- La parola al Consigliere Frassy.
Frassy (CdL)
- La nostra interpellanza, anche se è stata
accomunata nella discussione all'interrogazione e all'interpellanza
appena illustrata dai colleghi della sinistra, in realtà più che
essere incentrata su "Air Vallée", è incentrata sui problemi
dell'infrastrutturazione della zona aeroportuale.
Abbiamo riscontrato come da questo aeroporto non solo facciano
fatica a decollare gli aerei, ma faccia fatica a decollare quel
progetto che da ormai 20 anni sistematicamente viene riproposto e
aggiornato, ma non viene mai attuato. Ancora: in questa legislatura
abbiamo approvato come Consiglio regionale, nel gennaio 2006, il
programma di investimenti per il quinquennio 2006-2010, in
particolare nella previsione di quelle spese il piano di sviluppo
veniva diviso in due parti. Una prima parte riguardante il
2006-2007 era definita nella deliberazione che era stata portata
all'approvazione del Consiglio come necessaria e propedeutica per
il successivo sviluppo dell'intera infrastruttura aeroportuale.
Andando a riprendere quella deliberazione possiamo riscontrare
come, ad oggi, a un anno e mezzo dell'avvio della prima fase,
nessuna di queste opere ha avuto né inizio nei lavori, né ci pare
di poter dire siano prossimi ad essere avviati.
Vogliamo allora capire quali sono le cause che hanno determinato
questi ritardi, rispetto al programma del citato piano di
investimenti. Quel piano di investimenti era importante per far
fare un salto di qualità alla struttura: esso prevedeva una serie
di interventi che avevano un'esigenza non solo di tipo
edile-infrastrutturale, ma avevano un'esigenza di accordi di
programma e di accordi e convenzioni con i privati. Ricorderà
infatti l'Assessore che era stato previsto in quel documento di
sviluppo l'abbassamento di alcune sedi viabili, che interessano i
Comuni di Aosta e Saint-Christophe, che era stata ritenuta
necessaria l'eliminazione o il ridimensionamento di alcune
ciminiere dell'acciaieria "Cogne"; di conseguenza, erano tutte
situazioni che comportavano l'acquisizione di terreni e la
definizione di accordi.
Vorremmo capire, ad oggi, se con i privati delle aree confinanti
l'allungamento della pista, se con l'acciaieria "Cogne", se con il
Comune di Aosta, se con il Comune di Saint-Christophe sono stati
definiti gli accordi che erano necessari per dare l'avvio alle
opere del primo biennio: vorremmo sapere a che punto sono le
trattative, quali sono le cause per le quali non sono state ancora
definite le procedure che ho appena richiamato. Vorremmo anche
capire l'affermazione fatta dal Presidente Caveri: "se arrivasse un
buon partner potremmo anche rientrare nel capitale sociale di Air
Vallée". Penso che sia chiaro a tutti che dire questo, al di là
dell'auspicio di ciò che avverrà, c'è anche un implicito giudizio
rispetto a ciò che è avvenuto, o a quello che è stato. Non capiamo
se dopo aver disposto delle forze di terra - i forestali - lei,
Presidente, voglia disporre anche delle forze d'aria attraverso una
ricapitalizzazione di "Air Vallée" sul presupposto che arrivi un
buon partner!
Sulla marina non so se potremo confidare in una flottiglia tutta
valdostana; vi sarà, poi, anche il problema delle mostrine, però so
che lei ha una grande fantasia e un leone marino potrebbe salvare
la tradizione valdostana con l'aspirazione marinaresca! Devo dire
che nell'"Union" peraltro questa aspirazione marinaresca ha dei
precedenti, perciò lei rischierebbe di essere alla rincorsa del
Sindaco Grimod, che deve aver probabilmente prestato servizio nella
marina militare: solo così si spiegano tutti questi piccoli moli
che hanno invaso le vie di Aosta, stravolgendo la fisionomia dei
marciapiedi che sono diventati dei piccoli attracchi per moto
scooter non di acqua, ma moto scooter e basta! Al di là di questo
momento ameno, penso che il problema vada affrontato con la serietà
che merita, di conseguenza chiediamo che a risposta di queste
domande ci vengano indicati i nuovi tempi del programma di
investimenti e di interventi. Vogliamo capire qual è la
riprogrammazione di questi interventi, vogliamo sapere se c'è una
diversa volontà politica rispetto a quella manifestata nella
deliberazione del piano di sviluppo quinquennale 2006-2010.
Presidente
- La parola al Presidente della Regione,
Caveri.
Caveri (UV)
- Intanto è verissimo che molti Valdostani
hanno fatto la naia in marina, perché - come credo voi sappiate -
erano degli esperti di acciaio; Grimod è stato facilitato dal fatto
che Vittorio Emanuele II... va bene... non si può dire? Ma non è
che sono proprio altissimo, quindi una battuta si può anche fare...
Vittorio Emanuele III, scusami, hai ragione...
Vorrei cominciare dall'interrogazione. Si dice:
"se
corrispondono al vero le informazioni apparse su La Stampa"
...
intanto, il servizio sul quotidiano era diviso in 3 articoli, il
primo era "Ergom vende Air Vallée, in passivo 5,5 milioni"; il
secondo "Nessun intoppo: il piano va avanti", il terzo "Sulla nuova
pista da 1.499 metri atterreranno aerei da 70 posti". Fra l'altro
rispondo io e non l'Assessore Pastoret, perché ci sono delle
implicazioni interassessorili. Per quanto riguarda il primo
articolo, fatta salva la partecipazione seppure in piccolissima
percentuale - 0,1% di "Finaosta" -, ricordo che questa scelta di
non partecipare all'aumento di capitale è stata una scelta meditata
da parte della Regione, è ragionevole riconoscere la facoltà delle
aziende e dei suoi azionisti di dare mandato attraverso la ricerca
di nuovi partner. Lo hanno fatto attraverso un "advisor" di grande
spessore, su spinta del socio "FIAT", come sapete "Ergom" è un
fornitore del settore componentistica per auto, quindi è evidente
che c'è un interesse della "FIAT" che "Ergom" non vada in crisi
irreversibile. L'Amministrazione non è in grado di fornire degli
elementi puntuali, sicuramente in queste settimane abbiamo cercato
di avere delle informazioni puntuali sull'evoluzione. Il contratto
di servizio di trasporto aereo di passeggeri Aosta-Roma, che
prevede l'opzione da parte della Regione del 50% dei posti
disponibili da prenotarsi con tempi e modalità ben definiti,
corrisponde a partire dal 7 agosto 2002 ad un'opzione di 13 posti e
non di 8, come riportato nell'articolo. Nel secondo articolo
l'intervista che è stata fatta a me contiene informazioni di
spiegazione delle vicende che ripeterò brevemente qui. Nel terzo e
ultimo articolo c'è un'imprecisione che è legata alla possibilità
di operatività dell'Aeroporto che tanto ha pesato sui destini della
compagnia area. Noi abbiamo affrontato il dossier dell'Aeroporto e
della compagnia area facendo degli approfondimenti tecnici molto
elevati, quindi oggi siamo in grado di conoscere elementi di forza
ed elementi di debolezza. Attualmente l'Aeroporto può essere
operativo da mezz'ora prima dell'alba a mezz'ora dopo il tramonto,
corrispondente alle effemeridi, questo sicuramente ha reso meno
performante la compagnia aerea, come sappiamo dai dati di
un'analisi che è stata fatta.
Se
"... il Governo era a conoscenza della situazione
finanziaria di Air Vallée..."
: naturalmente abbiamo seguito
l'evoluzione di "Air Vallée" anche con questa partecipazione pure
piccola tramite "Finaosta" nella compagnia.
Se,
"... a fronte della situazione che si è creata, sia
possibile verificare se il finanziamento di cui alla DGR n.
943/2007 venga effettivamente investito..."
: qui non bisogna
scambiare l'"Air Vallée" vettore con l'"Air Vallée" socio di
maggioranza, come previsto dalla direttiva comunitaria e sulla
gestione degli aeroporti, perché in quel caso l'individuazione di
"Air Vallée" era venuta con una gara pubblica alla quale avevano
partecipato solo loro. La deliberazione citata definisce forniture,
lavori e servizi con i relativi costi presunti che si rendono
necessari sulla base delle indicazioni e delle informazioni fornite
da "AVDA" per il mantenimento e adeguamento della struttura
aeroportuale nel corso dell'esercizio di gestione annuale. Sono
state quindi stanziate somme per interventi di manutenzione
straordinaria delle infrastrutture e degli impianti, per l'acquisto
di dotazioni tecnologiche ed informatiche, finalizzate al
mantenimento e al miglioramento delle condizioni di sicurezza dello
scalo, per la fornitura di mezzi e attrezzature specifiche per
garantire servizi di qualità agli utilizzatori dello scalo, che non
sono solo quelli dei vettori commerciali, ma c'è un grandissimo
flusso all'Aeroporto di Aosta di voli turistici, specie con gli
alianti, e anche soprattutto questa è la base operativa della
Protezione civile con i suoi elicotteri. La società "AVDA" nel
rispetto delle prescrizioni fissate nella convenzione stipulata il
29 dicembre 2004, assumendo la funzione di stazione appaltante per
conto della Regione, espleta, sulla base dell'elenco approvato, le
procedure idonee per l'individuazione del fornitore dei beni e dei
relativi costi, invia i preventivi alla struttura regionale
competente in materia di trasporti che autorizza o meno
l'esecuzione e l'intervento della fornitura e provvede
successivamente, previa verifica dell'avvenuta esecuzione della
fornitura, al ristoro della spesa all'"AVDA" dell'importo
corrispondente esattamente a quello della fattura emessa dal
fornitore. I beni così acquisiti restano di proprietà della
Regione, perché "AVDA" è gestore e la struttura resta
regionale.
Se
"... queste vicende non costituiscano l'occasione per
ripensare i progetti..."
: il piano di sviluppo è finalizzato al
miglioramento, adeguamento, potenziamento dello scalo regionale, la
sua attuazione deriva da scelte strategiche operative, la nuova
configurazione che l'Aeroporto assumerà al termine degli interventi
infrastrutturali principali - alcuni già avviati e altri già
eseguiti come gli aiuti visivi luminosi e le aviorimesse -
consentirà a vettori diversi di avvicinarsi all'Aeroporto,
indipendentemente dalla situazione economico-finanziaria di "Air
Vallée", che sarà considerata al pari di un qualsiasi altro vettore
commerciale. Fra l'altro l'appalto "Air Vallée" scade a gennaio
2008, quindi verrà bandita una gara e si ritiene, sulla base dei
calcoli e delle previsioni, che l'Aeroporto configurato con la
radioassistenza e l'allungamento della pista avrà altri vettori
interessati alla situazione. La situazione finanziaria di "Air
Vallée", presumibilmente legata alle scelte commerciali e
gestionali di tale società, non implica necessariamente una scarsa
redditività dell'Aeroporto, tanto meno con riferimento alla sua
nuova configurazione.
Passo all'interpellanza che domanda di relazionare alla
commissione competente: credo che problemi non ce ne siano per le
parti che li concernono, sia da parte dell'Assessore Cerise che
dell'Assessore Pastoret, a relazionare in maniera dettagliata sulla
situazione.
Richiedere
"... le opportune garanzie perché comunque si
garantisca alla Regione Valle d'Aosta la persistenza dei servizi
aeroportuali..."
: il collegamento aereo Aosta-Roma è
attualmente garantito dal contratto di servizio che lega "Air
Vallée" alla Regione fino alla scadenza contrattuale fissata per il
31 dicembre 2008. Considerato che presumibilmente dalla primavera
del 2008 per almeno un anno lo scalo resterà inagibile ai veicoli
ad ala fissa, oggi non si pensa ad un prolungamento del contratto e
la gara di appalto verrà fatta in prospettiva della riapertura
dell'Aeroporto e non nel periodo di chiusura. Al termine dei lavori
di ampliamento dell'Aeroporto sarà necessario individuare il nuovo
vettore aereo attraverso la gara di appalto che verrà avviata per
tempo dall'Amministrazione regionale con la nuova configurazione -
pista più lunga, radioassistita, illuminata - che comporterà una
revisione del capitolato e naturalmente si ritiene, allo stato
attuale, che ci saranno diversi operatori per il servizio di
trasporto aereo, non solo più "Air Vallée", anche se il nostro
interesse di seguire la vicenda "Air Vallée" deriva anche dal fatto
che in questi anni è maturata una forte professionalità - piloti
aerei, hostess, tecnici di terra - con una quarantina di persone
attorno all'ala fissa e una settantina compresa la rotante, che
costituiscono una piccola azienda di cui tenere conto. Come
dicevamo, la società "Air Vallée" è anche il socio dell'"ADVA" e
svolge in regime di concessione servizi per la progettazione,
sviluppo, realizzazione, adeguamento, gestione, manutenzione e uso
degli impianti e delle infrastrutture del "Corrado Gex". È
ragionevole supporre che l'attività dell'"ADVA" non subirà
conseguenze della situazione di crisi dell'"Air Vallée", peraltro
la Regione attraverso i suoi componenti nel "CdA", di cui è socia
al 49%, potrà mantenersi informata e ci sono tutta una serie di
patti che fanno sì che le decisioni strategiche vengano assunte
esclusivamente con il placet della Regione.
Aprire
"... una trattativa con il socio di maggioranza di Air
Vallée con l'obiettivo di trovare una soluzione valdostana..."
:
a giorni dovremmo avere un aggiornamento della situazione da parte
della "Ergom" e capiremo dagli "advisor" se, come pare, esistono
degli interlocutori seri. Per quanto riguarda una soluzione "tutta
valdostana" in un mondo come quello del volo aereo, che è oggi
perturbato da vicende che mettono in crisi anche compagnie aeree
molto assestate - penso al caso di "Ralps" che ha una forte
partecipazione della Provincia di Bolzano, è una compagnia aerea
che ha la taglia più elevata di "Air Vallée" -, è chiaro che quando
"Ergom" mette sul mercato "Air Vallée", dovrà assumere delle
decisioni in proprio per quanto riguarda il vettore, mentre non
potrà essere chiunque a subentrare a "Air Vallée" sulla base dei
patti statutari per quel che riguarda la società
dell'Aeroporto.
Vengo alla questione dei piani di investimento: gli interventi
previsti per il biennio 6-7 del piano attuativo approvato con
deliberazione del Consiglio regionale del gennaio 2006 consistono
nei lavori di allungamento della pista e nella fornitura e
installazione degli apparati di radionavigazione. Entrambi gli
interventi sono blindati in quanto oggetto di accordo di programma
quadro, stipulato fra lo Stato, l'"ENAC" e la Regione in data 23
dicembre 2005.
Per quanto riguarda l'allungamento della pista, la fase di
revisione della progettazione preliminare è stata avviata nel marzo
2005, la relativa approvazione in linea tecnica è avvenuta il 24
febbraio 2006, contestualmente è stata avviata la procedura di
intesa con il Comune di Saint-Christophe per variare la
destinazione urbanistica delle aree soggette al prolungamento ed è
stato affidato l'incarico per la progettazione della nuova
viabilità intestata ad ovest, 09 è la definizione tecnica della
pista. È un'intesa che è stata siglata, indispensabile per
l'approvazione del progetto di allungamento. Sono state individuate
le ditte incaricate della realizzazione di sondaggi geognostici e
prove geotecniche aggiuntive; ottenuti i risultati, l'Assessorato
al territorio ha disposto il prosieguo dell'iter progettuale. Il
progetto definitivo è stato completato a cura della "Tecno
Engeneering S.r.l." di Roma nel mese di aprile, sottoposto
all'approvazione dell'"ENAC" che ha espresso parere favorevole con
prescrizioni in data 25 maggio 2007; acquisite le altre
autorizzazioni di legge mediante Conferenza dei servizi si
procederà all'approvazione del progetto definitivo e
all'elaborazione dell'esecutivo. A primavera del 2008 l'Aeroporto
verrà chiuso all'operatività, ala fissa e non per gli elicotteri,
per consentire l'inizio dei lavori di allungamento.
Per la parte relativa alla radioassistenza si osserva che il
sistema complesso che costituisce gli impianti, un D-VOR-DME in
località Busseyaz, Aosta,
e GPLLZ all'ingresso del sedime
aeroportuale e l'NDB in località Tête de Campagne a Emarèse e i
"gates" luminosi nei Comuni di Quart, Saint-Marcel e Brissogne, ha
richiesto particolari e articolate procedure per l'individuazione
di siti idonei, per l'effettuazione già avvenuta di analisi di
compatibilità elettromagnetica, per gli approfondimenti con gli
enti locali e diversi soggetti privati per l'occupazione delle
aree. Nell'attesa dell'ultimo benestare nel mese di giugno è stato
pubblicato a cura di "ADVA", in qualità di stazione appaltante, il
bando di gara per l'individuazione della ditta a cui affidare la
fornitura e l'installazione degli apparati. L'aggiudicazione dovrà
avvenire entro il mese di settembre di quest'anno per il rispetto
dei tempi dettati dall'APQ per il miglioramento dell'accessibilità
all'Aeroporto di Saint-Christophe; la realizzazione dei siti, la
fornitura degli apparati, e la relativa installazione avverranno
durante la chiusura dello scalo per i lavori di allungamento della
pista. Ritardi accumulati di lieve entità, legati alle diverse fasi
sopra illustrate, sono attribuibili alla complessità delle
progettazioni e agli imprevisti che si sono manifestati nel corso
delle stesse, soprattutto i pareri tecnici da parte di "ENAC",
"CARPA", "SAV", Comunità montane e tutte le strutture
regionali.
Sulla
"... base di quali considerazioni è stato espresso un
interessamento per un rientro della Regione nel capitale sociale di
Air Vallée..."
: il problema di fondo è capire se verrà un
imprenditore che, azzerato l'indebitamento di "Air Vallée", si
possa porre con un piano industriale alla Regione. In questo caso,
come "ab origine" c'era una forte partecipazione della Regione nel
capitale sociale di "Air Vallée" e questa non è stata reiterata a
causa dell'indebitamento che pesava su "Air Vallée" e che era noto
all'Amministrazione regionale, sarebbe logico immaginare che per il
vettore che possa avere base sulla Regione, con il mantenimento di
un numero cospicuo di posti di lavoro, si possa fare un
ragionamento. L'ho detto in termini astratti non avendo al momento
conoscenza di chi possano essere gli interlocutori.
Se
"... sono stati definiti gli accordi..."
: l'unico
intervento propedeutico inerente l'allungamento della pista è stato
quello relativo all'abbassamento della ciminiera Bendotti nel
complesso industriale "CAS", resosi necessario per ridurre le
interferenze degli ostacoli verticali che forano le superfici di
sicurezza lungo i ratei di decollo e di discesa degli aeromobili in
partenza e in arrivo nella pista 09 da ovest; tale intervento è
stato realizzato nel mese di maggio 2007. Vi sono stati gli accordi
propedeutici con gli enti locali direttamente e indirettamente
interessati nella radioassistenza, procedimento d'intesa con il
Comune di Aosta, mentre è ancora in corso per i Comuni di Aosta e
di Saint-Christophe l'intesa per quanto riguarda la questione della
radioassistenza e questo vale anche per il Comune di Emarèse,
mentre con i Comuni di Saint-Vincent sono stati presi contatti per
l'asservimento dei terreni lungo i quali verrà realizzata la linea
elettrica interrata che alimenterà l'impianto. Sono in fase di
definizione con gli uffici regionali le procedure di esproprio di
piccole porzioni di terreno nei Comuni di Quart e Brissogne per
l'installazione dei "gates" luminosi, mentre con il Comune di
Saint-Christophe è in fase di definizione l'accordo di programma
finalizzato all'acquisizione di aree comunali da destinare alla
nuova aerostazione, l'area ex "Palaceva", ai nuovi "hangar" per
servizi aeroportuali e di protezione civile, area Maladière, nonché
alla nuova viabilità lato ovest "area ex Sogno". Sono in corso
tutte le trattative da parte dell'Assessore al bilancio per quanto
riguarda l'acquisizione definitiva dell'"area Sogno" e di recente
ho portato in Giunta anche un aggiornamento che mette chiarezza su
alcune questioni, tipo la realizzazione della nuova aerostazione
sulla quale c'è stato un "placet" da parte dell'ente
aeronautico.
Con
"... quali tempi verranno avviati gli interventi previsti
nel Programma investimenti citato in premessa."
: vi dico i
tempi definitivi sulla base della nota che mi è stata fornita dagli
Assessorati competenti, trasporti e lavori pubblici. Per quel che
riguarda l'allungamento, è stato consegnato nell'aprile 2007 il
progetto definitivo, a maggio è arrivato il parere positivo di
"ENAC", a giugno c'è stata l'indizione della Conferenza dei
servizi, a luglio l'avvio delle procedure di esproprio, a metà
agosto l'approvazione definitiva del progetto definitivo, a metà
ottobre consegna progetto esecutivo, novembre 2007 approvazione
progetto esecutivo, maggio 2008 aggiudicazione definitiva, inizio
giugno chiusura dell'aeroporto per i lavori di allungamento.
L'Aeroporto sarebbe chiuso da giugno 2008 a giugno 2009,
naturalmente solo per l'ala fissa. Radioassistenza: 4 giugno 2007
pubblicazione del bando di gara di fornitura, entro metà agosto
2007 aggiudicazione provvisoria, entro fine settembre 2007
sottoscrizione contratto di fornitura, entro dicembre 2007
fornitura apparati per APQ, gennaio 2008-dicembre 2008 costruzione
fornitura e installazione apparati. Riordino della viabilità: entro
fine maggio 2007 consegna progetto definitivo della "Tecnoservice",
entro fine ottobre 2007 pratica esproprio Conferenza servizi e
aggiudicazione, esecutivo dicembre 2007, febbraio 2008 approvazione
progetto esecutivo, settembre 2008 indizione gara, entro maggio
2009 fine dei lavori. La nuova aerostazione si pone in una dinamica
più distante: fine maggio 2007 consegna studio fattibilità, luglio
2007 progettazione preliminare, gennaio 2008 approvazione progetto
preliminare, febbraio 2008 pubblicazione bando di gara, dicembre
2008 approvazione progetto definitivo, maggio 2009 progetto
esecutivo, giugno 2009 bando di gara, aggiudicazione e consegna
lavori nel 2009. È difficile adesso dire quali saranno i tempi di
realizzazione... si auspica entro alcuni mesi successivi. Le
tempistiche, specie di quelli che sono meno avanti, come la nuova
aerostazione, sono frutto di stime, e la firma dell'APQ per quel
che riguarda la radioassistenza e l'allungamento della pista
comporta la massima solerzia da parte di tutti i soggetti coinvolti
per il rispetto del cronoprogramma stabilito.
Presidente
- La parola al Consigliere Frassy.
Frassy (CdL)
- Presidente, ci ha fatto volare tutti, ma
sulle ali della fantasia, nel senso che mentre lei disegnava la
nuova fisionomia dell'Aeroporto, per un attimo si pensava di vedere
questa nuova struttura... ci auguriamo che sia così! Tornando alla
realtà e soprattutto guardando il passato, che spesso serve per
capire l'evolversi del futuro, gli Assessori delegati a questa
materia non hanno centrato la delega loro assegnata. L'allora
Assessore Lavoyer su questa cosa più volte anticipò come imminente
il decollo di una nuova struttura aeroportuale, che a distanza di
una, due, tre legislature è rimasta la struttura aeroportuale di
15-20 anni fa!
Devo dire che forse è frutto di casualità, ma il fatto che la
risposta sulla materia delegata sia stata data da lei, può essere
l'auspicio di una messa in gioco della sua persona, della sua
credibilità politica rispetto a questa importante infrastruttura
per la regione. Può essere anche il frutto di un momento di
stanchezza del suo collega di Giunta, che poc'anzi, ad una
interpellanza del collega Tibaldi si è fatto sostituire dal collega
dei beni culturali, quando sappiamo che normalmente i "dehors"
fanno parte di quella problematica del commercio che è delega che
compete ad altro Assessorato. Può darsi che questo faccia parte di
una filosofia di maggiore collegialità della Giunta, ma la cosa che
diventa difficile ritenere credibile è che i motivi dei ritardi
siano dovuti alla complessità della progettazione. Se il "master
plan" lo avesse fatto il geometra di Chamois piuttosto che di Hône,
è ovvio che la sua esperienza a fronte della complessità della
progettazione ci avrebbe creato molti problemi; ma il fatto di
esserci affidati - a vostro dire - a una delle società più quotate
in materia di sviluppo aeroportuale che aveva al suo attivo Olbia
fra i tanti altri siti aeroportuali realizzati, mi lascia qualche
difficoltà nel credere che questi ritardi siano frutto della
complessità della progettazione! Penso che ci sia da prendere atto
che questi ritardi sono frutto della difficoltà invece con cui
l'Esecutivo e la maggioranza tentano di dare delle risposte ai
problemi della società valdostana. Lo sviluppo della struttura
aeroportuale è sicuramente un nodo importante e complesso, ma
proprio per questo andrebbe affrontato con dei tempi diversi.
Non so se sia norma che quando un aeroporto viene implementato
rimanga chiuso per un anno, mi informerò perché la cosa mi
incuriosisce. Ricordava il collega Tibaldi, stamattina, di quello
che Giulio Cesare fece per passare il Reno: costruì un ponte di
legno per attraversare questo fiume che all'epoca sembrava
intraversabile, lo costruì in qualche settimana! Noi temiamo
fortemente la chiusura dell'Aeroporto, perché siamo preoccupati
rispetto ai tempi che caratterizzano le opere pubbliche in Valle
d'Aosta. Il rischio è che si chiuda un aeroporto per non riaprirlo
o per riaprirlo in una maniera meno soddisfacente di quanto non sia
già l'attuale situazione aeroportuale.
Abbiamo anche delle perplessità sull'utilità che
l'Amministrazione regionale possa solo ipotizzare di rientrare nel
capitale sociale di "Air Vallée"; penso che basti leggere le
cronache politico-economiche, "ALITALIA" la si vuole privatizzare e
noi, invece, vogliamo entrare nel capitale sociale di una ipotetica
nuova azienda vettore di trasporto aereo, sul presupposto che fa
servizio in Valle d'Aosta. Sono delle filosofie che pensavamo
essere superate, cioè le filosofie che il pubblico deve avere le
mani - le ali, in questo caso - dappertutto! Non abbiamo ben capito
la risposta del Presidente, poiché è stata un poco confusa, sugli
accordi di programma piuttosto che sulle intese, abbiamo capito che
ci sono delle intese, ma mancano...
(interruzione del Presidente della Regione, fuori
microfono)
... ah, c'è l'intesa a fare l'accordo di programma...
auspichiamo che questa fase sia propedeutica a stringere l'accordo
di programma; però evidenziamo come sugli accordi di programma e la
vicenda dell'"area Cogne" la dice lunga, anche quando vengono
sottoscritti gli accordi di programma stentano ad essere
realizzati. Le evidenzio solo che quella che può sembrare
apparentemente un'opera minimale, in realtà per il Comune di Aosta
sarà un'opera immane, cioè l'abbassamento della viabilità di una
zona che è ormai a servizio di tutto l'indotto commerciale penso
che sia opera più complessa di quanto non sia la viabilità
dell'accordo di programma decennale dell'"Espace Aosta", noto come
"area Cogne".
In conclusione, prendiamo atto delle sue risposte, prendiamo
atto delle tempistiche ridefinite, prendiamo atto del fatto che lei
abbia preso pieno possesso anche dell'aviazione che fa base in Val
d'Aosta, affiancandosi all'Assessore Pastoret, a cui competerebbe
questa delega! Auspichiamo che le sinergie congiunte ci portino a
un risultato concreto: questo è l'auspicio che ci facciamo
nell'interesse di una infrastruttura importante per lo sviluppo
della Val d'Aosta.
Presidente
- La parola al Consigliere Bortot.
Bortot (Arc-VA)
- Devo fare prima una precisazione
relativa alla perizia sul "Billia" di questa mattina. Ho fatto la
richiesta agli uffici, mi hanno risposto con una lettera di
"Finaosta" che la perizia era secretata e non era disponibile; l'ho
richiesta all'Assessore Marguerettaz, il quale me l'ha fatta avere
in via ufficiale con una nota ufficiale: questo lo dovevo nei
confronti dell'Assessore.
Veniamo al dunque... se poi il Presidente ci fa avere la nota
con quei dati, voi... credo che il Consiglio dia per scontato,
anche alla luce delle risposte del Presidente, che noi continuiamo
ad essere contrari all'operazione ampliamento dell'Aeroporto... lo
preciso, anche se lo diamo per scontato. Effettivamente non
dovevamo fare un'interrogazione, perché la complessità e le
risposte un po' titubanti e non molto chiare del Presidente
confermano la necessità di tornare in commissione; tutta questa
problematica va effettivamente approfondita e non ci sono i tempi
in aula. Faccio un esempio: ampliamo l'Aeroporto per far arrivare
voli "Charter" che non possono arrivare, perché le dimensioni degli
aerei "Charter" sono molto grandi, oppure andiamo a cercarci i
turisti con l'"Air Vallée"... è una domanda che pongo al
Consiglio.
"Air Vallée" è intervenuta nella gestione dei voli regionali, in
funzione di una premessa di tempi di ampliamento e quindi
possibilità di maggior lavoro e i tempi slittano, allora si ritrova
nel dover "Ergom" vendere questa azienda o trovare dei partner. E
qual è il partner che acquista questa società se i tempi di
ampliamento vanno all'infinito e se non è chiaro chi trasporterà i
futuri passeggeri che frequenteranno l'Aeroporto della Val d'Aosta?
Perché ovviamente la dimensione dei numeri di una mobilità interna
non c'è, quindi c'è da chiarire tutta la questione con
Saint-Christophe, qui faccio un appunto: vedo che quando serve il
Governo non va tanto per il sottile con le procedure di
espropriazione, mentre se si parla di altre strutture tipo
l'ospedale nuovo, è venuta giù l'ira di Dio perché andare ad
espropriare qualche abitante valdostano sembra impossibile, sembra
ritagliare la carne dei Valdostani!
Abbiamo, con una deliberazione, finanziato un incremento dei
voli alcuni mesi fa, mi viene il dubbio che questo finanziamento
sia stato dato non tanto per necessità di far volare di più i
Valdostani o eventuali turisti, quanto per far fronte alle
difficoltà di questa azienda, allora il provvedimento è stato molto
scorretto. Bastava dire: "compriamo delle quote di questa società
perché non possiamo permettere o che passi di mano o che non chiuda
i voli". Altre motivazioni: arriviamo con questi voli all'inizio
dei lavori di ampliamento dell'Aeroporto o i voli verranno sospesi
prima? E sicuramente i tempi di ampliamento dell'Aeroporto non
saranno di un anno, perché abbiamo visto tutte le opere pubbliche
alle quali mettiamo mano, di conseguenza perché non sperimentiamo
una moratoria sull'ampliamento dell'Aeroporto e ci imbarchiamo
sulla promozione turistica della Regione, della mobilità regionali
sugli aerei con l'Aeroporto di Caselle? Sperimentiamo e vediamo,
abbiamo perso tanto tempo, credo che nel giro di un anno si sia in
grado di capire con le aziende turistiche se è utilizzabile
l'Aeroporto di Torino a un'ora di distanza dalla Val d'Aosta, o se
la mancanza di turisti in Val d'Aosta sia - come per il casinò -
dovuta a una serie di disservizi esterni e non tanto nel far
arrivare i turisti via aerea. E poi come colleghiamo questo
investimento con quelli che dobbiamo fare sulla ferrovia? È
estremamente necessario che si torni in commissione.
Presidente
- La parola all'Assessore all'istruzione e
cultura, Viérin Laurent, per una precisazione.
Viérin L. (UV)
- Une petite précision pour M. Frassy. Je
crois qu'il aura eu l'occasion de se confronter avec M. Tibaldi: sa
question était vraiment adressée à notre Assessorat, c'est-à-dire
que la Surintendance, à l'heure actuelle, est encore de compétence
de l'Assessorat à l'éducation et donc tout ce qui est dehors,
approbation du règlement du dehors de la Commune d'Aoste est de
compétence; donc ça n'a pas été une réponse de ma part pour me
remplacer à l'Assesseur Pastoret, mais une compétence de mon
Assessorat.
Presidente
- La parola al Consigliere Sandri.
Sandri (GV-DS-PSE)
- Stiamo parlando di un tema
importante, di cui siamo diventati oggetto di interesse nazionale,
perché a pagina 213 del noto libro "La casta" di Sergio Rizzo e G.
Antonio Stella è citato il problema di "Air Vallée". Qualche
riflessione merita di esser fatta. Intanto chiederò al Presidente
di farci avere le prescrizioni "ENAC" del 25 maggio 2007 per
capire, perché su questo tema dell'Aeroporto credo che si debbano
fare delle riflessioni più ampie e il ritorno in commissione debba
essere un momento di approfondimento, in cui ognuno si svesta di
posizioni preconcette e si guardi con realtà la questione, perché
il rischio è che questa questione dell'Aeroporto diventi il
"secondo trenino di Cogne" è altissimo!
Dalle prescrizioni "ENAC" sembrerebbe che malgrado tutti gli
allungamenti... la procedura quando c'è carenza di visibilità pare
sia autorizzabile solo in direzione est-ovest, in cui abitualmente
è anche la direzione dei venti, per cui pare che questa possibilità
sia percentualmente meno del 10% dei giorni possibili in un anno.
Il rischio è che si metta in piedi tutto un enorme "ambaradan" per
un utilizzo che comunque verrebbe molto ristretto a non molto di
più di quello che è oggi. Teniamo conto poi che la stessa
deliberazione del Consiglio regionale con cui abbiamo approvato il
"master plan" del 12 gennaio 2006 dice:
"Dato il contesto
orografico sull'impiego degli aeromobili è condivisibile il parere
di ENAC sulla necessità che i velivoli abilitati alle operazioni
sull'Aeroporto di Aosta debbano garantire prestazioni elevate,
intese come capacità di effettuare discese e salite
ripide".
Bisogna mettere in conto chi gli attuali aeromobili che svolgono
questo servizio non hanno queste caratteristiche, per cui devono
scendere a scatti perché non hanno l'autorizzazione a scendere con
la ripidità di sentiero invece prevista dall'"ENAC". Allora "Air
Vallée" rischia di non esserci più; non è detto che qualcun altro
operatore sia interessato ad Aosta, lo dimostra anche l'appalto per
quanto riguarda la gestione dell'Aeroporto, in quanto ci sono state
solo "Air Vallée" e la Regione che hanno risposto a questo appalto,
quindi non vedo queste grandi aziende che vogliono venire a
lavorare qua. "Air Vallée" comunque dovrebbe cambiare gli aerei,
l'"ENAC" comunque mette molte limitazioni... mi sembra di risentire
le stesse limitazioni per quanto riguarda le norme di sicurezza del
trenino di Cogne!
Questi ritardi datano dal 1987; quando all'epoca l'ing.
Martin-Perolino fece da promotore di questa società "Air Vallée"
insieme con la Regione Val d'Aosta già si parlava di tutto questo e
in 20 anni non si è fatto nulla, ma perché probabilmente queste
montagne non è che permettano e non è neanche rassicurante pensare
che aerei da 70-100 posti girino di notte a cercare di atterrare
sull'Aeroporto. È inquietante come posizione. Allora una
riflessione per valutare cosa fare, perché un discorso è la
radioassistenza, che serve anche al traffico turistico e alla
Protezione civile, ma su tutto il resto credo che ci siano da fare
delle riflessioni molto importanti.
Vorrei sottolineare che i dati, che sono anche citati da questo
libro, dicono che una media di 19 passeggeri per volo è molto bassa
rispetto al tipo di aereo che è stato usato finora, tanto che la
convenzione della Regione prevedeva veicoli da 19 posti.
Probabilmente l'"Air Vallée" dei primi anni, che aveva degli
aeromobili più piccoli e che aveva un'idea di lavorare più in senso
locale, poteva essere un progetto che poteva andare avanti; quando
poi si è lanciata ad acquisire aerei grossi, turbogetto che costano
il doppio di turboelica, a cominciare a fare altre tappe - Parigi,
Pescara, Olbia, Genova, Trieste -, forse tutto questo ha portato a
una situazione che per la Val d'Aosta non dà certezze e quindi il
rischio è che si vada a fare tutta una serie di implementazioni -
sposta le strade, abbassa le ciminiere, espropria di qua e di là,
fai l'aerostazione - dopodiché non atterra nessuno! Ma anche se
atterrasse, bisognerebbe capire se il gioco vale la candela. Vale
veramente spendere 30 miliardi di euro per avere 1.000-2.000
turisti in più all'anno? E questo è così diverso dall'organizzare
un servizio di navetta rispetto a Ginevra piuttosto che Caselle?
Non lo so, ma una riflessione in commissione su questi temi credo
che sia importante.
Cosa fare? Tutti, anche se si sono presi degli impegni, anche se
tutto quel cronoprogramma del Presidente della Giunta fa
impressione, perché fa un po' sognare, torniamo con i piedi per
terra e vediamo se tutto questo ha delle prospettive o se non è
meglio tornare a un'idea di aeroporto con tutta la resistenza
possibile, ma che sia funzionale alla Protezione civile, al volo
turistico e a un piccolo volo commerciale che ci consenta quel
collegamento con Roma che può essere utile, e poi invece devolvere
tutti i soldi per tutto quell'"ambaradan" che si era pensato, a
fare una cosa decisamente più utile che è il potenziamento della
ferrovia. Investire 29 miliardi di euro nella ferrovia
consentirebbe di avvicinarsi molto più rapidamente a
un'elettrificazione e un potenziamento, con tutto quello che è
stato previsto nell'accordo di programma che si andrà a firmare con
le ferrovie, significa dare un nostro contributo a un progetto che
mi sembra più concreto.
Per queste motivazioni invito a superare questo treno che è
partito in questa direzione e a tornare con i piedi per terra e
fare il punto della situazione; se non ci sono delle risposte
chiare dal punto di vista delle prospettive da "Ergom", credo che
ci si debba fermare e si debba riflettere, anche sulla gestione
dell'Aeroporto. Qui ha ragione Sarkozy quando dice: "cara Europa,
non dobbiamo più mettere la questione della competitività come uno
dei caratteri esenziali, perché l'appalto per la gestione
dell'Aeroporto, che si è svolto alla presenza di un unico
candidato, ha dimostrato che un appalto europeo per la gestione
dell'Aeroporto di Aosta non aveva nessun senso e non ha nessun
senso"! E se vogliamo potenziare questo, forse ci dovremo mettere
nelle condizioni di evitare che la quota del 51% dell'"AVDA" vada a
finire chissà dove e metterci nelle condizioni che quello torni ad
essere gestito direttamente dalla Val d'Aosta, in modo che si
possano fare quegli interventi che siano calibrati alle nostre
condizioni. Pensare come ha fatto qualcuno in "Air Vallée" anni fa
di fare di questa società una società competitiva a livello
nazionale e internazionale è stato un errore, tornare a pensare in
termini più locali è più serio! Era il progetto originale che ha
avuto per un po' di anni effetti positivi, penso che oggi tutto
questo ben di Dio di investimenti possa avere una verifica
dell'utilità e dei frutti che potrà portare. I frutti sono dubbi, i
tempi sono dubbi, meglio mettere in conto la possibilità di
devolvere questi soldi a progetti più concreti e più utili, non
solo per 4 turisti, ma per tutta la popolazione della Val
d'Aosta.
