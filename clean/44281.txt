Classificazione
CONSIGLIO REGIONALE
Attività consiliare d'aula



Oggetto del Consiglio n. 1334 del 9 marzo 2022 - Resoconto
OBJET N° 1334/XVI - Communications du Président du
Conseil.
Bertin (Presidente) -
Alla presenza di 33 consiglieri,
possiamo dare avvio al Consiglio regionale di oggi. Punto n. 1
all'ordine del giorno.
La Conferenza dei Capigruppo e l'Ufficio di Presidenza nella
riunione di ieri hanno concordato che i gruppi consiliari
rinunceranno ai contributi del mese di marzo, mentre i Consiglieri
procederanno ad autoridursi le indennità, al fine di sostenere la
popolazione ucraina colpita dalla guerra, andando a finanziare il
fondo intestato a Fondazione Comunitaria della Valle d'Aosta che
riunirà tutte le donazioni della Valle. A questi risparmi si
aggiunge quanto già accantonato dal mese di gennaio dalle
autoriduzioni volontarie dei Consiglieri, come previsto dalla
normativa regionale per finanziare misure straordinarie di
solidarietà. Inoltre, vi informo che da questa sera la facciata sud
di Palazzo regionale, in corrispondenza dell'aula del Consiglio
regionale, s'illuminerà per alcune ore con i colori della bandiera
dell'Ucraina, come avviene in altre assemblee regionali. Un gesto
simbolico in segno di vicinanza con il popolo ucraino, di fronte
alla tragedia umanitaria dopo l'aggressione militare che sta
subendo. È un simbolo aver illuminato la frase di Emile Chanoux
"Voir clair, vouloir vivre", scritta in tempi di guerra pensando a
un futuro di pace.
Vi comunico che ieri, 8 marzo, i gruppi consiliari Lega VdA,
Pour l'Autonomie, PCP e il Consigliere Baccega hanno depositato una
proposta di legge riguardante l'indennità una tantum per i
lavoratori della Casa di riposo G.B. Festaz coinvolti
nell'emergenza Covid-19 e per gli specialisti ambulatoriali.
La Giunta ha depositato un disegno di legge di manutenzione
dell'ordinamento regionale per il 2022.
Inoltre vi informo che la Conferenza dei Capigruppo ha deciso di
discutere congiuntamente i punti 11 e 28, riguardanti i contratti
dei vigili del fuoco e dei forestali, nonché i punti 29 e 30, che
riguardano la materia della pesca.
Abbiamo appreso con grande tristezza della morte di Michel
Munier, morto sabato scorso in un incidente sulle piste da sci. La
notizia ha toccato profondamente le comunità di Etroubles, suo
comune di origine, e di Gressan, dove risiedeva. Michel era
impegnato nella vita sociale, era vigile del fuoco e ottimo
giocatore di fiolet. Di lui rimarrà il ricordo di un giovane uomo
in gamba, sempre disponibile e sorridente. Alla moglie, ai bambini
e alla sua famiglia vanno le nostre più sentite condoglianze.
Assessore Sapinet, ne ha facoltà.
Sapinet (UV) -
Alcune considerazioni. È con estremo
dolore e tanta tristezza che ricordiamo e voglio ricordare la
figura del vigile del fuoco Michel Munier, che è scomparso in
questi giorni. Un vigile del fuoco esperto, un ragazzo molto
competente, da sempre si era impegnato a fondo nella sua attività
professionale, in particolare per la nascita e per lo sviluppo del
nucleo SAPR, sistemi aeromobili a pilotaggio remoto. Oltre che nel
suo percorso da vigile prima, da autista e ultimamente anche da
istruttore di guida, era attivo nelle sue comunità, in quella di
origine di Etroubles, nel mondo degli sport popolari, del fiolet;
Etroubles perde, dieci anni dopo Erik Mortara, un altro figlio. Si
era inserito fin da subito nella comunità di Gressan. Un vigile, ma
soprattutto un figlio, un marito e un padre amorevole. Alla sua
famiglia porgiamo le condoglianze e un sincero abbraccio.
