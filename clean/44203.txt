Classificazione
ASSISTENZA SANITARIA E OSPEDALIERA
LINGUA FRANCESE



Oggetto del Consiglio n. 1265 del 9 febbraio 2022 - Resoconto
OGGETTO N. 1265/XVI - Interpellanza: "Valutazione
dell'estensione a tutto il personale sanitario, sociosanitario e
tecnico riabilitativo della possibilità di assunzione con il
differimento dell'accertamento della conoscenza della lingua
francese o italiana".
Bertin (Presidente) -
Punto n. 41 all'ordine del giorno.
Per l'illustrazione la consigliera Erika Guichardaz.
Guichardaz E. (PCP) -
Qualcosa è già stato detto dal
collega Baccega nell'interpellanza precedente. Questa pandemia
sicuramente ha evidenziato la grave carenza di personale nella
sanità valdostana, ma nella sanità in generale direi, già nota e
riscontrata da tempo e da tempo si cerca di affrontare tale
carenza.
In discussione del bilancio, come gruppo PCP, avevamo presentato
un ordine del giorno per valutare l'approvazione di una norma
simile a quella impugnata, relativa all'accertamento della lingua
francese per la dirigenza medica, veterinaria e sanitaria e quella
per i direttori generali amministrativo e sanitario della USL,
secondo le quali, perché sono due le norme, una già citata, la
legge 8 del 2020 e poi la legge regionale 31 del 2021, che
prevedono di assumere a seguito di procedure concorsuali pubbliche
con contratto di lavoro subordinato a tempo determinato di durata
pari a ventiquattro/trentasei mesi, personale senza il preventivo
accertamento della conoscenza della lingua francese. Il personale
stesso dovrà superare entro trentasei mesi la prova di accertamento
linguistico, al cui esito positivo si subordina la percezione
dell'indennità di bilinguismo prevista dalla normativa regionale, e
partecipare successivamente ai concorsi per l'assunzione a tempo
indeterminato.
Come dicevo, durante la discussione del bilancio ponevamo
attenzione a questa norma, chiedendo se l'Assessore riteneva di
estendere tale norma anche al personale sanitario, sociosanitario e
tecnico riabilitativo. In quella sede lei, Assessore, naturalmente
ci fece osservare, come peraltro noi lo riportavamo, che quella
norma era in fase di impugnativa e quindi a seguito della sentenza
si sarebbe valutata l'opportunità. Ora la sentenza c'è stata e, a
questo punto, noi le chiediamo se intenda valutare l'approvazione
di una medesima norma, come dicevo, per il restante personale di
cui la sanità valdostana è comunque carente.
Presidente -
Per la risposta l'assessore Barmasse.
Barmasse (UV) -
Con riferimento alla richiesta,
l'impugnativa riguardava i tempi determinati, quindi anche una
durata temporale, per cui scade - se non ricordo male - al mese di
luglio.
Ribadisco che è mia intenzione, alla luce ancora di più di
questa sentenza della Corte costituzionale, svolgere gli opportuni
approfondimenti per valutare la possibilità di estendere la
medesima norma per tutto il restante personale sanitario,
sociosanitario e tecnico riabilitativo, nonché per rendere
permanente l'efficacia della norma di cui trattasi. Ovviamente
facciamo le valutazioni opportune, quindi ci vuole una
condivisione, ma è sicuramente mia intenzione andare a rivedere
sia, per quanto riguarda il personale, i contratti a tempo
determinato, ma soprattutto per poter fare una valutazione sui
tempi indeterminati. Valutare più o meno la stessa norma che è
stata, poi, di fatto applicata per quella sulla direzione
strategica dell'azienda.
Presidente -
Per la replica la consigliera Erika
Guichardaz.
Guichardaz E. (PCP) -
Grazie, Assessore, per questa
risposta. Riteniamo che sia importante e sicuramente siamo
dell'avviso che, soprattutto anche per figure forse con
un'istruzione diversa rispetto a quella medica, quindi anche per
infermieri e OSS, potrebbe essere anche un atout in più avere
questa possibilità. La ringraziamo di questa sua valutazione e di
questo suo intendimento a procedere in questo senso.
