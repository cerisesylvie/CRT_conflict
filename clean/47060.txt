Classificazione
INFORMAZIONE



Oggetto del Consiglio n. 3391 del 7 marzo 2024 - Resoconto
OGGETTO N. 3391/XVI - Interpellanza: "Soluzioni per
facilitare l'iscrizione sul portale PlaCe-VdA agli operatori
economici non dotati di firma digitale e di posta elettronica
certificata".
Bertin (Presidente) -
Punto n. 34. Illustra la
consigliera Foudraz.
Foudraz (LEGA VDA) -
L'iniziativa presentata è volta a
cercare possibili soluzioni per non escludere a priori degli
operatori economici del nostro territorio dal mercato
elettronico.
Considerato che gli operatori economici interessati
all'iscrizione o registrazione sul portale PlaCe-VdA (la
piattaforma telematica di negoziazione centralizzata della Regione
Autonoma Valle d'Aosta che è gestita dalla società In.Va. SpA)
devono essere in possesso di alcuni requisiti, tra i quali anche
l'essere dotati di firma digitale e posta elettronica certificata,
così come è ben esplicitato all'articolo 2 del regolamento MEVA,
ovvero del Mercato Elettronico Regionale Valle d'Aosta.
Constatato che sono pervenute segnalazioni riguardanti alcune
difficoltà in merito alla procedura di registrazione sul sito in
questione da parte di operatori economici - si tratta per lo più
dei cosiddetti piccoli imprenditori - difficoltà che sono state
confermate agli utenti anche da parte del personale che filtra le
chiamate di assistenza; questi ultimi vorrei precisare, quindi il
personale che filtra le chiamate, sono stati molto professionali e
anche molto disponibili nei confronti dell'utenza che chiamava per
chiedere un aiuto. Stesse difficoltà le hanno riscontrate anche
alcuni professionisti a cui gli utenti si sono indirizzati proprio
per questa difficoltà di procedere con
l'iscrizione/registrazione.
Evidenziato che nella nostra regione sono molteplici gli
operatori economici di piccole dimensioni, basti pensare a coloro
che lavorano nel settore dell'agricoltura, dell'artigianato, oppure
che rilasciano modeste consulenze e che non hanno quindi l'obbligo
per legge di avere la firma digitale e la posta elettronica
certificata, poiché assoggettati a regimi fiscali tipo
forfettari.
Dotarsi di firma digitale e posta elettronica certificata
comporta dei costi aggiuntivi a carico dell'operatore economico
che, date le dimensioni del proprio fatturato, deve quindi
sostenere ulteriori spese supplementari e non strettamente
necessarie allo svolgimento della sua attività, ma che sono
assolutamente necessarie per poter essere inseriti nell'elenco
operatori del Mercato Elettronico della Valle d'Aosta, quindi
allargare ipoteticamente il proprio campo di azione, di offerta dei
propri prodotti, che magari, in un futuro si spera non troppo
lontano, gli potrebbe consentire d'ingrandirsi e di aumentare il
fatturato.
Per queste motivazioni quindi io interpello l'Assessore
competente per conoscere se siano possibili soluzioni da attuare
per rendere più agevole e facile l'iscrizione al portale PlaCe-VdA,
per tutti quegli operatori economici che non sono dotati di firma
digitale e di posta elettronica certificata. In caso affermativo,
se intenda procedere in tal senso.
Presidente -
Risponde l'assessore Sapinet.
Sapinet (UV) -
Poco fa parlavamo di quest'iniziativa con
il collega Caveri che ha la delega all'innovazione.
Non sono particolarmente appassionato di tecnologia, anzi, cerco
di non subirla troppo e di conviverci, ma la ringrazio per
quest'iniziativa perché ci permette di fare il punto e di parlare
del portale PlaCe-VdA e del suo funzionamento, ma anche di fare
chiarezza in relazione agli obblighi che vi sono per possedere una
PEC.
Secondo le nuove misure di digitalizzazione, potrebbe diventare
obbligatorio, o comunque fortemente consigliato per tutti i
cittadini italiani, avere una PEC, questo perché, a partire dal 6
luglio 2023, è stato introdotto l'INAD, l'Indice Nazionale dei
Domicili Digitali, che rende tutte le comunicazioni con la pubblica
amministrazione digitale, ma penso che lo sappia bene.
Con l'articolo 16 del D.L. 185/2008, l'articolo 5 del D.L.
179/2012 e l'articolo 37 del D.L. 76/2020 - poi se vuole le do una
copia - è stato stabilito che la PEC è obbligatoria per le
pubbliche Amministrazioni, le imprese, le società, le ditte
individuali, i liberi professionisti iscritti a un albo
professionale.
In particolare la PEC obbligatoria è necessaria per poter
effettuare diverse operazioni e adempimenti, tra cui la
partecipazione ai bandi, alle gare d'appalto, ai concorsi e alle
comunicazioni con gli Enti della pubblica Amministrazione.
Solo i titolari di Partita Iva forfettaria sono esonerati dalla
PEC obbligatoria.
Molti di essi decidono comunque di attivare un indirizzo di
posta elettronica certificata, così da avere la possibilità di
partecipare a bandi e concorsi e inviare mail con valore
legale.
La PEC è obbligatoria per le Partite Iva forfettarie che sono
iscritte a un albo professionale o alla Camera di Commercio.
L'iscrizione al sistema telematico PlaCe-VdA è fondamentale per
partecipare alle procedure di gara e garantire la validità legale
delle comunicazioni elettroniche con la pubblica
amministrazione.
PlaCe-VdA offre la possibilità di registrazione anche per gli
operatori economici che non possiedono firma digitale e PEC,
pertanto è possibile procedere con l'iscrizione senza questi
requisiti.
La firma digitale e la posta elettronica certificata sono
obbligatori per partecipare alle negoziazioni con la pubblica
Amministrazione, requisito richiesto dal processo di
digitalizzazione del ciclo di vita dei contratti pubblici.
Il manuale "Registrazione operatori economici" fornisce
istruzioni dettagliate su come procedere. PlaCe-VdA concede lo
scambio di messaggi testuali tra operatori economici e l'ente
durante la procedura di gara, inoltre è possibile gestire i
contratti direttamente a sistema.
Gli operatori economici possono poi partecipare alle sedute
virtuali indette dalla Commissione di gara e inviare quesiti per
ottenere chiarimenti.
Nel contesto di PlaCe-VdA il MEVA (Mercato Elettronico della
Regione Valle d'Aosta) è strumento di centralizzazione acquisti per
beni e servizi al di sotto della soglia di rilievo comunitario.
Gli operatori economici possono partecipare tramite gestione
telematica a richieste di offerta senza necessità di firma
digitale.
Aggiungo che - con la nuova funzionalità introdotta su PlaCe-VdA
e per i soli affidamenti d'importi inferiori ai 5 mila euro - è
possibile effettuare affidamenti diretti senza negoziazione. Tale
strumento consente di richiedere il CIG in regime di
interoperabilità, senza necessità d'interazioni con l'operatore
economico.
Non è richiesta neanche l'iscrizione dell'operatore economico
alla piattaforma, quindi dotarsi di firma digitale e posta
elettronica certificata comporta poi dei costi aggiuntivi a carico
dell'operatore economico che possiamo definire come molto
contenuti.
Un canone annuale per la PEC di ? 5 più Iva un costo per
l'attivazione della firma digitale di euro 39 + Iva valida per tre
anni e rinnovabile per ulteriori tre anni senza costi
aggiuntivi.
Per la gestione di tutti i restanti affidamenti, le regole
tecniche sono state dettate da ANAC e le piattaforme non hanno
fatto altro, ahimè, che adeguarsi.
Presidente-
Consigliera Foudraz per la replica.
Foudraz (LEGA VDA) -
Lei non è troppo appassionato di
tecnologia e non lo sono nemmeno io, ho qualche anno in più di lei
e quindi anche io a volte fatico a star dietro a questo evolversi
così frenetico e veloce della tecnologia.
Io sono parzialmente soddisfatta della risposta, nel senso che
quest'iniziativa voleva andare proprio nella direzione di essere di
stimolo, laddove è possibile, perché giustamente dobbiamo comunque
attenerci anche a normative statali, ma, dove fosse possibile,
cercare tutte le soluzioni che rendano facili i rapporti tra la
pubblica amministrazione, i cittadini e le imprese, anche perché
rendere più snella la pubblica amministrazione vuol dire renderla
anche quindi più veloce ed efficiente, soprattutto di facile
accesso per tutti.
Tutto questo si concretizzerebbe quindi con una conseguente
crescita e sviluppo di tutte quelle peculiarità e unicità che i
nostri operatori economici - quelli proprio locali, del territorio,
che comunque sono imprese di piccole o modeste dimensioni
-potrebbero quindi immettere sul mercato elettronico.
Ci sono alcuni operatori economici che non sono soggetti a
sottostare a tutte queste norme di posta certificata, piuttosto che
di firma digitale: essendo sì titolari di Partita Iva ma avendo un
regime fiscale forfettario, se non sono iscritti in qualche albo
particolare o al registro imprese non necessitano di avere questi
requisiti, quindi sarebbe più semplice per loro poter accedere.
Lei mi ha detto che è possibile, io infatti ho verificato e
rispetto a due settimane fa, quando ho presentato l'iniziativa, mi
è parso di aver visto che qualcosa nel sito è cambiato,
probabilmente magari quest'iniziativa ha sortito anche l'effetto
desiderato, tant'è che non più di venti giorni fa, mi pare il 16
febbraio, a palazzo regionale numerosi di noi hanno partecipato
anche a un interessante momento di confronto con il Ministro per la
pubblica Amministrazione che, anche lui, tra le varie cose dette,
ha evidenziato l'importanza di eliminare gli adempimenti che a oggi
rappresentano soltanto un eccesso di attività, che non hanno quindi
un valore aggiunto e bisognerebbe proprio andare nell'ottica di
trasformare la burocrazia da ostacolo a opportunità. Comunque
grazie per la risposta.
