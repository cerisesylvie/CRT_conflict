Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 217 del 6 aprile 1983 - Resoconto
OGGETTO N. 217/VII - NECESSITA' DI RETTIFICA DI NOTIZIE SULLA
VALLE D'AOSTA TRASMESSE IN UN RECENTE PROGRAMMA TELEVISIVO.
(Interrogazione).
PRESIDENTE:
Do lettura dell'interrogazione presentata dal
Consigliere Pedrini.
INTERROGAZIONE
Nella trasmissione pomeridiana di domenica 20.3. u.s. dal
titolo "Domenica IN" e condotta dal Signor Pippo Baudo, il
direttore del periodico "Gente Viaggi", a nome Orefice, ha
presentato a milioni di telespettatori una carta d'Italia, dove,
con diverse colorazioni, venivano indicate le condizioni attuali
delle regioni italiane secondo maggiore, minore o trascurabile
difesa della natura.
Tale lavoro, sempre secondo le dichiarazioni del responsabile di
"Gente Viaggi" rappresentava il frutto di un lavoro condotto da 130
persone e della durata di 3 mesi. Veniva subito indicata la Valle
d'Aosta come regione dalla carente difesa del territorio (con
qualche accenno di elogio all'Amministrazione comunale di Aosta) e
contraria al mantenimento del Parco Nazionale del Gran Paradiso in
netto contrasto dunque (secondo le colorazioni indicate) con quelle
riscontrate in Piemonte, Lombardia, Sicilia, ecc..
Nessuno ha avuto l'occasione e la possibilità di contestare
simili dichiarazioni, nel concitato e frettoloso discorso in ordine
ad un argomento tanto delicato che investe di responsabilità
l'intera comunità valdostana e infirma la validità dei contenuti
della nostra offerta agroturistica.
Si
INTERROGA
pertanto il Presidente della Giunta e l'Assessore regionale
all'Agricoltura per sapere quali provvedimenti si sono o si
intendono prendere affinchè venga fatta nella stessa identica
trasmissione la rettifica del caso coinvolgendo naturalmente la
Direzione Centrale della R.A.I.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Bisogna dire che i media, come si
chiamano adesso, ivi compreso la televisione, danno le informazioni
a senso unico. Cito un esempio per poi spiegare meglio il mio
pensiero; l'ing. Cammarata recentemente mi ha raccontato un fatto
relativo alla piena del Taro che è costata diversi miliardi. A
monte di un ponte antico si erano formati diversi isolotti con
degli alberi, il Magistrato del Po aveva fatto l'asta per pulire il
fiume, ma Italia Nostra si è opposta, ordinando al Magistrato di
non farlo. E' venuta la piena, ha portato via gli alberi ed anche
il ponte che da solo costa due miliardi. Nessuno ha dato la notizia
malgrado il Magistrato del Po si sia premurato di informare che la
difesa dei fiumi dipende dal Magistrato e non da Italia Nostra.
Questo per spiegare il fatto che noi abbiamo le fotografie
dell'allora Presidente del Parco del Gran Paradiso che inaugura la
strada del Nivolet ma nessuno ne parla, mentre invece questi tipi
di propaganda sono chiaramente ispirati e noi sappiamo anche da
chi.
A mio avviso in questo caso andare a rispondere vorrebbe dire
far continuare la polemica. Nessuno cita la famosa sentenza della
Corte Costituzionale relativa alle norme adottate dal Consiglio
regionale per la difesa del Breuil; nessuno cita gli scempi fatti
nel Parco dal Consiglio di Amministrazione del Parco, da quelle
stesse persone che poi ispirano questo tipo di informazione. Quindi
la nostra opinione è quella di evitare questo continuo stillicidio
di notizie e di informazioni tendenziose e di richiedere invece al
Consiglio di Amministrazione del Parco un intervento pacato a
parte, fatto per questo tipo di collaborazione che esiste fra noi e
il Parco. Non so se lei ha notato che ogni volta che c'è
un'iniziativa che avvicina al Consiglio di Amministrazione del
Parco l'Amministrazione regionale, ogni volta puntualmente viene
fuori o l'articolo di Antonio Cederna o prese di posizione come
questa, per cui è chiaro che qui è meglio parlare nelle dovute sedi
anzichè accettare la polemica.
PRESIDENTE:
Ha chiesto di parlare il Consigliere Pedrini,
ne ha facoltà.
PEDRINI - (Ind.P.L.I.):
L'impostazione che il Presidente
della Giunta dà al problema mi può anche andare bene ed accetto
quando dice che l'Amministrazione del Parco farà questa azione.
Desidero precisare però che in questo caso non si tratta di una
persona singola che scrive su un giornale, ma l'affermazione è
stata fatta nel corso di una trasmissione di cui il Presidente
della Giunta sa bene l'indice di ascolto; quindi è impostato su
quel fatto che lei dice, di continuo stillicidio contro la Valle
d'Aosta, per cui ogni volta che ci avviciniamo un pò
all'Amministrazione del Parco c'è qualcuno che cerca di creare
delle fratture per poi dare sempre a noi la colpa.
