Classificazione
AMBIENTE
Stoccaggio e smaltimento rifiuti


Resoconto integrale del dibattito dell'aula
Oggetto del Consiglio n. 1599 del 15 novembre 2000 - Resoconto
OGGETTO N. 1599/XI Raccolta differenziata dei rifiuti in
Valle d'Aosta. (Interrogazione)
Interrogazione Venuti a conoscenza dei dati diffusi
dall’Anpa in merito alla raccolta differenziata dei
rifiuti in Valle d’Aosta, che vede la nostra regione
al penultimo posto nel Nord Italia, seguita solo dalla
Liguria;
Constatato dai dati presenti nello stesso studio, che in Valle
d’Aosta non è ancora stata avviata la raccolta
differenziata di alluminio e di materiale organico;
Preso atto che, nello studio sopracitato, emerge anche che ogni
abitante della Valle d’Aosta produce in media oltre
500 chilogrammi di rifiuti all’anno, dato questo che
potrebbe portare alla saturazione della discarica di Brissogne
entro un massimo di cinque anni;
Ritenuto fondamentale sviluppare la cultura della raccolta
differenziata nella nostra regione, sia per motivazioni ambientali
che energetiche;
i sottoscritti Consiglieri regionali
Interrogano
la Giunta regionale per conoscere:
1) se è conoscenza dello studio dell’Anpa citato
in premessa;
2) se esiste la volontà di creare ulteriori campagne di
informazione e sensibilizzazione pubblica per far capire alla
popolazione la necessità di adoperarsi al fine di favorire la
raccolta differenziata, anche prevedendo eventuali "sconti" o
"bonus" nel raggiungimento di determinati quantitativi di materiale
da riciclare;
3) quando partirà la raccolta differenziata anche per
l’alluminio e per il materiale organico.
F.to: Lanièce - Marguerettaz - Comé - Collé - Viérin M.
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Rispondendo al primo punto
dell'interrogazione del Consigliere Lanièce riferisco che
l'Assessorato è ovviamente a conoscenza dello studio dell'Anpa e ha
immediatamente confutato il contenuto dello stesso con una lettera
al Direttore generale dell'ARPA, di cui do lettura:
"Con riferimento all'articolo pubblicato sulla rivista "Il
Sole 24Ore nord-ovest" dell'11 settembre 2000, relativo al riciclo
dei rifiuti, si ritiene di dover evidenziare quanto segue.
Nell'articolo vengono riportati i dati di produzione dei rifiuti
urbani prodotti dalle regioni del Nord Italia, con le relative
quantità di frazioni raccolte in forma separata, insieme ad un
commento sulle percentuali raggiunte da ciascuna regione.
Dal calcolo dei dati riportati si può evincere indiscutibilmente
che la percentuale di raccolta differenziata raggiunta dalla Valle
d'Aosta è nettamente la più alta del nord-ovest: 12,33 percento
contro 9,9 percento del Piemonte e 7,7 percento della Liguria. Fra
l'altro si ritiene di dover sottolineare che la Valle d'Aosta è
ormai fra le prime 5 regioni italiane in quanto a percentuali di
raccolta differenziata raggiunta e che la stessa risulta essere in
costante aumento; solo nel primo semestre 2000 ci sono oltre 2
punti percentuali di aumento ed alcuni comuni hanno già ampiamente
superato gli obiettivi fissati per il marzo 2000 dal "decreto
Ronchi".
Premesso quanto sopra, nel sottolineare l'inesattezza del
contenuto formulato dalla Dott.ssa Manassero e l'incompletezza dei
dati forniti che dimostra la non conoscenza dei dati e delle
problematiche della Regione, nonché dell'attività di informazione e
sensibilizzazione promossa dall'Amministrazione regionale, (né
risulta che prima di fornire indicazioni l'estensore dell'articolo
abbia chiesto informazioni al competente servizio
dell'Assessorato), si ritengono gravemente lesive dell'immagine
della Valle d'Aosta le affermazioni riportate in merito ad una
"mentalità arretrata" riscontrabile sulla problematica della
gestione dei rifiuti. Affermazioni, peraltro, smentite dai
risultati!
Si invita, pertanto, a far pubblicare su detta rivista, con la
stessa rilevanza, una precisazione sulle informazioni riportate
nell'articolo su indicato?".
Tralascio il seguito della corrispondenza perché non è questo il
contenuto dell'interrogazione.
Nel merito dei dati preciso che i dati pubblicati dall'Anpa su
"Il Sole 24Ore" sono stati forniti dall'ARPA e non dal competente
Assessorato regionale, il quale non era a conoscenza dello studio.
L'Assessorato ha già peraltro provveduto a richiedere all'ARPA di
fornire all'autore dell'articolo dei chiarimenti.
È bene precisare che, così come confermato dall'Anpa in
occasione di due riunioni ufficiali a cui era presente un
funzionario dell'Assessorato, tenutesi il 22 e il 26 settembre
scorso, aventi come oggetto la gestione di dati sui rifiuti urbani,
i dati in suo possesso acquisiti attraverso il MUD, "Comunicazione
annuale sui quantitativi dei rifiuti prodotti e smaltiti", non
corrispondono alla situazione reale.
Infatti, ad eccezione della Valle d'Aosta, in cui per motivi
legati al pagamento delle tariffe di smaltimento presso il Centro
regionale di trattamento dei rifiuti urbani di Brissogne le
informazioni sono riferite al cento percento dei rifiuti urbani
prodotti dai comuni e sono fornite agli enti direttamente dalla
Regione, nelle altre regioni tali informazioni non risultano
complete sia in quanto le dichiarazioni del MUD non risultano
essere state presentate da tutti i comuni, sia in quanto i dati
elaborati sono risultati ancora nel 1998 errati nel 21 percento dei
casi delle dichiarazioni presentate. Questo è il risultato di
incontri con l'Agenzia nazionale di protezione dell'ambiente.
Da ciò deriva che la maggior parte dei dati riferiti alle altre
regioni non risultano essere completi e che manca in molti casi
proprio i dati dei comuni in cui vi sono problemi ad avviare le
raccolte differenziate sfalsando il dato complessivo regionale.
Premesso quanto sopra, dalle elaborazioni effettuate dagli
uffici a seguito della pubblicazione di dati dell'Anpa è emerso
anzitutto che la Regione Valle d'Aosta non è la penultima nel Nord
Italia.
I dati riportati si riferivano al 1999 in cui la media della
raccolta differenziata è arrivata al 14 percento, superiore anche a
quella del Piemonte oltre che della Liguria e molto vicina a quella
dell'Emilia Romagna e della Toscana, quindi fra le più alte
d'Italia. Inoltre le elaborazioni che l'Assessorato fa mensilmente
sulla produzione dei rifiuti, finalizzate come sopra specificato
alle applicazioni delle tariffe di smaltimento, hanno evidenziato
una costante crescita di detta percentuale tale da passare dal 14
percento nel mese di dicembre 1999 al 18 percento nel mese di
settembre 2000, percentuale che ha consentito di superare il primo
obiettivo di raccolta differenziata fissato dall'articolo 24 del
decreto legislativo n. 22/1997 e che consente di avvicinarsi
notevolmente al secondo obiettivo fissato da detta norma, obiettivo
peraltro già raggiunto e superato in alcuni comuni e dall'USL della
Valle d'Aosta che ha proceduto in collaborazione con l'Assessorato
ad un'ampia riorganizzazione dei servizi di gestione dei rifiuti
superando, pur non avendo ancora esteso a tutti i reparti
ospedalieri i servizi esterni di tale riorganizzazione, addirittura
gli obiettivi del 35 percento.
L'incompletezza e l'inconsistenza del dato riportato dall'Anpa
si rileva altresì dal quantitativo di produzione pro capite di
rifiuto da parte dei cittadini valdostani. Il dato riportato
infatti non viene commentato, inducendo in errore. Manca a questo
riguardo un'importante considerazione.
La produzione di rifiuti in Valle d'Aosta, così come peraltro
ogni attività, è fortemente condizionata dalla presenza turistica.
Le elaborazioni fatte sulla base dei dati sulla produzione di
rifiuti urbani, hanno evidenziato che in Valle d'Aosta, a fronte di
una popolazione residente di 120.208 abitanti, (dato aggiornato al
1999) vi è una presenza media effettiva turistica valutabile in
circa 23.000 unità, totale delle presenze medie 143.000, ed una
presenza massima rilevabile nel mese di agosto nei periodi di
Natale, Pasqua e nei fine settimana nei mesi invernali che può
arrivare fino a 121.000 unità in più, totale delle presenze massime
241.000 unità.
Tali dati costituiscono, pertanto, la base di calcolo per
determinare l'effettiva quantità di rifiuto pro capite prodotto dai
cittadini valdostani. Si può pertanto rilevare che la media
regionale di produzione di rifiuto pro capite è di circa 0,9
Kg/giorno, con comuni (quelli non a vocazione turistica) che
risultano essere di molto al di sotto, (fino a 0,4-0,5) e comuni
(in cui la presenza turistica è rilevante), che arrivano anche a
1,5-2 kg/giorno.
In merito inoltre alle tipologie di raccolta differenziata
avviate si precisa che la raccolta dell'alluminio - e rispondo al
terzo punto - è stata attivata contestualmente alle altre e che dal
1996 è presente in quasi tutte le realtà ed è in continuo aumento,
ma i quantitativi risultano essere piuttosto bassi in relazione
principalmente alle caratteristiche del rifiuto (leggerezza) per
cui il relativo dato risulta essere difficilmente comparabile con i
grossi numeri delle altre regioni messi a confronto.
I dati forniti dalla Valeco riportano i seguenti
quantitativi:
1996: 200 kg;
1997: 1.030 kg;
1998: 2.180 kg;
1999: 3.345 kg.
Per quanto concerne la raccolta di rifiuti organici, attualmente
questa è limitata ai rifiuti verdi in quanto il recupero degli
stessi tramite il compostaggio è possibile anche in assenza di uno
specifico impianto, la cui realizzazione è prevista nel piano
regionale al fine di consentire il recupero anche di frazioni di
rifiuto organico da utenze selezionate o provenienti da realtà in
cui il numero di abitanti e la densità abitativa consentano
l'attivazione di uno specifico servizio di raccolta, i cui servizi
potranno pertanto essere attivati in presenza di detto specifico
impianto.
I dati forniti dalla Valeco riportano i seguenti quantitativi,
tutti avviati al compostaggio presso il Centro regionale di
trattamento di Brissogne:
1997: 302.430 kg;
1998: 604.000 kg;
1999: 934.000 kg.
Fermo restando quanto indicato in merito agli obiettivi di
raccolta differenziata raggiunta, più che dignitosi addirittura in
alcuni casi insperati, e considerati gli effetti che l'intervento
sul sistema tariffario, (che prevede penalizzazioni tariffarie per
i comuni che non si impegnano nel raggiungimento degli obiettivi di
raccolta differenziata e riduzioni importanti sulle tariffe
applicate per i comuni che invece raggiungono o addirittura
superano tali obiettivi) ha comportato in tal senso, è sicuramente
intenzione della Regione continuare nella strada intrapresa di una
continua e costante informazione nel settore della gestione dei
rifiuti sia attraverso l'aggiornamento delle informazioni e dei
dati riportati nel sito Internet della Regione, sia continuando
l'azione di collaborazione, peraltro molto intensa, con le
amministrazioni locali che autonomamente stanno sempre più
prevedendo azioni di informazione, sia tramite le associazioni di
categoria e le scuole che sempre più frequentemente richiedono
l'intervento diretto nelle scuole dei funzionari dell'Assessorato
nella gestione di tali problematiche.
Président
La parole au Conseiller Lanièce.
Lanièce (Aut)
Prendo atto della risposta molto dettagliata
dell'Assessore di cui chiedo poi una copia.
Possiamo dire che oggi c'è stata un'inversione di tendenza, nel
senso che in questi anni sono state fatte numerose iniziative in
questo Consiglio, in modo particolare da parte del gruppo dei
Verdi, alle quali l'Assessore rispondeva sempre che c'erano dei
problemi, che si cercava di migliorare, ma la situazione era
critica e non si riusciva a rispettare le indicazioni del "decreto
Ronchi".
Oggi invece abbiamo sentito che la posizione della Valle d'Aosta
è molto migliorata e che invece di trovarsi in una delle posizioni
critiche nel Nord Italia è ai primi posti.
Ci auguriamo che quanto affermato dall'Assessore corrisponda a
verità e che si continui su questa strada perché se quanto ha detto
l'Assessore corrisponde al vero, vuol dire che siamo vicini a
rispettare entro il marzo del prossimo anno il limite del 25
percento della raccolta differenziata, limite che fino a poco tempo
fa sembrava insperato; restiamo quindi in attesa di verificare il
prossimo anno se questo limite sarà rispettato augurandoci che i
progressi che l'Assessore ha evidenziato possano continuare, anche
perché la raccolta differenziata rappresenta un elemento molto
importante tenuto conto che il compattatore di Brissogne non avrà
vita lunga.
Sappiamo bene infatti che entro il 2003-2004 sarà saturo per cui
bisogna entro quella data aver già preventivato delle azioni per
dare una soluzione al problema dei rifiuti in Valle d'Aosta.
Rimaniamo in attesa di verificare nel prossimo futuro questo
miglioramento e invitiamo comunque l'Assessore, nel caso in cui ci
siano ulteriori notizie, a relazionare in merito nella commissione
competente.
