Classificazione
BENI CULTURALI



Oggetto del Consiglio n. 1831 del 22 settembre 2022 - Resoconto
OGGETTO N. 1831/XVI - Interpellanza: "Rilascio del nulla osta
necessario per l'inserimento nell'elenco dei Sacrari Nazionali del
grande Ossario eretto nel cimitero di Aosta".
Bertin (Presidente) -
Punto n. 44. Per l'illustrazione
dell'interpellanza, consigliere Manfrin ne ha facoltà.
Manfrin (LEGA VDA) -
Di questo Sacrario, di questo
Ossario, ho avuto modo di prendere visione grazie a un bellissimo
libro, che peraltro è stato anche acquistato dalla Presidenza del
Consiglio, che si chiama "Aosta ai suoi Caduti nella grande
guerra".
È un libro sicuramente interessante, che pone in evidenza tutta
una serie di opere che celebrano appunto i Caduti della grande
guerra nella nostra regione e che evidenzia come, a volte, ci
dimentichiamo di celebrare adeguatamente coloro che hanno perso la
vita per garantire quello che abbiamo oggi.
Io partirei dall'iscrizione che appunto campeggia su questo
Ossario, "Qui giacciono valorosissimi soldati i quali, adempiuto il
proprio dovere nella guerra di moltissimi popoli, morirono in
questo Ospedale militare - i cittadini di Aosta ne conservano la
memoria e con il culto la venerazione".
Per raccontare un poco la storia di questo Ossario, credo che
sia opportuno fare un salto nel passato e trarre, rispetto a quello
che viene raccontato nel libro, l'articolo che descrive la
traslazione avvenuta il 24 novembre del 1932.
La traslazione di centotrenta salme di militari deceduti durante
la guerra, migliaia di soldati durante la guerra sono stati
trasportati negli Ospedaletti da campo al Mauriziano di Aosta dove
molti di essi ebbero a soccombere in seguito a ferite riportate in
combattimento o in seguito a malattie contratte per cause di
servizio.
Questi gloriosi, che nonostante le cure più fraterne e premurose
dei sanitari e delle dame valdostane della Croce Rossa, non hanno
potuto sopravvivere al loro eroismo, sono stati sepolti nel
Camposanto Vecchio, dove anche quest'anno, nel giorno dei defunti,
i familiari hanno infiorato le tombe dei loro cari.
Il Camposanto Vecchio, nell'opera di rinnovamento che Aosta sta
completando, è destinato a essere soppresso e quindi divenire, data
la sua posizione centrale, un importante settore per il traffico
economico e turistico della zona.
D'altronde il Comune ha costruito un grandioso cimitero lungo la
strada del Piccolo San Bernardo a due chilometri dalla città su
un'altura aperta e soleggiata sovrastante il corso della Dora
Baltea.
In esso è stato eretto un Ossario dove le salme di circa
centotrenta Caduti sono state domenica scorsa trasportate tra la
più intensa commozione della cittadinanza la quale ha voluto
accompagnare i miseri resti fino all'ara che simboleggerà questo
generoso ed oscuro Olocausto della guerra rimasto in sacra custodia
alla città di Augusto.
L'Ossario, ormai dimenticato - qui siamo fuori ovviamente
dall'articolo - nel cimitero fu oggetto di restauri conservativi
iniziati fra il 2009 e terminati nel 2012.
I lavori furono fatti eseguire dalla Soprintendenza regionale,
tutti i documenti e le fotografie relative sono stati consultati
presso l'Ufficio tecnico comunale, questo ovviamente per quanto
riguarda sia la parte di restauro, sia la parte su cui questa
iniziativa si impernia per quanto riguarda la loro collocazione
nell'elenco dei Sacrali nazionali.
Dalla relazione d'intervento di restauro - questa ovviamente è
una nota dolente, che però vogliamo rendere pubblica - datata 2
dicembre 2009, si legge che l'Ossario versava in pessimo stato di
conservazione, nel secolo scorso l'opera è stata più volte
ridipinta, le prime operazioni in fase di restauro sono state
l'asportazione delle ridipinture sovramesse, successivamente si è
proceduto al risanamento del supporto di malte cementizie colmando
le lacune e le fessurazioni anche di piccola entità e integrando
porzioni architettoniche mancanti.
mente, nell'ottobre 2007, furono eseguiti i lavori
d'impermeabilizzazione per gravi problemi di umidità.
Dalla visione delle fotografie - sempre questa continua
relazione - si è potuto constatare che, successivamente ai detti
lavori, scomparve un pesante vaso, probabilmente di cemento, qui
posto per deporvi dei fiori. Era scomparsa anche - ma in tempi
passati - una lampada votiva accesa perennemente "che ravviverà in
eterno, in questo estremo lembo di patria, il culto e la memoria
degli Eroi", come testimonia della sua passata collocazione
sull'Ossario un articolo apparso successivamente alla traslazione
dei resti dei caduti nel 1932, quindi successivo all'articolo che
le ho letto.
In seguito al ritrovamento dell'Ossario, è stata trasmessa una
segnalazione da parte dell'autore del libro "Aosta e i suoi Caduti
nella grande guerra" alle autorità competenti in materia di Sacrari
militari, ovvero al Commissariato generale per le Onoranze ai
Caduti del Ministero della Difesa il cui interessamento si è
attivato immediatamente.
Qui arriviamo al vero nocciolo del problema, che purtroppo
ostacola il riconoscimento di quest'Ossario, perché da questa
segnalazione si originano questi problemi, infatti, a seguito delle
procedure attivate, è stato effettuato un primo sopralluogo da
parte dell'ufficiale competente del Commissariato che, dopo aver
effettuato il sopralluogo, ha comunicato al Comune di Aosta alcune
criticità rilevate a cui porre rimedio.
Dopodiché è stato programmato un secondo e definitivo
sopralluogo di un ufficiale del Commissario Generale per le
Onoranze ai Caduti di Roma che però non ha avuto luogo, poiché il
Dipartimento Soprintendenza per i beni e le attività culturali
della Regione - e quindi qui veniamo al nostro ruolo - non rilascia
al Comune di Aosta il nulla-osta per l'apertura del summenzionato
Ossario, nonostante i numerosi solleciti.
Materialmente che cosa deve accadere? Materialmente deve
accadere questo: l'Ufficiale dell'Onor Caduti di Roma deve recarsi
ad Aosta, deve aprire - autorizzato -- l'Ossario e dire: "Sì, ci
sono delle ossa", richiuderlo e dare ovviamente il suo parere.
Il problema è che non è mai stato autorizzato a farlo e quindi
c'è una strozzatura proprio nella parte che riguarda la
Soprintendenza che non autorizza l'Ufficiale dell'Onor Caduti a
poter aprire l'Ossario e verificare la presenza delle ossa,
un'operazione banale, io l'ho descritta in maniera abbastanza
semplicistica, ma direi che non siamo nell'ordine di ore o di
giorni di lavoro, eppure questa strozzatura che si è creata,
impedisce che questo Ossario, che celebra appunto i Caduti della
grande guerra, possa essere inserito nell'elenco dei Sacrari
nazionali.
Quindi a fronte di questa mancanza, e con la necessità di poter
veder riconosciuto l'inserimento di questa struttura sicuramente
importante che testimonia una pagina storica alla quale i
Valdostani hanno contribuito, chiediamo se queste affermazioni
corrispondano al vero e, in caso affermativo, se sia intenzione di
quest'Amministrazione esplicitare le cause di tale mancato rilascio
del nulla-osta e mettere in campo ogni azione utile per permettere
l'ultimo sopralluogo e rendere possibile l'inserimento dell'Ossario
- contenente i resti di centotrentaquattro militari della grande
guerra deceduti negli Ospedali militari di Aosta - nell'elenco dei
Sacrari nazionali.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Le confesso che non conoscevo i
particolari della questione, la sua iniziativa mi ha anche dato
modo di documentarmi sul tema e anche di appassionarmi, visto anche
il valore simbolico di questo monumento.
Lei interpella l'Assessore per conoscere se tali segnalazioni
corrispondano al vero.
Bisogna fare un doveroso distinguo, così mi è stato spiegato: la
Soprintendenza non è stata interpellata per rilasciare un
nulla-osta per l'inserimento dell'Ossario del cimitero di Aosta
nell'elenco dei Sacrari nazionali, in quanto quest'inserimento è di
competenza esclusiva del Commissariato generale per le Onoranze ai
Caduti.
È stata tuttavia interpellata dal Comune di Aosta per ottenere
l'autorizzazione all'apertura del monumento commemorativo,
autorizzazione che evidentemente può essere rilasciata previo
sopralluogo tecnico, per verificare la possibilità di procedere
senza che ciò danneggi in alcun modo il manufatto.
"Nel caso affermativo, se sia intenzione di
quest'Amministrazione esplicitare le cause di tale mancato rilascio
del nulla-osta": la Soprintendenza regionale per i beni e le
attività culturali è stata correttamente interpellata dal Comune,
in quanto competente in virtù delle disposizioni contenute agli
articoli 11 e 50 del Codice dei Beni culturali del paesaggio, che
identificano le vestigia della Prima Guerra Mondiale tra i beni
oggetti di specifiche disposizioni di tutela.
Con lettera ricevuta dagli uffici il 16 settembre 2019, il
Comune di Aosta ha avanzato richiesta di autorizzazione
all'apertura dell'Ossario, per consentire all'Ufficiale competente
del Commissariato generale per l'ordinanza ai Caduti di verificare
l'effettiva esistenza, come accennava lei, dei resti mortali dei
circa cento militari individuati da una specifica ricerca
effettuata su questo monumento.
Per il rilascio di tale autorizzazione si è reso necessario
prevedere un sopralluogo preventivo, in modo da valutare eventuali
rischi di danneggiamento del manufatto, che si compone di una
lapide commemorativa, di un bassorilievo figurato e di un'ara
monumentale, per i quali era necessario comprendere la possibilità
di apertura e ispezione.
L'incontro - che coinvolgeva non solo gli uffici della
Soprintendenza, ma ovviamente anche i funzionari del Comune e i
referenti per i servizi cimiteriali della PS di Aosta, nonché,
nella fase di apertura vera e propria del sacello, lo stesso
Ufficiale superiore del Ministero della Difesa Commissariato
generale per le ordinanze ai Caduti - doveva trovare disponibilità
in figure diverse.
Malgrado questa complicazione, il sopralluogo era stato
stabilito e confermato, mi dicono, con scambi di mail conservati
agli atti per il 10 marzo 2020.
Questa data risuona sinistramente, perché coincide con l'inizio
del periodo del lockdown, che ha travolto e necessariamente
costretto a posticipare i sopralluoghi e interventi sul
territorio.
Una successiva relazione del Ministero della Difesa al Comando
delle Truppe Alpine, Ufficio Affari Territoriali Presidio Valle
d'Aosta, trasmessa per conoscenza anche alla Regione Valle D'Aosta
e al Comune di Aosta in data 3 giugno 2021, risollevava la
questione - probabilmente è lì che lei ha avuto l'informazione - ma
la difficoltà degli uffici regionali a far fronte a tutte le
urgenze legate a specifici compiti di tutela e vigilanza - sia per
il numero insufficiente di funzionari preposti che per il protrarsi
delle assenze legate al Covid tra le figure tecniche, i
restauratori in particolare, necessaria a presenziare i
sopralluoghi - ha effettivamente rallentato lo svolgimento di tale
sopralluogo.
Domanda 2: "Mettere in campo ogni azione utile per permettere
l'ultimo sopralluogo e rendere possibile l'inserimento dell'Ossario
contenente i resti di centotrentaquattro militari della grande
guerra deceduti negli Ospedali militari di Aosta nell'elenco dei
Sacrari nazionali": a seguito dei contatti intercorsi tra la
Soprintendenza e il funzionario del Comune di Aosta che segue la
richiesta del Ministero per conto dell'Amministrazione comunale, in
data 3 agosto 2022, quindi dopo il deposito della sua iniziativa, è
stato svolto il sopralluogo preventivo di tenore propriamente
tecnico finalizzato a valutare la possibilità proprio di aprire il
monumento funerario; tale incontro si è svolto alla presenza della
Vice Sindaco, la dottoressa Josette Borre, e di un rappresentante
dell'area tecnica del Comune di Aosta, l'architetto Andrea
Lazzarotto, di una restauratrice e di una funzionaria della
struttura patrimonio storico-artistico e gestione siti culturali
della Soprintendenza regionale, cioè la dottoressa Laura Pizzi e la
dottoressa Martine Grange e in assenza dei rappresentanti dei
servizi cimiteriali, che in quella data erano impossibilitati a
intervenire.
Dal verbale dell'incontro trasmesso il giorno stesso
dall'architetto Lazzarotto del Comune di Aosta si evince quanto
segue: il monumento risulta ispezionabile essendo chiuso da una
lastra munita di due maniglie ad anello in metallo, forse in
bronzo, che si ritiene possano permettere di sollevarla con la
dovuta cautela. Pertanto l'ispezione richiesta dal Ministero
potrebbe effettuarsi con l'ausilio di un adeguato mezzo di
sollevamento. Si prevede, come da indicazioni fornite durante
l'incontro dalle rappresentanti della Soprintendenza che le ho
citato, che tale operazione avvenga rigorosamente sotto la
supervisione di un restauratore all'uopo incaricato e, considerata
la complessità e la delicatezza delle operazioni, in un'unica
occasione, contestualmente alla prevista ispezione a cura del
Commissariato generale per le ordinanze ai Caduti del Ministero
della Difesa.
Al proprietario spetta la copertura dei costi relativi alla
movimentazione della lastra lapidea e alla supervisione da parte
del restauratore incaricato.
A oggi - dovendo ricevere conferme da parte del Comune di Aosta
sulla volontà di procedere all'apertura del sacello, da effettuarsi
a conclusione della ricerca archivistica avviata dall'ente stesso
per appurare la proprietà del monumento - non è stata ancora
disposta l'autorizzazione a firma del Soprintendente. Non si
dispone inoltre di sufficienti elementi in merito a tempistiche
logistiche dell'operazione da vagliarsi in accordo con il
Ministero, necessari al rilascio della stessa, che risulterà
comunque subordinata alle prescrizioni operative di cui sopra vista
la complessità e la delicatezza dell'intervento.
Solo a quel punto - dopo la verifica dell'effettiva presenza dei
resti mortali dei Caduti della grande guerra da parte del
Commissariato, che è competente in via esclusiva a tale verifica,
il monumento funerario aostano - potrà essere iscritto nel
censimento ufficiale ed elevato a Sacrario militare secondo un iter
che prescinde completamente dalle competenze, lei lo sa
sicuramente, della Soprintendenza regionale, in quanto, come detto
prima, risulta unicamente in capo al Commissariato generale per
l'ordinanza ai Caduti del Ministero della Difesa.
Presidente -
Per la replica il consigliere Manfrin.
Manfrin (LEGA VDA) -
Direi che un primo step l'abbiamo
fatto, e la ringrazio per la sua risposta.
La parte regionale che, per quanto di competenza, doveva
appurare la possibilità di esplorare e dare il nulla-osta è stata
esperita, adesso tutto va nelle mani dell'Amministrazione comunale
di Aosta.
Quindi noi trasmetteremo questa sicuramente positiva novità a
chi di dovere e ci auguriamo che a questo punto il Comune di Aosta
- che deve assumersi i costi dell'operazione e deve incaricare una
persona per questo delicato compito per sovraintendere all'apertura
- possa farlo al più presto per mettersi in contatto con un
rappresentante del Ministero della Difesa e della direzione
dell'Onor Caduti in maniera da poter inserire finalmente questo
cimitero all'interno dei Sacrari nazionali.
Sono particolarmente soddisfatto del fatto che tutto questo sia
avvenuto a seguito dell'interpellanza, ovviamente non era
sicuramente prevedibile il lockdown proprio nella data del 10 di
marzo, certo è che la grande guerra è terminata da qualche annetto:
se queste operazioni fossero state eseguite con più celerità,
probabilmente non saremmo arrivati al 2020 a dover agire con tutte
le conseguenze che poi ha comportato.
