Classificazione
AMMINISTRAZIONE REGIONALE



Oggetto del Consiglio n. 3212 del 9 gennaio 2008 - Resoconto
OGGETTO N. 3212/XII - Interpellanza: "Attività di
monitoraggio svolta dall'Istituto Piepoli sul livello di conoscenza
delle attività istituzionali della Regione".
Interpellanza
Vista la DG n. 3.945 del 27 dicembre 2007, con la quale viene
affidato all'Istituto Piepoli S.p.a. di Milano la prosecuzione di
un'attività di monitoraggio sul livello di conoscenza, da parte
della popolazione valdostana, delle attività istituzionali della
Regione;
Considerato che tale attività di monitoraggio è già stata
svolta negli anni precedenti e che finora non sono apparse evidenti
le ricadute sull'attività e sulle scelte amministrative della
Giunta dell'esito di tale monitoraggio;
Ritenuto opportuno che siano portate a conoscenza della
popolazione non solo gli esiti dei singoli sondaggi, ma anche le
risultanze politiche che giustificano l'uso di denaro pubblico
(l'ultima delibera prevede una spesa di € 19.200)
I sottoscritti Consiglieri regionali
Interpellano
il Presidente della Regione per sapere:
1) da chi e con quali criteri sono scelte le domande proposte
agli intervistati (ad esempio, nel sondaggio del luglio 2007, su 19
domande ben 5 riguardavano la presenza di un esemplare di stambecco
albino);
2) da chi, e con quali criteri, viene deciso di inserire o
non nel rapporto finale del monitoraggio le risposte ad alcune
domande;
3) se l'esito del monitoraggio ha suggerito scelte
politico-amministrative, e quali;
4) se si intende presentare in una conferenza stampa di fine
legislatura gli esiti dell'indagine Piepoli.
F.to: Squarzino Secondina - Bortot
Presidente
- La parola alla Consigliera Squarzino
Secondina.
Squarzino (Arc-VA)
- L'argomento di cui parliamo è più
semplice rispetto al precedente, anche se riguarda un rapporto di
chiarezza nei confronti della popolazione. Sappiamo che ormai
questo è il terzo anno che la Giunta affida all'Istituto "Piepoli"
di Milano un'attività di monitoraggio per conoscere da parte della
popolazione valdostana qual è il grado di conoscenze e di
gradimento delle attività istituzionali della Regione. In realtà
non si tratta solo di conoscere l'attività istituzionale, ma questa
è accompagnata anche da domande che riguardano le esigenze più
sentite da parte della popolazione e poi non si capisce bene,
rispetto alle domande che vengono fatte, quali sono le attività
istituzionali, in che settori, perché vedremo che sembrano essere
soltanto attività legate al lavoro della Presidenza della Regione.
Non siamo contrari al fatto che si voglia ricorrere a strumenti
moderni di conoscenza dell'opinione pubblica per capire il contesto
entro cui si ci trova, quello che vorremmo capire meglio è che
rapporto c'è fra questo monitoraggio, che viene a costare alla
popolazione, i dati che vengono forniti e le scelte concrete che fa
l'Amministrazione. Finora non abbiamo mai visto le ricadute
evidenti sull'attività e sulle scelte amministrative della Giunta,
può darsi che queste vi siano, quindi vorremmo capire meglio come
sono stati utilizzati i dati raccolti dai sondaggi affidati
all'Istituto "Piepoli" e quali elementi sono stati presi in
considerazione per definire alcune scelte politico-amministrative.
Vi sono altri 2 aspetti secondari, ma interessanti: vorremmo capire
chi formula le domande da inserire di volta in volta e con quali
criteri le risposte alle domande vengono raccolte nel "dossier" di
sintesi della ricerca e ancora se questa è stata un'attività che è
iniziata con la Presidenza Caveri e si concluderà con gli ultimi 2
sondaggi nella primavera del 2008 con la Presidenza Caveri in
questa legislatura, se è intenzione del Presidente di presentare in
un'intervista o in un'iniziativa, che lui è in grado di individuare
sempre con molta creatività, i dati essenziali che in queste 8
ricerche complessive sono via via evidenziate da parte della
ricerca dell'Istituto "Piepoli".
Presidente
- La parola al Presidente della Regione,
Caveri.
Caveri (UV)
- Intanto oggi dovrei essere pagato a
cottimo, perché sono perseguitato su tutti gli argomenti dello
scibile umano, anche dopo... ma devo dire che l'energia che mi
trasmette la collega Squarzino è tale che si sente proprio un
"karma" positivo in quest'aula.
Non tornerò per carità di patria, essendo l'ennesima
interpellanza sull'Istituto "Piepoli", sul fatto dell'autorevolezza
dell'Istituto "Piepoli" e del fatto che lavori per tutte le
istituzioni in Italia: dalla Presidenza del Consiglio dei ministri
a Ministeri e Regioni di diversa coloritura politica e anche di
diverse società private. Lei chiede:
"da chi e con quali criteri
sono scelte le domande..."
, le domande sono scelte in un
dialogo fra il Presidente della Regione, i suoi Assessori e lo
"staff" dell'Ufficio stampa, quindi si scelgono gli argomenti più
vari, a seconda delle necessità, si verifica qualche carotaggio su
dei temi che possono essere ritenuti interessanti e di
attualità.
"Da chi, e con quali criteri, viene deciso di inserire o non
nel rapporto finale del monitoraggio le risposte ad alcune
domande"
, c'è stata sempre esatta corrispondenza, ossia abbiamo
sempre pubblicato tutte le domande, non abbiamo mai reso noto uno
dei rilevamenti che pure è stato a disposizione dei Consiglieri,
noi lo abbiamo distribuito, che riguardava il digitale terrestre,
perché ritenevamo che questi dati offrissero un quadro
contraddittorio; quindi a chi ce lo ha chiesto lo abbiamo dato,
tanto che questo è stato oggetto di un articolo di stampa sulle
pagine nazionali, ma ritenevamo che, rispetto ad altri rilevamenti,
vi fossero degli elementi di contraddittorietà ed è l'unico caso.
Non abbiamo poi mai reso noti i risultati peraltro decisamente
lusinghieri sia per la Giunta, sia per la popolarità del
Presidente.
"Se l'esito del monitoraggio ha suggerito scelte
politico-amministrative, e quali"
: no, nel senso che ci serviva
ad avere la "bussola" su alcune questioni, ma non abbiamo mai dato
ai risultati dei sondaggi una chiave probatoria; per fortuna, siamo
una democrazia di prossimità, credo sia più facile registrare le
opinioni delle persone frequentandole. Faremo un bilancio di
mandato conclusivo e non è da escludere la possibilità che una
parte di questo lavoro possa essere sintetizzato a beneficio dei
cittadini.
Presidente
- La parola alla Consigliera Squarzino
Secondina.
Squarzino (Arc-VA)
- Nessuno di noi ha mai messo in
dubbio l'autorevolezza dell'Istituto "Piepoli", non è questo che ci
interessa, ci interessa l'utilizzo che viene fatto. Perché ho posto
la domanda su chi e con quali criteri si scelgono le domande da
porre? Perché analizzando gli ultimi 2 rapporti, quello del luglio
e dell'ottobre 2007, mi sono accorta con stupore che proprio nel
sondaggio del luglio 2007, in cui c'era un numero di domande
inferiore a quello di ottobre, quindi 19 domande, ben 5
riguardavano la presenza di un esemplare di stambecco albino; mi
chiedevo se è importante che 1/4 delle domande di un sondaggio
sulle attività istituzionali della Regione debba riguardare la
presenza di uno stambecco albino, mi sembra in contraddizione. Non
credo che la presenza di uno stambecco albino rappresenti uno degli
aspetti istituzionali di questa Regione o un'attività
istituzionale, non fatemi fare le battute sulle corna o cose del
genere, che non voglio fare... penso che effettivamente si rimanga
stupiti nel vedere che 1/4 delle domande riguardano un episodio di
questo tipo.
Perché ho chiesto di sapere se tutte le domande che erano state
fatte e le risposte ottenute erano presentate nel rapporto finale?
Perché è vero, mentre nei primi rapporti era riportata anche la
popolarità del Presidente, in questi ultimi rapporti non c'è più,
probabilmente il Presidente non vuol far conoscere...
(interruzione del Presidente della Regione, fuori
microfono)
... non mi dispiace che la sua azione sia apprezzata dalla
popolazione, sono contenta se lei riesce ad accattivarsi la
simpatia degli elettori, fa parte del gioco mediatico in cui il
Presidente della Regione è grande esperto.
Rispetto all'atteggiamento di soddisfazione rispetto alla
Giunta, c'è una cosa che mi stupisce, intanto sono riportati...
"complessivamente quanto è soddisfatto dalle iniziative e delle
attività messe in atto dalla Regione negli ultimi 6 mesi"
, c'è
nel mese di luglio... mentre nelle altre indagini troviamo un
"trend" positivo (75-76-79), a luglio di quest'anno c'è una caduta
(70), quindi a luglio di quest'anno la popolazione esprime un
gradimento inferiore rispetto ai mesi precedenti. Quando si
pubblica la relazione ottobre 2007 dell'ultimo sondaggio, questo
dato negativo viene saltato, per cui assistiamo solo ad un "trend"
positivo e non viene affatto segnalato tale picco negativo. Era
questo che mi stupiva e volevo capire come mai non tutti i dati
vengono riportati così fedelmente e, guarda caso, in questo momento
è un dato più negativo che non viene riportato...
(nuova interruzione del Presidente della Regione, fuori
microfono)
... no, no, se lei prende a pagina 11 di ottobre 2007, in cui
c'è complessivamente, si passa da giugno 2007 ad ottobre 2007
saltando l'altro dato.
Veniamo al "decoder": pensavo che almeno su questo aspetto vi
fosse da parte dell'Assessore alle finanze, che è stato il maggiore
pubblicizzatore del "decoder" e del sistema digitale, un minimo di
riflessione e che vi fosse un'analisi della situazione, il
riconoscimento che alcune cose non sono funzionate come si pensava,
quindi la predisposizione di un programma che intervenga per
eliminare questi inconvenienti, perché sul "decoder" i dati non
sono assolutamente positivi. Per quanto riguarda il "decoder",
intanto il 50% della popolazione afferma di non avere il "decoder"
con cui ricevere il segnale e anche nella zona di Aosta e Comuni
limitrofi, o di quelli che sono coinvolti dal passaggio al digitale
terrestre la cifra si attesta al massimo al 68%. Abbiamo dei dati
molto bassi, questo vuol dire che 1/3 della popolazione che vive
nei territori in cui è stato attivato il segnale del digitale
terrestre non è disposto ad attivarsi in questo senso, ma questo
significa che, nel momento in cui si spegnerà il segnale analogico,
tali persone rimarranno senza possibilità di accedere al messaggio
televisivo. Si è chiesto a quel 68% della popolazione che si è
dotata di un "decoder":
"ma voi avete migliorato la percezione
con questo nuovo mezzo?"
. I 2/3 non vedono nessun miglioramento
nella percezione delle immagini, per dire che questa è stata
un'operazione inutile e solo 1/3 riconosce come positiva tale
operazione. Ancora: anche quelli che hanno il sistema digitale
alternano un po' uno e un po' l'altro nella maggioranza dei casi.
Perché mi sono soffermata su questo argomento? Per dimostrare, per
evidenziare che, anche laddove questi sondaggi forniscono dei dati
che possono essere utili per ripensare una propria attività in un
certo settore, non vengono presi in considerazione. Mi spiace che
non sia presente l'Assessore Marguerettaz, ma tornerò
sull'argomento in modo che l'Assessore possa risponderci. Questo
per dire come non mettiamo in discussione l'utilizzo di sondaggi
per capire come ci si muove, per capire quali sono le esigenze, ma
"mettiamo il dito" sul fatto che tale tipo di sondaggi non è che
poi da dei risultati concreti, ma si limita solo a registrare che
la Giunta sta lavorando molto bene, per cui credo che con tale
sondaggio la Giunta può essere certa che il 2008 sarà interamente
rieletta.
