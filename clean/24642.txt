Classificazione
CASA DA GIOCO



Oggetto del Consiglio n. 39 del 23 luglio 2008 - Resoconto
OGGETTO N. 39/XIII - Reiezione di un ordine del giorno ed
approvazione di altro ordine del giorno in relazione al disegno di
legge: "Modificazioni alla legge regionale 30 novembre 2001, n. 36
(Costituzione di una società per azioni per la gestione della Casa
da gioco di Saint-Vincent)".
Président
- Nous passons à la discussion des ordres du
jour qui ont été présentés respectivement par les Conseillers
Fontana Carmela, Donzel et Rigo et par les Chefs de groupe de la
majorité; j'en donne lecture:
Ordine del giorno
Il Consiglio regionale della Valle d'Aosta/Vallée
d'Aoste
Premesso che:
- nel 2007 il mercato del gioco d'azzardo ha raggiunto un
fatturato di oltre 42 miliardi di Euro (pari al 2% del PIL)
segnando una crescita costante nel corso degli ultimi anni (+ 169%
dal 2003 al 2007) e che il gioco pubblico in Italia si colloca al
quinto posto tra le attività produttive del Paese;
- ancora recentemente Province autonome e Regioni aspirano ad
avere la possibilità di istituire nuove case da gioco;
- numerosi sono stati nel passato le analisi e gli studi
commissionati dalla Regione e dalla Casa da gioco di Saint-Vincent
sulla situazione e sulle prospettive del Casinò;
- in questi anni si sono avvicendati assetti societari e si
sono ripetuti gli interventi finanziari di supporto della Regione
nei confronti della Casa da gioco senza che sino ad ora siano stati
consolidati cambiamenti positivi;
- le linee di indirizzo, approvate dal Consiglio regionale
nella seduta dell'8 giugno 2006, non hanno prodotto una chiara
inversione di marcia rispetto alla gestione degli anni
precedenti;
- le acquisizioni, da parte della Regione, del Grand Hôtel
Billia e delle altre proprietà rendono più facile l'effettiva
integrazione operativa delle due società;
- il superamento delle forti criticità gestionali e,
contestualmente, la necessità di concretizzare un'azione di
rilancio sono strettamente legate ad una concreta riorganizzazione
interna della Casa da gioco;
Impegna
la Giunta regionale a rilanciare un'iniziativa di sviluppo
della Casa da gioco elaborando una serie di azioni e redigendo
alcune linee di indirizzo operative da trasmettere, entro ottobre
2008, alla competente Commissione consiliare per un confronto e per
una successiva condivisione.
Stabilisce
che le indicazioni politiche di fondo che dovranno guidare il
Governo regionale nella formulazione delle linee di indirizzo sono
le seguenti:
- indirizzi specifici nella gestione, anche delle risorse
umane e professionali, che portino ad un'Azienda capace di
funzionare attraverso una logica privatistica di efficienza ed
efficacia;
- ricerca, nel breve periodo, di iniziative capaci di
attivare sinergie di rapporti con partner privati nell'ambito degli
assetti societari;
- politiche mirate ad attivare azioni sinergiche tra il
Casinò e il Grand Hôtel Billia;
- programmazione di una politica turistica regionale che
punti all'integrazione con gli obiettivi della Casa da gioco anche
nell'ottica di utilizzare al meglio tutte le potenzialità presenti
nel Comune di Saint-Vincent (terme, campo di tiro a volo e di
golf...) in una visione complessiva tra gioco, divertimento,
benessere, tempo libero.
Determina
che le linee scaturite dal confronto con la Commissione
consiliare competente dovranno fornire:
- le indicazioni operative con le quali la Giunta regionale
dovrà approntare, entro dicembre 2008, un vero e proprio piano di
sviluppo sul modello dei distretti industriali, aggregazioni
territoriali ad alto contenuto tecnologico;
- una programmazione capace di accelerare la collaborazione
tra diversi soggetti istituzionali nell'ambito di una forte
collaborazione pubblico-privato, guidata da un processo di intesa
istituzionale tra amministrazioni regionale e locali.
Impegna
la Giunta regionale, sulla base del programma, ad assegnare
all'Organo Amministrativo della società "Casinò de la Vallée
s.p.a." il compito di definire, in un vero e proprio piano
aziendale, la gestione della parte del programma relativo alla Casa
da gioco, entro tempi stabiliti.
Impegna altresì il Governo regionale,
durante questa fase di riorganizzazione a:
- predisporre, attraverso una concertazione con i sindacati,
uno specifico piano di recupero di una struttura aziendale che
presenta pesanti difficoltà di mercato programmando, nel medio
periodo, il raggiungimento di una dimensione operativa
ottimale:
- non attivare altri studi e consulenze che non siano parte
organica delle azioni demandate alla Giunta regionale.
F.to: Fontana Carmela - Donzel - Rigo
Ordine del giorno
Il Consiglio regionale
Richiamate le linee di indirizzo in vista di un nuovo piano
di sviluppo della "Casino de la Vallée S.p.A." approvate dal
Consiglio regionale 1'8 giugno 2006;
Visto il disegno di legge regionale n. l/XIII, recante
Modificazioni alla legge regionale 30 novembre 2001, n. 36
(Costituzione di una società per azioni per la gestione della Casa
da gioco di Saint-Vincent);
Udito l'intervento del Presidente della Regione, Augusto
Rollandin, sul predetto disegno di legge;
Concordando, in particolare, sugli indirizzi politici per il
2008 espressi dal Presidente Rollandin relativi agli interventi che
devono essere posti in atto da subito al fine di avviare il
rilancio effettivo della Casa da gioco di Saint-Vincent;
Ritenuto che l'attribuzione di un maggiore capitale sociale
consenta alla Casino de la Vallée S.p.A. di iniziare un processo di
riorganizzazione per contrastare la situazione di non redditività e
portare a maggiori introiti;
Preso atto che detto processo di riorganizzazione, da
condividere e concertare con il Consiglio regionale e le
organizzazioni sindacali, deve riguardare diversi settori
aziendali, a cominciare dal settore commerciale e dal settore
produzione, nei differenti aspetti degli organici,
dell'introduzione di nuovi giochi e degli investimenti nel settore
delle slot machines;
Ribadita la necessità che il predetto processo di
riorganizzazione sia parte integrante di un più complessivo piano
di sviluppo della Casa da gioco di Saint-Vincent che
comprenda:
- lo sviluppo e la valorizzazione delle sinergie con il Grand
Hôtel Billia;
- gli interventi infrastrutturali necessari e funzionali alle
ipotesi di sviluppo produttivo;
- gli interventi finalizzati all'utilizzo ottimale delle
potenzialità offerte dal territorio dei Comuni di Saint-Vincent e
Châtillon.
Impegna
Il Governo regionale:
- a definire nel più breve tempo possibile con l'organo di
amministrazione della "Casino de la Vallée S.p.A." un processo di
riorganizzazione finalizzato alla ricerca della maggiore
produttività possibile;
- a trasmettere le linee generali di questo processo di
riorganizzazione alla competente Commissione consiliare;
- a richiedere all'organo di amministrazione della "Casino de
la Vallée S.p.A.", anche sulla base del confronto con la competente
Commissione consiliare, la predisposizione di un nuovo piano di
sviluppo, ai sensi dell'articolo 14 del Disciplinare per la
gestione della Casa da gioco di Saint-Vincent.
F.to: Empereur - Salzone - La Torre
Président
- La parole au Conseiller Rigo.
Rigo (PD)
- Come sa benissimo il Presidente Rollandin - e
lo ha ricordato nel suo secondo intervento -, il Casinò di
Saint-Vincent ha spesso segnato pesantemente lo svolgimento della
vita politica regionale, politica che è stata per lungo tempo
condizionata anche dagli sviluppi di indagini lunghe e complesse
spesso ricche di colpi di scena. Ci sono stati periodi tormentati e
difficili non solo per le forze politiche di maggioranza o di
minoranza, ma per tutti coloro che direttamente sono stati
coinvolti nelle inchieste e indirettamente e penso agli amici e ai
familiari.
Rispetto alla problematica del casinò, la Sinistra, a partire
dal vecchio "Partito Comunista Italiano", ha cercato in questi anni
di mantenere una posizione ferma e rigorosa che, rifuggendo da
tentazioni propagandistiche, partisse dai fatti per scegliere
soluzioni più aderenti agli interessi generali. Dicendo questo non
posso non ricordare un Consigliere regionale, un amico che non
dimenticherò mai, perché è stato per me un prezioso maestro di
politica e di amministrazione: Demetrio Mafrica, una persona seria
e corretta con una passione vera per la politica al servizio del
bene comune. Ebbene, Mafrica diceva spesso che due sono sempre
stati i criteri ispiratori che ci hanno guidato nelle successive
fasi delle vicende che, di volta in volta, hanno accompagnato la
casa da gioco: il primo è stato quello di ritenere che anche
un'attività particolare qual è il gioco di azzardo possa essere
gestita come un'azienda in modo corretto e trasparente grazie a
precisi piani normativi ed adeguati sistemi di controllo, non ci
sono mai stati cedimenti ad ipotesi di chiusura di un'attività da
considerarsi immorale, né per converso c'è mai stata una
fatalistica rassegnazione di fronte a fenomeni ritenuti quasi
connaturali alla vita di una casa da gioco; il secondo criterio è
stato quello di valutare i fatti sempre e pronunciarsi dopo su
scelte importanti per la collettività valdostana attraverso atti
politico-amministrativi. Bene, questo modo di intendere la politica
ci ha portato oggi alla scrittura dell'ordine del giorno. Un ordine
del giorno che vuole essere traccia, e per forza di cose non lo
possono essere né un voto, né un intervento seppur brillante ed
efficace, per costruire, insieme alle forze politiche di questo
Consiglio, una direzione di marcia della politica nei confronti
della gestione della Casa da gioco di Saint-Vincent. Con un
Presidente che ha certo memoria storica di questi ultimi decenni
della casa da gioco e che conosce bene i fatti, i personaggi, i
documenti... dobbiamo creare le condizioni, perché siamo all'inizio
di una legislatura e non lo sono né il disegno di legge, né la
ricapitalizzazione, per voltare pagina ed imboccare finalmente una
direzione di marcia certa e condivisa.
Proprio per seguire l'auspicio formulato stamani dal collega
Agostino, per cercare di dare il nostro contributo come Consiglieri
regionali ai tanti problemi aperti nella nostra Regione, abbiamo
provato ad indicare nell'ordine del giorno una serie di
considerazioni e di azioni affinché questa Assemblea fosse chiamata
ad esprimersi non solo sul disegno di legge, ma anche su possibili
strade da intraprendere per cercare di cambiare passo. Non sono
particolarmente interessato e competente sul casinò e per preparare
questo ordine del giorno abbiamo "copiato", non abbiamo inventato
nulla; abbiamo cercato di "mettere nero su bianco" alcuni
suggerimenti e indicazioni già discusse in quest'aula e presenti
nei numerosi studi commissionati, come hanno ricordato molti
Consiglieri. L'ordine del giorno mi sembra ricalchi la
preoccupazione e le indicazioni contenute nella relazione
introduttiva del Presidente Rollandin. Se è vero che questa
Assemblea, come ci ha ricordato il Presidente del Consiglio Cerise
nel suo discorso di insediamento, deve essere centrale
nell'attività politico-amministrativa della Regione, è il Consiglio
che ne deve dettare le linee della politica amministrativa.
L'ordine del giorno è molto semplice. Nelle premesse ricalca le
considerazioni che avete svolto qui, partendo da un dato: quello
che il mercato del gioco d'azzardo ha raggiunto un fatturato di
oltre 42 miliardi. Si prevede, in un'indagine MECN, che il mercato
del gioco di azzardo italiano crescerà fino a 61 miliardi di euro
entro il 2010; secondo questo rapporto sul mercato del gioco di
azzardo italiano, l'Italia è uno dei mercati del gioco più
importanti.
Un'altra premessa è necessaria, quella che ricordava il
Presidente Rollandin: non possiamo chiudere gli occhi, le Province
autonome e le Regioni aspirano ad avere una casa da gioco e quindi
dobbiamo prenderne atto. Come dobbiamo prendere atto di una serie
di considerazioni contenute nell'ordine del giorno a partire
proprio dagli studi e dalle consulenze e dai diversi assetti
societari, che si sono via via avvicendati senza che siano stati
fatti dei passi in avanti positivi. Abbiamo ricordato le linee di
indirizzo approvate dal Consiglio regionale, ma al di là
dell'acquisizione del "Grand Hôtel Billia" non sono state fatte
tante altre cose.
La parte impegnativa delinea alcuni passaggi, che dovrebbe
imboccare il Governo regionale per raddrizzare una rotta che non è
positiva. In questo senso viene impegnata la Giunta a rilanciare
un'iniziativa di sviluppo della casa da gioco, elaborando una serie
di azioni. Quali sono queste azioni che dovrebbero essere
confrontate con la Commissione consiliare permanente? Sono quattro,
in sintesi:
"indirizzi specifici nella gestione, anche delle
risorse umane e professionali, che portino ad un'Azienda capace di
funzionare attraverso una logica privatistica di efficienza ed
efficacia"
,
"ricerca, nel breve periodo, di iniziative
capaci di attivare sinergie di rapporti con partner
privati..."
,
"politiche mirate ad attivare azioni sinergiche
tra il Casinò e il Grand Hôtel Billia"
e programmazione di una
politica turistica regionale nell'ottica di utilizzare tutte le
potenzialità che nell'area limitrofa al casinò ci sono.
Nell'ordine del giorno si chiede poi che queste linee di
indirizzo devono scaturire dal confronto con la Commissione
consiliare competente per essere utili alla Giunta che dovrà
approntare un vero e proprio programma di sviluppo sul modello dei
distretti industriali (qui non fatevi ingannare dalla parola
"industriali", sono tantissimi i distretti industriali in Italia ce
n'è uno a Rimini, sul turismo sul
loisir
, quindi non c'è
automatismo tra distretto industriale e industria e acciaieria).
Perché questa logica? Perché la logica dei modelli industriali
obbliga a fare una programmazione di sinergie fra privati e
pubblico presenti sul territorio, che vogliono operare nella stessa
direzione, non solo quindi le Amministrazioni locali o regionali.
Sulla base di questo programma, assegnare compiti precisi
all'organo amministrativo della società "Casino de la Vallée", con
il dettato di definire, sulla base del programma generale, un piano
aziendale per quanto riguarda la casa da gioco. L'ordine del giorno
impegna inoltre la Regione in una concertazione con i sindacati,
perché è ormai indispensabile - cito -
"predisporre, attraverso
una concertazione con i sindacati, uno specifico piano di recupero
di una struttura aziendale che presenta pesanti difficoltà di
mercato programmando, nel medio periodo, il raggiungimento di una
dimensione operativa ottimale"
, e anche su questo tema non
mancano gli studi. Infine il documento evidenzia il fatto di
"non attivare altri studi e consulenze..."
, e, per fortuna,
sembra essere questa una volontà anche del Presidente
Rollandin.
In conclusione, l'ordine del giorno presentato dal gruppo del PD
vuole essere un documento affinché l'Assemblea possa dare
indicazioni operative al Governo regionale. Ricordo che quella di
oggi è la prima adunanza della legislatura, quindi questo
Consiglio, secondo me, ha il compito di definire le tracce, le
indicazioni, le azioni affinché, rispetto a tale problema - che è
un problema emergente per la nostra Regione - la Giunta possa
operare al meglio.
Presidente
- La parola al Consigliere Lattanzi.
Lattanzi (PdL)
- Devo dire che cambiano i fattori della
Sinistra, ma il risultato non cambia: sempre zero.
Prima di entrare nel merito dell'ordine del giorno, che mi
divertirò insieme a voi a commentare, vorrei fare due
puntualizzazioni sulle risposte che il Presidente ha voluto darci
alla fine del dibattito sul disegno di legge n. 1. Apprezzo sempre
il Presidente quando è così diretto e franco nelle proposizioni, ma
anche lui da noi si aspetta altrettanta franchezza e dialogo aperto
e costruttivo. Per quanto riguarda lo scenario che lei ha fatto,
Presidente, dell'oggettiva difficoltà di mercato, della necessità
di intervenire immediatamente, lei sa che questa è una visione che
è condivisa da tutto il Consiglio. Per quanto riguarda invece
l'interpretazione della chiarezza contabile, capisco che vicino
alla sua destra c'è un Signore che le dice delle cose rispetto al
perché con l'inversione delle percentuali... il risultato alla fine
non era vero che abbiamo dato alla casa da gioco il 20%, ma tutto
si riduce solo al 3% perché adesso la casa da gioco ha le
competenze delle manifestazioni. C'è un piccolo particolare: che si
sono presi i soldi, ma le manifestazioni non le hanno fatte! I
soldi in più quindi li hanno incassati e le grandi manifestazioni
non le abbiamo viste, perché prima erano a carico della Regione e
qualcosa si faceva, ultimamente deserto a Saint-Vincent e non solo
fuori da quel Comune, dove ci sono delle difficoltà di reperimento
del turismo.
Capisco che i quattro colleghi che sono stati riconfermati in
Giunta abbiano più di un imbarazzo ad affrontare oggi il disegno di
legge, che ricordo presentammo... lei non vuole parlare di
paternità, ma ci consentirà di farlo... ho qui il verbale della
discussione, intervenne il collega Frassy a presentare il disegno
di legge, nel silenzio più assordante accogliemmo le indicazioni
della maggioranza, dopodiché riproponemmo le motivazioni per le
quali era opportuno presentare un unico amministratore che si
assumesse la responsabilità di salvare la casa da gioco. Della
Giunta precedente è vero lei non faceva parte, ma agli altri che
sono seduti lì ci consenta di dire: non è accettabile la posizione
del "gioco delle tre carte"! Un'assunzione perlomeno di
responsabilità politica da parte di chi era in quest'aula, era al
Governo e ha ritenuto solo tre mesi fa quella soluzione non
ottimale, mentre oggi assolutamente urgente e doverosa.
Per quanto riguarda la questione finanziaria dell'emendamento
bis, diventato articolo 3, ci siamo detti con lealtà: è
comprensibile che il nuovo Presidente della Regione, preso atto
della grave situazione finanziaria di cui lui non ha
responsabilità, ma ha responsabilità la sua forza politica che con
gli alleati ha in questi ultimi anni cambiato Consigli di
amministrazione in continuazione... ci vogliamo dire anche il
perché? Perché c'era una guerra politica in atto all'interno del
gruppo "Union Valdôtaine", perché il dopo Trentaz doveva essere
un'impronta politica diversa a marchio Marguerettaz prima,
Marguerettaz e Caveri poi, Caveri da solo in finale, dove si doveva
dimostrare che dopo la gestione Trentaz-Dino Viérin c'era qualcuno
più bravo che faceva quadrare i conti. Sembrava di essere di fronte
a due partiti: uno che aveva governato quindici anni prima e
l'altro che governava cinque anni dopo. Ce lo dobbiamo dire questo,
altrimenti sembra che abbiamo l'anello al naso e siamo qui cinque
anni a sentirci le storielle di Walt Disney. Non è stato così.
Assessore Marguerettaz, lei si sollevava in questa sede a sostenere
le scelte gestionali dei successivi Consigli di amministrazione
delle persone che sceglievate, perché una volta erano
commercialisti, una volta avvocati, poi di nuovo commercialisti,
poi quelli di fuori, poi quelli di dentro... una cosa che, se non
fosse tragica, sarebbe ridicola, ma oggi è patetica, perché sono
cose che tutti i Valdostani sapevano! Quella casa da gioco non
funzionava, perché il diretto collegamento fra gli amministratori e
chi governava era devastante! Devastante nelle nomine dei
dirigenti, nelle assunzioni, nell'assegnazione dei fornitori,
nell'indicazione di dove dovevamo fare la pubblicità, ossia non
abbiamo l'anello al naso...
Presidente
- ... Consigliere Lattanzi, la invito a
rimanere sull'ordine del giorno...
Lattanzi (PdL)
- ... adesso le spiego perché è l'ordine
del giorno. Presidente, lei era Assessore, capisco il fastidio, ma
ci lasci intervenire... mi creda, Presidente, è l'ordine del
giorno, stiamo parlando del casinò e delle linee strategiche
politiche di questo futuro casinò, non sto parlando della diga di
Place Moulin o del Tibet! Questo per fare chiarezza sul passato,
perché sul futuro siamo d'accordo, il quadro è drammatico, ha
ragione lei a dire che non possiamo continuare ad illuderci che il
mondo intorno a noi non giri, perché se non apre Martigny, apre da
qualche altra parte e, nonostante quello che potremmo fare in
termini di difesa della macroregione, a difesa dei due Casinò,
quello di Sanremo e quello della Valle d'Aosta, siamo nelle mani
della Corte costituzionale e di chi utilizzando quella Corte spinge
per liberalizzare in tutte le Regioni, io dico legittimamente. Se
poi riusciremo a difenderci e a fare in modo che il nostro casinò
abbia un bacino di utenza più importante, meglio sarà, anche se
scopriamo che i più grossi nostri clienti sono a Napoli, non sono
quelli che andranno a Verbania, ma sono a Napoli quelli qualificati
che abbiamo perso!
Sul progetto futuro lei sa che ha la nostra disponibilità in
termini di esperienza, se può essere utile alla maggioranza avere
un contributo in termini di visione di un progetto industriale che
deve vedere, e qui sull'ordine del giorno c'è un riferimento, lo
sfruttamento di alcune iniziative di concetto privatistico, che
dette dalla Sinistra devo dire che finalmente è caduto il Muro di
Berlino anche da voi! Dico questo perché tu hai citato l'amico
Mafrica, ma non era di questa idea quando si parlava di casinò,
anzi sappiamo che politicamente aveva una concezione diversa,
rispettabilissima, siamo stati tutti orgogliosi di essergli amici,
ma con idee diverse che non erano quelle di cui oggi stiamo
discutendo e che la Sinistra ci sta riproponendo. Sul progetto che
la Sinistra oggi ci dice ci deve essere... crediamo che un progetto
la maggioranza ce l'abbia. Nei cassetti della Giunta, Presidente
Rollandin, guardi bene, so che ha cambiato scrivania, ma vada a
vedere in quelle di prima, di progetti ce ne sono almeno tre tutti
validissimi. Chi ha avuto la fortuna di leggere quei progetti ha
potuto apprezzare le normalità di progetti aziendali (
business
plan
) che partono da un'analisi di mercato, di progettualità,
di
mission
, di
vision
, di obiettivi, di risorse e di
uomini. Questi progetti ci sono, sono buoni; perché non hanno
funzionato? Perché non sono mai stati applicati nessuno dei tre!
Evidentemente le volontà politiche erano diverse da quelle di
prendere un Consiglio di amministrazione e dire: "guarda, questo è
il piano industriale, adesso vai avanti, ogni sei mesi ti
controllo". È stata una gestione diversa, una gestione che per 14
anni è stata "Union Valdôtaine", Sinistre e negli ultimi due anni
forze autonomiste, senza cambiare nulla perché la discesa era
avviata in maniera drammatica e con difficoltà per poterla
frenare.
Solo un appunto su questo ordine del giorno, su cui ci asterremo
perché talmente pleonastico che offenderebbe l'intelligenza delle
persone che sono in quest'aula se così non fosse, perché la Giunta
dovrà presentarsi in Consiglio con un amministratore unico, che
auspichiamo non sia uno di quelli che ha gestito la casa da gioco
negli ultimi cinque anni, altrimenti torniamo agli stessi
personaggi che hanno già dato, dopodiché se sono tre o sono uno, lo
sapremo presto, speriamo molto presto con allegato il progetto
industriale, ma dicevo un solo appunto: questo casinò ormai è una
diligenza impazzita e una diligenza ha sempre tre elementi: la
diligenza stessa (il casinò), i cavalli che la tirano (le risorse
umane, professionali, i dirigenti che sono lì da venti anni, sempre
gli stessi) e i conducenti (in questi ultimi anni sono stati quando
cinque, quando quattro, quando tre, quando uno con il
tutor
). Non è solo il conduttore, sono d'accordo con il
Presidente, che fa la differenza, ma una riflessione su questi
cavalli la vogliamo fare? Su questi dirigenti, direttori,
responsabili che in questi venti anni, negli ultimi dieci hanno
mandato a fondo la "Casinò S.p.a." chiunque avesse governato nel
Consiglio di amministrazione? Altrimenti non risolviamo il
problema, lei passerà da cinque a uno, ma quell'uno deve sempre
condurre quei sei cavalli là? E quei sei cavalli vanno dove
vogliono loro, perché hanno in testa i loro processi, i loro
interessi, le loro amicizie e le loro influenze!
Sull'ordine del giorno ci asterremo perché siamo sicuri che il
Presidente Rollandin ha un progetto di sviluppo, sono sicuro che
avrà trovato quelli che erano stati proposti negli ultimi cinque
anni, appena lo vedremo diremo subito "sì" al progetto di sviluppo
con queste raccomandazioni. Credo che però sul passato si possa
chiudere tombalmente, pur nella lealtà e nel riconoscimento delle
responsabilità politiche.
Presidente
- La parola al Consigliere Louvin.
Louvin (VdAV-R)
- Parlerò sottovoce perché non vorrei
svegliare i colleghi della maggioranza, che forse per mia colpa non
ho sentito nel dibattito; mi sono assentato poco, ma non vorrei
turbare il loro sonno. La volta precedente pensavamo fosse
l'effetto dell'ingresso nella sala consiliare che avesse provocato
timidezza, ma stavolta direi che le ragioni sono diverse, non
riguardano solo il gruppo "dell'Union", ma l'intera maggioranza di
fronte a questo cambiamento di marcia a cui stiamo assistendo.
Intanto devo dire, lo dico a nome del mio gruppo, che ci
dispiace che prenda - e temo che sarà ancora così per molto tempo -
tanto spazio la problematica del casinò. Non è l'unica vicenda
spinosa che conosce la Valle, ma, per storia ormai consolidata di
questo Consiglio, il tempo che si dedica a questo argomento è
eccessivo in certi momenti, ma è segno di un'incapacità
generalizzata e storica della classe politica valdostana di uscire
dalle secche di questa vicenda. La "cura Rollandin" si sta
rivelando decisamente pesante, d'altra parte in linea con la
tipologia del protagonista, perché ha stroncato qualsiasi
possibilità di voce anche solo dissonante. Il mancato "verbo" da
parte "dell'Union Valdôtaine" si può spiegare, ma il mancato
partecipare ad un dibattito di questo calibro delle altre forze di
maggioranza mi dà il senso di un passo indietro. Di fronte ad
un'operazione della virulenza di quella di azzerare, a pochi mesi
di distanza, l'ultimo dei Consigli di amministrazione messo in
pista dalla precedente maggioranza, dell'idea che le redini non di
una diligenza, ma di un puledro siano prese in mano, molto corte e
ravvicinate, dal solo Presidente, eliminando qualsiasi mediazione
di partiti e di forze di Governo nel controllo e nell'indirizzare
il casinò... Noi condividiamo un'osservazione che è stata fatta dal
fronte opposto, ossia che tanti erano i giardinetti, tante erano le
sinecure che ciascuno si voleva ritagliare: in questo potrebbe
anche sembrare attraente la prospettiva messianica
dell'amministratore unico. Abbiamo già un amministratore unico in
Regione perché non volete che lo si metta anche al casinò? Mi pare
conseguente, ha una logica impeccabile, ma questa logica non è la
nostra e lo diciamo, non per rimpianto delle operazioni guascone e
pittoresche dell'Assessorato delle finanze precedente, per i
coups de théâtre
che venivano dalla Giunta precedente, ma
perché riteniamo che le linee di indirizzo per quello che il
Presidente Rollandin auspica e che auspichiamo tutti, e che è il
risollevarsi delle sorti della casa da gioco, come traino economico
per la Valle, questo è legato all'effettività di un piano che viene
rimesso a dopo: intanto cominciamo a "fare piazza pulita"!
Cominciamo ad azzerare tutto quello che ci può dare fastidio, tutte
le intermediazioni, tutti i negoziati che ci possono essere! È una
grossa assunzione di responsabilità, Presidente Rollandin, è un
notevole carico di autorità che lei prende su di sé. Lei non è
certo persona da sottrarsi a questo genere di decisioni, ma lo
riteniamo comunque pericoloso, lo riteniamo "inquietante", perché
può dare la stura ad una serie di altri momenti di azzeramento.
Pochi giorni fa abbiamo avuto notizia di una nomina di un
Presidente della "CVA", anche questa mi pare poco mediata dal punto
di vista delle discussioni, poco preceduta da un confronto. Ormai è
visibile la presa in mano del "sistema Valle d'Aosta" da parte del
Presidente della Regione. Se qualcuno ha dei dubbi sul fatto che
questa sia la vera riforma istituzionale, vorrei cancellarli,
perché questa è la sola riforma che è in corso: si sta passando ad
un sistema monocratico. Può essere buono o cattivo, per noi non è
affatto il migliore. Per quanto valide possano essere le persone,
il sistema monocratico di concentramento del potere e delle
capacità di indirizzo in una sola persona non sono auspicabili. Per
questa ragione non riteniamo vago, né inconcludente l'ordine del
giorno che è stato presentato dai colleghi del "PD". In questa fase
qualsiasi documento è ancora generico ed informe, ma vale quanto
meno a richiamare noi prima di tutto e il futuro amministratore,
perché sarà amministratore unico a quanto ci è stato comunicato, al
dovere di riferire e, per quanto possibile, confrontarsi.
Chiederemo al Presidente di mettere in discussione alcuni
emendamenti, uno dei quali riguarda le modalità di scelta e
un'interlocuzione del Consiglio nel momento in cui questo avverrà,
perché questo avverrà nel mese di agosto, quando non solo certe
componenti di questo Consiglio saranno dormienti, ma magari anche
altre saranno stese in qualche lido più assolato e non riguarderà
più questo Consiglio né chi verrà messo né come verrà individuato
chi governerà sul casinò.
Noi non condividiamo questo modo di lavorare. Sappiamo delle
urgenze, sappiamo essere presenti, lo diremo più tardi e saremo
presenti se questo Consiglio si darà i mezzi per interloquire ma
c'è anche un altro aspetto che ci preoccupa in questo tenere la
briglia corta e riguarda anche il rapporto con le organizzazioni
sindacali, con il fronte di tensione sociale o rivendicativa che è
in corso in questo momento nella casa da gioco. Sempre più lei,
Presidente, è esposto in prima persona, lo erano già le Giunte
precedenti, qualcuna ha tentato di rimanere più distante, altre si
sono sporte un po' troppo, forse c'è qualche debituccio di campagna
elettorale ancora da chiudere in questa fase. Potrebbe essere una
maldicenza, mettiamola pure fra parentesi, ma lei e la sua
maggioranza siete sempre più esposti anche sotto tale profilo.
Non si può dire che questo soggetto sarà rappresentante
autonomo. Chi viene messo è un commissario, nominato dal Presidente
della Regione, e non mi riferisco ai commissari che fanno altra
funzione. Questo è un commissariamento di fatto questo di quella
che dovrebbe essere una società e che come società dovrebbe
avvalersi delle ricapitalizzazioni come questa che è in corso, in
termini normali di rilancio del mercato. Ormai, lo ha ricordato
lei, Presidente, nelle scansioni delle ricapitalizzazioni, queste
sono diventate così croniche da far perdere quel carattere naturale
di intervento dell'azionista e questo rischia di esporre alla lunga
questo tipo di interventi a severe critiche di distorsione del
mercato.
Noi ci auguriamo di venire fuori dal bollettino di guerra dei
dati negativi che lei ci ha ricordato, "firmato Diaz" sembrava di
leggere quelli della I Guerra mondiale: tanto abbiamo perso, tante
presenze in meno, è drammatico! Lo dico con il sorriso sulle
labbra, perché bisogna sdrammatizzare, ma è pur sempre drammatico.
Non abbiamo la fiducia che il collega Lattanzi ha appena
manifestato, questa sua adesione spontanea, senza ancora sapere
quello che verrà. Lei ha già detto "sì", collega, ma fa parte di
una corrispondenza di amorosi sensi che noi ben comprendiamo. Noi
non diciamo "sì", noi saremo qui a vegliare dal punto di vista dei
contenuti di questo rilancio con un'apprensione particolare per il
metodo che è stato scelto e che è quello della concentrazione in
un'unica mano del potere.
Presidente
- La parola al Consigliere Empereur.
Empereur (UV)
- Abbiamo ritenuto, come forze di
maggioranza, di presentare un ordine del giorno che, riferendosi a
due presupposti essenziali, da un lato il disegno di legge in
discussione in questo momento (basato sulla riorganizzazione
dell'organo amministrativo e sulla ricapitalizzazione della
società), dall'altro i contenuti dell'intervento del Presidente
Rollandin, ha un obiettivo fondamentale: quello del rilancio
effettivo della casa da gioco di Saint-Vincent. È un ordine del
giorno che prende spunto anche dalle audizioni e dal confronto che
si è sviluppato in IV Commissione e che, come hanno potuto
riscontrare i colleghi, impegna il Governo regionale su tre punti
sostanziali: innanzitutto i tempi per il processo di
riorganizzazione che devono essere i più brevi possibili, quindi il
coinvolgimento di questo Consesso attraverso la Commissione
consiliare competente, e infine la definizione di un nuovo piano di
sviluppo anche attraverso quel confronto con la Commissione
consiliare che l'organo di amministrazione della "Casino de la
Vallée S.p.a." dovrà avere.
Président
- La parole au Président de la Région,
Rollandin.
Rollandin (UV)
- Je crois que les interventions qui ont
été faites de la part du Conseiller Rigo sur les exigences pour
aborder le thème du casino sont appréciables et je crois que si on
va lire la résolution qu'on a présentée, dans des termes un peu
plus réduits elle reprend les exigences dont le Conseiller Rigo
disait, de façon différente comme temps et comme présentation d'un
projet. Ce que je dois avouer c'est l'attitude de qui doit juger
les collègues, l'attitude dans cette salle, si on ne parle pas,
cela veut dire qu'il n'a rien à dire, tandis que très souvent on
peut même dire que qui parle dit très peu. L'être conditionné du
fait d'être resté pendant des années militant de "l'Union
Valdôtaine" ne doit pas être quelque chose qui est redoutable,
chacun a son histoire. Tu as fait partie de l'"UV", ce n'est pas le
cas d'insister sur le fait que le mouvement a à présent des
militants, des personnes qui estiment juger une majorité pour ce
qui est une confrontation faite le moment dû. Il n'est pas
indispensable de faire ici vitrine dans chaque instant, ce qui ne
signifie pas que l'invitation à parler n'était pas indispensable,
compte tenu que chacun exprime ce qu'il veut le moment qu'il croit
le plus opportun, sans qu'il y ait des sollicitations continuelles
de la part des professeurs de n'importe où. J'estime que le
dialogue est important, mais une majorité a un sens si le dialogue
est fait pour préparer les actes, autrefois on reprochait qu'on
venait ici, que chacun disait ce qu'il voulait; le fait qu'on
exprime ici un projet, qu'on aille présenter une résolution de la
majorité a un sens car il y a eu un débat, une proposition, une
perspective.
On a présenté cette résolution qui donne mandat exactement à la
Junte, donc au Gouvernement, de travailler aussi le mois d'août, là
où les forces politiques ne sont pas toutes en vacances, elles sont
bien attentives à l'activité politique. En vacance c'est le
Conseil, non la politique, chose différente. Dans ce sens alors
j'inviterais dans le respect de la personne avant tout, je crois
que qui est présent ou pour le fait qu'il n'intervient pas cela ne
veut pas dire qu'il est en train de dormir. Il peut réfléchir, il
peut être là pour suivre avec attention le débat et en faire bonne
mémoire. Cela m'a un peu étonné de la part de M. Louvin, qui
autrefois était plus attentif au respect des autres. Pour ce qui
est au contraire de l'intervention et de la peur qu'il y ait cette
monocratie, pas de problème, M. Louvin: le débat se tient, les
confrontations sont correctes et je crois que chacun doit penser à
sa force politique.
Le osservazioni fatte relativamente alle manifestazioni che si
stanno portando avanti su un programma da parte del casinò può
darsi che non abbiano quel vigore e quella incisività secondo le
sue valutazioni, ma un calendario di manifestazioni è in atto da
parte del casinò, anche lì si potrà discutere e credo che sarà un
altro degli argomenti su cui riflettere su come intervenire
nell'ambito di un programma. Con il mandato che diamo con questa
risoluzione che le forze di maggioranza hanno presentato... siamo
coscienti che con tale aumento di capitale abbiamo voluto
giustificare il perché dell'aumento di capitale con degli
interventi che vanno fatti tenendo conto dell'esperienza dei
Consigli di amministrazione precedenti, di quello che non si è
potuto fare e di quello che si vorrebbe fare. Questo è il senso
dell'intervento, minimale, lo riconosco; ha detto bene chi è
intervenuto: sicuramente c'è l'esigenza di rivisitare i vari piani
già presenti - ho cambiato la scrivania, ma i cassetti sono troppo
piccoli per mantenere tutti i progetti, che sono ancora depositati
in altre stanze e hanno già fatto oggetto di analisi - e credo che,
nel momento in cui presenteremo i risultati, daremo contezza delle
osservazioni e daremo delle risposte più puntuali alle osservazioni
degli intervenuti e soprattutto come maggioranza presenteremo un
programma che sarà portato all'attenzione delle Commissioni
consiliari e al dibattito dell'Assemblea.
Presidente
- La parola al Consigliere Donzel.
Donzel (PD)
- Non è mia intenzione ripetere cose che
abbiamo più volte sentito dire oggi: mi riferisco alla drammatica
situazione che è stata tracciata dal Presidente e dai vari
Consiglieri che sono intervenuti sul casinò; ritengo però
importante ribadire l'atteggiamento con cui ci siamo presentati in
questa sede ed è stato quello di non limitarci a discutere
esclusivamente di un amministratore unico o di tre amministratori e
della ricapitalizzazione.
Abbiamo visto che, al di là di chi vuole prendersi il merito di
questo amministratore, il Presidente stesso è ben consapevole che
la scelta dell'amministratore non è di per sé sufficiente e
dirimente sulla questione del casinò, così come la stessa
ricapitalizzazione che è una scelta del tutto difensiva, non in
linea con le aspettative di un vero e proprio piano di sviluppo,
anche questa non è di per sé risolutiva. Ecco dunque la necessità
di venire qui e dire: "noi abbiamo qualche idea", certo non è una
novità, è stato estremamente onesto il collega Rigo a riportare
all'attenzione di questo Consiglio idee che già qui erano state
votate, ma disattese! Non sono delle novità, sono cose che vengono
ripetute e disattese, ma era nostro dovere farlo, ossia
ripresentare queste situazioni.
Vorrei approfondire alcuni passaggi. A parte qualche battuta che
ravviva il pomeriggio, mi chiedo se questo Presidente, che riceve
così tanti elogi da "Il Popolo della libertà", abbia necessità di
questi valenti oratori che fanno da portavoce della Giunta; credo
sia più che sufficiente il Presidente a difendere le sue scelte.
Quanto a noi del "PD", ci sentiamo sereni a parlare della questione
del casinò e ritengo che sia necessario che qualcuno prenda atto
che esiste la possibilità di parlare di imprenditoria sia da
Sinistra, di cui orgogliosamente faccio parte, sia da Destra, che
la tradizione di un'imprenditoria illuminata socialista ha dei
predecessori come Robert Owen che risalgono alla prima metà
dell'800. Non abbiamo quindi aspettato il 1989 per occuparci di
queste problematiche, insomma il mondo è stato creato prima
dell'avvento di Berlusconi e forse sarebbe necessario prenderne
atto. Vorrei però esprimere una preoccupazione, perché in tutti gli
interventi oggi si è fatto soprattutto riferimento ad idee, insomma
abbiamo capito che i Consigli di amministrazione non funzionavano.
Adesso c'è un'idea che un amministratore unico potrebbe risolvere
tutti questi problemi, io sono di altro avviso, anche se non sono
ostile all'idea dell'amministratore unico: penso che il Casinò di
Venezia ha cinque Consiglieri di amministrazione e il Consiglio di
amministrazione funziona, quindi è importante il gioco di squadra.
Ha detto giustamente in un intervento, qualche anno fa, il Sindaco
Cacciari che:
"il Casinò di Venezia è una struttura troppo
importante per la città per essere amministrata anche solo
inducendo il sospetto di una logica di parte"
. È in questo che
abbiamo fallito in questa Regione, perché il casinò è stato gestito
come una proprietà di qualcuno, non della Regione ed è questo che
chiediamo al Presidente di correggere, di riportare puntualmente in
tale aula, nelle Commissioni le decisioni che verranno prese per
valutare se queste vanno nell'indirizzo di quei tanti studi che
così a caro prezzo abbiamo pagato. Uno degli studi che abbiamo
pagato a caro prezzo è stato quello che ha messo in luce come uno
dei problemi enormi del casinò sia il numero degli addetti, qui
tutti ne parlano sottovoce, perché tutti hanno preso voti dai
dipendenti del casinò, però tutti hanno in mente una cosa sola: è
colpa dell'alto numero dei dipendenti, ma scusate, secondo voi è
colpa dell'alto numero dei dipendenti che si riduce il numero di
coloro che vanno a giocare al casinò? A mio avviso, no, non è che
vengono e vedono tanti dipendenti e allora vanno via! Il problema
del numero dei dipendenti è legato alla situazione deficitaria
della casa da gioco: avendo sbagliato per decine di anni scelte
imprenditoriali nell'area di Châtillon e Saint-Vincent e sul
casinò, e sul "Billia", oggi ci troviamo a gestire una società che
ha meno risorse ed emerge il problema dei dipendenti, ma abbiamo il
coraggio di dire che non è colpa dei dipendenti, perché non è che
un giocatore non viene più perché vede troppi dipendenti! Un
giocatore non viene più, perché non c'è più interesse in quella
struttura e soprattutto in tutta l'area. Bisogna rendersi conto che
in attività turistiche come quelle delle crociere... io non sono un
"frequentatore dei
loisirs
", eccetera, ma mi sono reso conto
che le crociere hanno un
boom
,
perché vengono offerti
tanti servizi all'interno di una nave, ciò che non avviene più nel
Comune di Saint-Vincent, perché la casa da gioco da sola e per di
più in alcune parti obsoleta non risponde più a tali problemi. Ecco
questo abbiamo cercato di sollevare e voglio subito evidenziare che
l'idea di incentivare gli esodi con un costo di circa 3.000 euro
non sarà la soluzione, sarà una di quelle scelte difensive per
dire: "vediamo di mandarne via un po' per riuscire a guadagnarci
sopra", ma se la gente non arriva a giocare, fra qualche anno
discuteremo dei nuovi esodi. È il progetto che ci vuole, è il
rilancio della casa da gioco e dell'area: questa è la risposta!
Naturalmente gli esodi con la concertazione con il sindacato e
certamente in una situazione non invidiabile, perché si gestisce
oggi una situazione in cui molti sono sul piede di guerra in
situazione di sciopero, dove per anni si è delegittimato un certo
sindacato favorendo rappresentanze alla spicciolata e questo sarà
un grave problema! Anche perché, sulla base di una piccola
esperienza che ho in quel settore, non sempre gli esodi,
soprattutto quando sono sovvenzionati, danno le risposte volute,
vanno via i migliori alle volte e ci si trova con il personale di
risulta, quelli che non hanno dove andare. Si perde la
professionalità, poi bisogna andarla a ricreare e si dovranno fare
investimenti per ricreare la professionalità. L'impressione è che
senza un gioco di squadra non si andrà da nessuna parte; mi ha
colpito questa cosa della sfiducia di chi ha gestito la casa da
gioco, se non c'è tale fiducia, se non c'è tale voglia di fare
impresa, se non c'è la voglia di rilanciare il casinò e questa
voglia non è percepita dai dipendenti che stanno lì, non si muove
nulla! Ecco perché non è una cosa di Destra o di Sinistra, ma è una
cosa che deve scaturire un meccanismo in cui noi riusciamo a
trasmettere una volontà vera di rilancio della casa da gioco e
questo era lo spirito che abbiamo voluto portare con umiltà qui. Mi
fa piacere che la maggioranza abbia tentato all'ultimo momento di
recuperare con un documento suo, perché sarebbe stato infelice
legarsi ad un ordine del giorno della minoranza, ma non era
completamente fuori luogo richiamare a questa necessità di una
visione complessiva.
Infine due parole sul "caso Nicco", davvero montato in modo
strumentale. Bastava una telefonata per sgonfiare questa bufala: la
telefonata che ho fatto io, per sapere che l'Onorevole non ha mai
firmato quella proposta di legge presentata da Zeller. Diciamo così
che questo Nicco schizofrenico non me lo vedo che lavora gomito a
gomito con Fosson e Zucchi nell'interesse della Regione per la
"Testafochi" e poi ci pugnala alle spalle per la casa da gioco. Ho
una sensibilità tale da non immaginare una situazione di questo
tipo, mi attengo a quello che mi è stato riferito: si tratta di un
refuso degli uffici della Camera e questo riporto in quest'aula e
ritengo che sarebbe necessario accogliere tale cosa e non
continuare con insinuazioni offensive al riguardo. Questo per
ribadire la necessità del nostro ordine del giorno e per dire che,
rispetto a tale ordine del giorno, vorremmo una maggiore attenzione
da parte del Consiglio.
Président
- Je soumets au vote l'ordre du jour qui a été
présenté par le groupe "PD":
Conseillers présents: 33
Votants: 8
Pour: 8
Abstentions: 25 (Agostino, Benin, Bieler, Caveri, Cerise
Alberto, Comé, Crétaz, Empereur, Impérial Hélène, La Torre, Lanièce
Albert, Lanièce André, Lattanzi, Lavoyer, Marguerettaz, Pastoret,
Rini Emily, Rollandin, Rosset, Salzone, Tibaldi, Viérin Laurent,
Viérin Marco, Zublena Manuela, Zucchi)
Le Conseil n'approuve pas.
Président
- La parole au Conseiller Secrétaire Tibaldi
sur l'ordre du jour présenté par les Chefs de groupe de la
majorité.
Tibaldi (PdL)
- Una breve dichiarazione di voto. Diciamo
che ci sorprende questo ordine del giorno, perché non sappiamo se
appare come un segnale di confusione da parte della maggioranza nei
confronti di scelte prese da parte del Presidente, forse in via
piuttosto solitaria, e che oggi vengono apprese dai componenti
della maggioranza, oppure se si tratta di un timido segnale di
esistenza da parte della maggioranza, per dire al Presidente:
"esistiamo anche noi!".
Adesso battute a parte, in questo documento nelle premesse si
concorda sugli indirizzi politici per il 2008 espressi dal
Presidente della Regione, non abbiamo capito quali sono gli
indirizzi politici, se il collega Empereur o qualcun altro dei
sottoscrittori di questo documento ci vogliono illuminare non ci
dispiacerebbe.
"... di iniziare un processo di riorganizzazione
per contrastare la situazione di non redditività e portare a
maggiori introiti..."
: questo è un riconoscimento neppure
troppo implicito che finora non è mai stato avviato un processo di
riorganizzazione; se da adesso in avanti ci sarà, non ci
dispiacerà, ma forse non vi siete resi conto che il tempo è scaduto
e questo processo di riorganizzazione avrebbe dovuto essere
presentato contestualmente a delle decisioni oggi comunicate da
parte del Presidente con la modifica della legge n. 36 e con una
sostanziosa ricapitalizzazione.
Il collega Empereur poi ci ha detto: "abbiamo anche scandito i
tempi", non so se ha letto quello che ha sottoscritto, collega
Empereur, nella parte impegnativa si dice:
"Impegna il Governo
regionale a definire nel più breve tempo possibile..."
, ossia a
definire in un tempo indefinito, perché
"il più breve tempo
possibile"
vuol dire tutto e non vuol dire niente. Questo
"breve tempo possibile"
può essere un giorno come dieci
anni, una formulazione di tale tipo l'abbiamo vista riprodotta a
più riprese in documenti simili a questo e abbiamo visto che in
genere non sono state produttive, anzi sono state piuttosto
improduttive, per non dire abbandonate in qualche cassetto dei
Presidenti che si sono succeduti.
"... a richiedere all'organo di amministrazione... un nuovo
piano di sviluppo..."
: anche qui sta a significare che i piani
di sviluppo che sono stati approvati fino adesso possono essere
tranquillamente cestinati, con grande dispendio di energia e di
denaro, come diceva prima il collega Lattanzi, anche se qualche
valenza tali piani avevano. Votare questo quindi significa da parte
vostra smentire il passato e vedere l'Assessore Marguerettaz o l'ex
Presidente Caveri votare un documento come questo appare quanto
meno curioso e significativo. Noi naturalmente ci asterremo, anche
perché si tratta di belle parole scritte "nero su bianco" su un
pezzo di carta.
Président
- Je soumets au vote l'ordre du jour qui a été
présenté par les Chefs de groupe de la majorité:
Conseillers présents: 35
Votants: 23
Pour: 22
Contre: 1
Abstentions: 12 (Benin, Bertin, Cerise Giuseppe, Chatrian,
Donzel, Fontana Carmela, Lattanzi, Louvin, Morelli Patrizia, Rigo,
Tibaldi, Zucchi)
Le Conseil approuve.
Presidente
- Passiamo ora alla discussione
dell'articolato della legge.
La parola al Consigliere Louvin.
Louvin (VdAV-R)
- Pour une courte motion d'ordre. Je
souhaiterais me confronter avec les Chefs de groupe de la majorité
et de l'opposition pour la suite des travaux.
Président
- Vous avez demandé une suspension; donc le
Conseil est suspendu pendant dix minutes.
Si dà atto che la seduta è sospesa dalle ore 19,33 alle
19,39.
Presidente
- Riprendiamo i lavori. Volevo comunicarvi che
i Capigruppo hanno proposto di sospendere qui i lavori di questo
Consiglio per riprendere l'argomento domani mattina. Prima di
sospendere i lavori però voglio farvi una comunicazione: è un
sollecito, perché mancano ancora i rendiconti delle spese
elettorali dei singoli Consiglieri e delle liste; vi ricordo che se
questi non arrivano entro il 12 agosto, si attiva la procedura di
decadenza nei confronti dei Consiglieri omittenti, per cui è una
cosa seria e vi invito ad adempiere a questo onere. Vi
ringrazio.
I lavori riprenderanno domani mattina alle ore 9,00.
La seduta è tolta.
---
La seduta termina alle ore 19,42.
