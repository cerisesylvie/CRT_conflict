Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 717 del 13 giugno 2019 - Resoconto
OGGETTO N. 717/XV - Approvazione di mozione: "Attivazione
delle procedure per la registrazione nel fascicolo sanitario
elettronico delle Disposizioni Anticipate di Trattamento (DAT)
delle persone interessate".
Farcoz (Président) -
Point n° 6 à l'ordre du jour. Pour
l'illustration, la parole à la collègue Minelli.
Minelli (RC-AC)
- Il 22 dicembre 2017 è stata approvata
la legge n. 219, che reca le norme in materia di consenso informato
e di disposizioni anticipate di trattamento, comunemente note con
il nome di "testamento biologico" o "biotestamento". Questa legge è
entrata in vigore nel nostro Paese il 31 gennaio 2018. La legge,
nel rispetto degli articoli della Costituzione, il 12, il 13 e il
32, ma anche degli articoli 2, 4, 3 della Carta dei diritti
fondamentali dell'Unione europea ha come obiettivo la tutela del
diritto alla vita, alla salute, alla dignità e
all'autodeterminazione delle persone, stabilendo che, tranne in
quei casi che sono espressamente previsti dalla legge, nessun
trattamento sanitario può essere iniziato o proseguito se privo del
consenso libero e informato della persona interessata. Nello
specifico l'articolo 4 della legge dice che ogni persona
maggiorenne e capace di intendere e volere, in previsione di una
futura incapacità di autodeterminarsi e di fare le proprie scelte e
dopo aver acquisito adeguate informazioni mediche sulle conseguenze
delle sue scelte, può, attraverso apposite Disposizioni Anticipate
di Trattamento (le DAT), esprimere le proprie volontà in materia di
trattamenti sanitari, ma anche dare il consenso o il rifiuto
rispetto ad accertamenti diagnostici, a scelte terapeutiche e ad
altri trattamenti sanitari. È prevista dalla legge anche
l'individuazione di un fiduciario che faccia le veci di questa
persona e la rappresenti nelle relazioni con il medico e tutte le
strutture sanitarie. Questo fiduciario, che ha un po' il ruolo di
garante, di vice, deve essere una persona maggiorenne e deve
accettare la nomina sottoscrivendo lui stesso le disposizioni
anticipate di trattamento della persona interessata. In caso di
rinuncia alle DAT, o di sopravvenuta incapacità, o di decesso di
questo fiduciario, le DAT mantengono la validità e il giudice
tutelare nomina in questo caso un amministratore di sostegno. Le
modalità per le disposizioni anticipate di trattamento prevedono
che esse siano redatte attraverso un atto pubblico o con una
scrittura privata autenticata, oppure consegnata personalmente
dalla persona che decide di fare questo atto presso l'Ufficio di
Stato civile del Comune di residenza, che provvede ad annotare in
un apposito registro questa volontà. In Valle d'Aosta sono state
stabilite dal Celva delle disposizioni, delle normative che rendono
le procedure per depositare le DAT notevolmente complesse, cioè
siamo riusciti a complicare una cosa che già di per sé non è del
tutto semplice. È necessario nella nostra regione che queste DAT
vengano accompagnate da un modulo in più, un ulteriore modulo
concordato fra il Celva e i Comuni. Anche questo modulo deve essere
firmato questa volta da due fiduciari e accompagnato ovviamente
dalla fotocopia dei loro documenti di identità. Queste date devono
essere consegnate negli uffici comunali in busta chiusa, vidimate e
i Comuni rilasciano una ricevuta. Purtroppo però l'accesso a questi
atti che sono depositati negli uffici comunali diventa in pratica
impossibile se è necessario averli a disposizione dal venerdì sera
al lunedì mattina, spesso anche da venerdì a mezzogiorno perché gli
uffici sono chiusi, rendendone di fatto impossibile l'acquisizione
in quei casi di urgenza.
Il comma 7 dell'articolo 4 della legge n. 219, la legge sulle
DAT, stabilisce che le singole Regioni adottano delle modalità
telematiche di gestione della cartella clinica oppure il fascicolo
sanitario elettronico - sono due dispositivi che sono entrambi in
uso nella nostra Regione - e che possono con proprio atto
regolamentare la raccolta dei dati delle DAT, compresa
l'indicazione del fiduciario e il loro inserimento nella banca
dati. Proprio qualche giorno prima della presentazione di questa
mozione, il 2 aprile, sull'agenda digitale o la testata di
riferimento per le tematiche riguardanti il digitale e la pubblica
amministrazione è stato pubblicato un articolo sul fascicolo
sanitario elettronico in cui la nostra Regione, la Valle d'Aosta,
viene portata ad esempio quale realtà che ha saputo utilizzare in
modo ottimale questo strumento sia perché ne ha contenuto i costi,
sia perché ha migliorato i servizi e ha razionalizzato i processi,
garantendo al contempo un altissimo grado - questo è stato
sottolineato - di protezione dei dati sanitari, cosa che, secondo
me, è particolarmente importante. La Regione Puglia - il suo è uno
dei testi che ho esaminato - ha recepito qualche mese fa le
indicazioni della legge n. 219 e il 21 gennaio 2019 ha approvato
una legge che reca come titolo: "Disposizioni per l'attuazione
della legge 22 dicembre 2017 n. 219" con cui ha stabilito
all'articolo 3 che le disposizioni anticipate di trattamento di
tutti i cittadini residenti in Puglia sono registrate con apposito
codice proprio sul fascicolo sanitario elettronico. Questa è una
cosa che ha fatto una Regione che non ha nemmeno le prerogative
piene che abbiamo noi, quindi io credo che anche la Valle d'Aosta
potrebbe fare la stessa cosa avendo la competenza primaria in
materia sanitaria.
La mozione vuole quindi impegnare il Governo ad attivare le
necessarie procedure per la registrazione nel fascicolo sanitario
elettronico delle DAT depositate, curando naturalmente la
riservatezza di questi dati e solo e soltanto in caso di incapacità
di autodeterminazione del soggetto di porre la loro apertura da
parte delle strutture sanitarie che lo hanno in cura. Credo che
questa mozione, che ha come obiettivo quello di rendere più
perseguibile ciò che è scritto nella legge e che chiede soltanto di
adattare e di rendere più semplice una procedura che è appunto
determinata per legge e che implica la possibilità per le persone
di chiedere di non essere sottoposti a trattamenti, ma non solo,
nei moduli c'è anche il contrario, cioè la richiesta di dare la
possibilità a tutti di specificare esattamente: "desidero essere
curato in tutti i modi, con qualsiasi sistema", in modo da
assicurare il diritto di tutte le persone alla loro
autodeterminazione. La richiesta è quella di pensare di attivare
anche nella nostra regione, per quanto riguarda il fascicolo
sanitario elettronico, l'introduzione di queste disposizioni di
trattamento anticipato.
Dalle ore 18:15 assume la presidenza il Vicepresidente
Distort.
Distort (Presidente) -
Si apre il dibattito generale in
aula. Qualcuno vuole prendere la parola? Ha chiesto la parola la
collega Pulz.
Pulz (ADU VDA)
- Vorrei sottolineare che questa mozione è
assolutamente condivisibile, la vediamo con grande favore. In
effetti il deposito dei DAT (Disposizioni Anticipate di
Trattamento) è importante quanto la burocrazia che lo accompagna,
che è strettamente legata al grado di sicurezza, come diceva già la
collega, necessaria a mantenere questi dati inaccessibili a
eventuali
hacker
. Chiaramente i dati archiviati devono avere
un altissimo grado di protezione, sebbene tutto questo renda il
sistema più lento, a volte inaccessibile come ci dicono medici
vicini al nostro gruppo, con questi
server
che, se ho capito
bene, sono quattro, che gestiscono i dati della Valle d'Aosta non
sempre in fluidità. La collega Minelli diceva che la Valle d'Aosta
è posizionata bene nella valutazione di questo servizio, forse
anche perché presenta delle condizioni particolari che la rendono
un'ottima realtà sperimentale: per esempio, allargando un po' il
discorso, è a disposizione dei cittadini e degli operatori anche
una
app
mobile, questo per quanto riguarda il fascicolo
sanitario elettronico, che si interfaccia con il
server
che
permette l'accesso anche tramite il telefono. Certo non è ancora
tutto... come dire? a livello ottimale: per esempio, per ritirare i
farmaci in farmacia, bisogna ancora avere una ricetta cartacea,
serve ancora copia cartacea. Ci sono ancora aspetti che possono
essere migliorati, comunque il fascicolo sanitario insieme a
quest'app mobile consentono già di condividere le informazioni tra
cittadini, ospedale e servizi emergenziali 24 ore su 24, integrare
anche i dati regionali con le piattaforme nazionali e di consegnare
i referti medici
on-line
, di fare la scelta o la revoca del
medico, di accedere al
cup on-line
, al promemoria di ricette
e insomma anche di consentire l'accesso chiaramente al personale
sanitario. Quest'ultimo punto è quello più attinente alla mozione
perché gli operatori sanitari possono accedere al fascicolo e
consultare anche questi DAT inseriti dal paziente nel momento in
cui ha ancora piena coscienza di sé ed è informato delle eventuali
conseguenze. Attualmente - dice l'agenda digitale europea - c'è un
aggravio di costi per tutto questo, per la gestione di queste reti
informatiche, ma probabilmente con l'andare del tempo - ci dicono
sempre gli esperti del settore, che non sono certo io - con la
razionalizzazione dei processi e delle procedure e anche con una
maggiore confidenza informatica dei cittadini e degli operatori
sanitari questi costi dovrebbero scendere.
Mi permetto solo di aggiungere una considerazione generale.
Tutti questi ammodernamenti dovrebbero comunque essere
costantemente accompagnati da formazione del personale sanitario.
Ci arrivano delle segnalazioni a volte problematiche in questo
senso: pazienti che non si sentono sufficientemente tutelati
rispetto a queste innovazioni tecnologiche; pazienti, per esempio,
che scoprono da soli, tramite il fascicolo sanitario elettronico -
ed è successo ancora di recente -, i risultati di certi
delicatissimi esami. Ecco, pensiamo che accanto alla tecnologia ci
debba essere sempre un accompagnamento di tipo anche psicologico e
quella sensibilità umana e professionale che tutto il personale
coinvolto dovrebbe poter garantire quando ha relazioni con il
pubblico, soprattutto se parliamo di pazienti in situazioni di
delicatezza e di grande fragilità. Per concludere, il voto di
Ambiente Diritti Uguaglianza Valle d'Aosta è assolutamente
favorevole.
Presidente -
Qualcun altro chiede la parola per il
dibattito generale? In assenza chiudo il dibattito generale e
lascio la parola al Governo. Per il Governo chiede la parola
l'Assessore Baccega.
Baccega (UV)
- Entriamo nel tema della tutela del diritto
alla vita, alla salute, alla dignità e all'autodeterminazione delle
persone sulla base dell'emanazione della Carta dei diritti UE. I
DAT (Disposizioni Anticipate di Trattamento biologico), cosiddetto
"testamento biologico", consentono la possibilità per ogni persona
di esprimere la volontà in materia di trattamenti sanitari. Lei ha
sicuramente anticipato tutte le premesse che facevano parte del mio
intervento, che sono sicuramente condivisibili. Il Celva aveva
disposto con l'ausilio di un apposito gruppo di lavoro, composto da
dipendenti comunali, l'opportuna documentazione di riferimento che
aveva poi a suo tempo creato una serie di problemi e una serie di
intoppi. L'8 maggio, con la deliberazione del Celva, fu approvato
lo schema di regolamento per l'istituzione del registro comunale
delle disposizioni anticipate del trattamento. È vero che le
Regioni possono legiferare, ma finora c'era stata una sorta di
attenzione in quanto le modalità per la raccolta di copia delle DAT
all'interno del fascicolo sanitario elettronico non erano ancora
state oggetto di discussione nei gruppi di lavoro coordinati dal
Ministero della salute e dell'Agenzia per l'Italia digitale. Va
detto che proprio il 6 giugno scorso il Garante della privacy ha
dato il via libera allo schema di decreto sulle modalità di
registrazione delle DAT nella banca dati nazionale, che,
all'articolo 5 individua le modalità di interfacciabilità tra la
banca dati nazionale e la banca dati regionale.
Alla luce di queste considerazioni, quindi molto brevemente
comunico che si possono tranquillamente adottare le procedure per
la raccolta del fascicolo sanitario elettronico delle DAT
depositate, non appena saranno approvate le specifiche tecniche
dell'interfacciabilità. Credo quindi, colleghi, che sia accoglibile
la mozione presentata dai colleghi Minelli e Bertin con l'impegno
di attivare le procedure per la registrazione nel fascicolo
sanitario delle DAT depositate curando ovviamente le dovute tutele
di riservatezza.
Presidente -
C'è spazio per le risposte da parte dei
proponenti della mozione. Ha chiesto la parola la collega
Minelli.
Minelli (RC-AC)
- Io credo sia importante che si prenda
questa decisione e che si arrivi a inserire nel fascicolo sanitario
elettronico il testamento biologico. Il fatto che ci sia stata
quest'approvazione da parte del Garante della privacy è
un'assicurazione in più del fatto che questo è un atto del tutto
legittimo e importante. Ci sono state, come ho ricordato, alcune
Regioni, la Puglia in particolare, che già a inizio anno hanno
preso questa decisione, in pratica facendo un passo in avanti
rispetto all'ultima determinazione. Mi sembra però una decisione di
sensibilità anche nei confronti delle persone e che va nella
direzione di una semplificazione delle procedure burocratiche che
sono spesso impegnative, fastidiose, di fronte alle quali le
persone alle volte desistono, perché diventa talmente complicato...
So che sono state poche a tutt'oggi le disposizioni di trattamento
anticipato depositate anche perché il testamento biologico non è
ancora entrato nella disponibilità delle persone, però sarà
sicuramente qualche cosa che crescerà anche grazie al fatto che
diventa più semplice farlo. Ringrazio quindi per l'accoglimento
della mozione.
Presidente -
Se non ci sono richieste per dichiarazione
di voto, passiamo alla votazione. La votazione è aperta. La
votazione è chiusa.
Presenti: 32
Votanti: 32
Favorevoli: 32
La mozione è approvata.
