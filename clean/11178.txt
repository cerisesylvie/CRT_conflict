Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2191 del 23 maggio 1991 - Resoconto
OGGETTO N. 2191/IX Disegno di legge: "Autorizzazione a
permutare immobili siti in comune di Saint-Christophe".
PresidenteHa chiesto di parlare il relatore, Consigliere Ricco,
ne ha facoltà.
Ricco (DC)Il disegno di legge n. 265, come ricordate, è stato
oggetto di diversi rinvii in commissione.
Nella penultima seduta della II commissione fu deciso di
acquisire una ulteriore perizia tecnico-estimativa che fu redatta
in data 20 aprile 91 dal tecnico in materia e del quale la nostra
Regione ha chiesto quasi sempre la consulenza dello stimatissimo,
per competenza, Ing. Maione.
La II commissione si è ulteriormente riunita ed ha preso nota,
avendola ricevuta in copia ogni membro, della suddetta perizia.
Il suddetto disegno di legge pervenne in Consiglio per
decorrenza di termini e fu rinviato al Consiglio odierno su
espressa richiesta del relatore.
Premesso quanto sopra, mi sia concesso relazionare.
Nella scrittura privata del 23 novembre 1982, a firma
dell'Assessore regionale ai Lavori Pubblici e della sig.Ra Carolina
Sogno Fortuna, veniva sottoscritto l'obbligo, a carico della sig.Ra
Sogno, di permutare con la Regione autonoma Valle d'Aosta i
seguenti mappali frazionati:
- foglio n. 39, mappali 27, 108, 112, 190, 130, 109, per un
totale di mq. 3785 circa.
A sua volta la Regione cedeva in permuta alla sig.Ra Sogno i
seguenti mappali frazionati:
- foglio n. 39, mappali 104, 16, 138, per un totale di circa
4560 mq.
A compensazione di circa mq. 775, di proprietà regionale, la
sig.Ra Sogno autorizzava la demolizione di una porzione di
fabbricato, ubicato al foglio 39 n. 15 del comune censuario di
Saint-Christophe, consistente in un alloggio di mq. 34.
La Regione si impegnava a costruire una recinzione con paletti e
rete metallica per tutta la lunghezza della proprietà confinante
fra la sig.Ra Sogno e la Regione Valle d'Aosta.
Al termine dei lavori di costruzione della strada regionale
Autoporto, in base alle misurazioni effettuate dall'ufficio
regionale competente, con provvedimento n. 7399 del 28 agosto 1987,
la Giunta regionale approvava in via di massima la permuta fra la
sig.Ra Sogno e Regione e pertanto le superfici si riducevano a mq.
4012 della sig.Ra Sogno e mq. 4496 della Regione.
Come sopra accennato, in considerazione della maggior
superficie, ha ceduto il fabbricato ubicato al foglio 39 n. 15. Il
prezzo di vendita è stato valutato a lire 25.200 mq dal tecnico
regionale del servizio demanio, e cioè esattamente a quello fissato
un anno prima dall'ing. Maione per l'acquisto fatto dalla Regione
di altri terreni siti in zona limitrofa ed aventi le stesse
caratteristiche intrinseche ed estrinseche.
Le permute sono state pattuite alla pari e complessivamente
ammontano a lire 113.299.000 così suddivise:
1 - i terreni oggetto di permuta fra la Regione e la società
Carolimpresa s.a.s. sono stati stimati di uguale valore pari a lire
1.170.000=;
2 - gli immobili oggetto di permuta fra la Regione e la sig.Ra
Virla Valentina e Sogno Fortuna Carolina sono stati stimati di
uguale valore pari a lire 73.800.000=.
3 - i terreni oggetto di permuta fra la Regione e la sig.Ra
Sogno Fortuna Carolina sono stati stimati di uguale valore pari a
lire 38.329.000=.
Aggiungo e leggo dalla delibera di giunta n. 7399 del 28 agosto
1987: "Il Presidente, Dott. Augusto Rollandin, riferisce alla
Giunta che nel corso delle trattative per ottenere la libera
disponibilità dei terreni occorrenti per lavori di costruzione di
una variante al tratto iniziale della strada regionale n. 34,
Autoporto, la sig.Ra Sogno Fortuna Carolina (...) si è dichiarata
disposta a compenso parziale o totale dell'indennità di
occupazione, a permutare i mappali occupati e di sua proprietà per
mq 3981, con reliquati di proprietà regionale confinanti con la sua
proprietà di complessivi mq. 4496". Non rileggo i mappali che ho
prima detto.
"Si ritiene di non determinare" - dice sempre la delibera -
"alcun conguaglio per la maggior superficie ceduta in
considerazione del fatto che la sig.Ra Sogno Fortuna Carolina si
obbliga di cedere in piena proprietà per la demolizione
all'Amministrazione regionale una porzione di fabbricato ubicato al
foglio 39, n. 15, comune di Saint-Christophe, estremamente
pericoloso agli effetti di una sicura viabilità. La porzione di
fabbricato che viene ceduta alla Regione autonoma Valle d'Aosta
consiste in un minialloggio per il guardiano di mq 34. Propone
pertanto di approvare in via di massima la permuta dei reliquati
regionali alla sig.Ra Sogno Fortuna Carolina, a titolo di compenso
parziale o totale dell'indennità di occupazione per i lavori di cui
trattasi e frazionando i relativi dati tecnici catastali al momento
della redazione dell'atto traslativo di proprietà e, se del caso,
anche a nome degli eredi.
La Giunta, preso atto eccetera, ad unanimità di voti favorevoli
delibera di approvare in via di massima la permuta dei reliquati
regionali con la sig.Ra Sogno Fortuna Carolina e descritti in
premessa, o ai suoi eredi a titolo di compenso, permuta parziale o
totale, per le aree di terreni da occupare per i lavori di
costruzione di una variante al tratto iniziale della strada
regionale n. 34 dell'Autoporto, a condizione che vengano
salvaguardati eventuali diritti di terzi, e di rinviare al
successivo provvedimento formale da adottarsi dal Consiglio
regionale la pratica attuazione di quanto sopra".
Inoltre, mi si permetta di sunteggiare quanto asserito dalla
relazione peritale estimativa del 20 aprile 1991, redatta dall'ing.
Maione:
Nell'ambito della consulenza in materia estimativa prestata
dallo scrivente nell'interesse della Regione - dice la relazione -
è stato richiesto da codesto servizio (Demanio) di esprimere parere
di congruità della permuta di alcuni immobili siti in comune di
Saint-Christophe, oggetto del disegno di legge 265, tenendo conto
dei fatti intercorsi fra le parti ed eventuali variazioni di valori
susseguenti ai cambi di destinazione intervenuti nel frattempo, a
seguito di decisioni o interventi della Regione: progettazione di
strade, rilascio di licenze commerciali, arginature. Esaminati gli
atti in visione ed esperite le opportune indagini si riferisce
quanto segue. Con scrittura privata in data 23 novembre 1982 la
Sig.ra Sogno Carolina, in relazione ad accordi di massima
intervenuti con i funzionari dell'amministrazione regionale, si
obbligava a permutare alcuni mappali di sua proprietà della
superficie di mq. 3785 con altri di proprietà regionale della
superficie di mq 4560, entrambi siti in comune di Saint-Christophe,
al fine di consentire all'amministrazione regionale di attuare i
lavori di costruzione di una variante al tratto iniziale della
strada regionale n. 34, Autoporto. La permuta era prevista alla
pari in quanto la Sig.ra Sogno Carolina si obbligava altresì a
compenso della differenza fra le due superfici, pari a mq. 775, ad
autorizzare la Regione a demolire una porzione di fabbricato
ubicato al foglio 39 n. 15 del catasto censuario di
Saint-Christophe, consistente in un minialloggio per guardiano di
mq. 34. Tale intervento di demolizione era necessario ai fini del
corretto innesto della SS 26 sulla citata strada regionale.
Con deliberazione della Giunta regionale n. 5665 in data 22
ottobre 1982 venne approvato, ai soli fini tecnici di appalto dei
lavori, il progetto della variante alla strada regionale 34, senza
tuttavia l'adozione di un provvedimento dichiarativo di pubblica
utilità, indifferibilità ed urgenza dell'intervento pubblico
de
quo.
Con deliberazione della Giunta regionale n. 739 in data 28
agosto 1987, veniva approvata la permuta fra le rispettive
proprietà, come da scrittura privata, rinviando a successivo
provvedimento formale la pratica attuazione di quanto sopra da
parte del Consiglio regionale. I terreni di proprietà Sogno vennero
occupati senza alcuna formalità procedurale ed occupazione
temporanea, e comunque in assenza di qualunque atto formale
autorizzativo, evidentemente in considerazione del raggiungimento
di accordi specifici intervenuti fra l'Amministrazione regionale e
la ditta interessata.
A parere dello scrivente, il giudizio sul valore dei beni in
oggetto di permuta deve essere riferito al momento della scrittura
privata intercorsa fra le parti, senza tener conto delle eventuali
variazioni di valore susseguenti ai cambi di destinazione nel
frattempo intervenute nello strumento urbanistico comunale,
derivate dagli interventi viari realizzati dalla Regione nella
zona. All'epoca della struttura privata era vigente il piano
regolatore generale comunale approvato con delibera della Giunta
regionale n. 1047/78.
Il criterio seguito dal geometra di adottare un unico valore
unitario per tutti i terreni oggetto di permuta, è condivisibile,
in quanto i terreni di proprietà regionale sono in gran parte dei
reliquati, alcuni di forma irregolare, sui quali l'edificazione
industriale, se non accorpati con quelli della proprietà Sogno, è
impossibile, dovendosi rispettare le distanze di legge dalla strada
e dalla proprietà limitrofa. Per contro, i terreni di proprietà
Sogno, ricadenti in zona D1, facevano parte ed erano intimamente
accorpati ad un ampio comprensorio, sul quale era consentita
l'edificazione ad uso industriale o commerciale. Per quanto
concerne le arginatura eseguite dalla Regione sul fiume Dora, lo
scopo principale è stato quello di difendere un'ampia zona, fra le
quali è compresa anche l'area di proprietà Sogno, al lembo della
quale è prevista nel piano regolatore la realizzazione di una
strada, che pertanto non poteva essere realizzata senza
l'esecuzione dei lavori di arginatura. Non si ritiene pertanto che
tali lavori possano avere una qualsiasi incidenza sull'oggetto
della permuta. In definitiva si ritiene congrua la permuta alla
pari degli immobili in questione e vantaggiosa per entrambe le
parti: per l'Amministrazione regionale, che avrebbe dovuto pagare
un'indennità di esproprio per i terreni occupati dalla strada oltre
ad eventuali interessi per il ritardo nella corresponsione di dette
indennità, nonché sarebbe rimasta proprietaria di reliquati che,
seppure ricadenti in zona D1, non sarebbero appetibili da parte di
terzi per i motivi sopra espressi; e per la ditta Sogno, che con la
permuta ha meglio riquadrato la sua proprietà.
Si dà atto che il Presidente della Giunta regionale Bondaz
abbandona l'aula consiliare.
Presidente
E' aperta la discussione.
Ha chiesto di parlare il Consigliere Bich, ne ha facoltà.
Bich (Ind
)
Per una breve dichiarazione di voto
riguardante questo disegno di legge, che finisce per scantonare un
po' nei rapporti interpersonali. Ritengo che il gioco politico e la
dialettica politica non debbano andare verso certe forme di
imbarbarimento, per cui il rapporto interpersonale giunge quasi ad
una connotazione politica; ritenendo quindi che nella dialettica
all'interno della istituzione non si debba formulare un
atteggiamento shakespeariano del tipo Montecchi-Capuleti, sentita
anche la relazione del Consigliere Ricco, essendo inoltre una
questione di vecchia data, ritengo di dare voto favorevole proprio
per evitare che scada ad una polemica personale.
PresidenteHa chiesto di parlare il Consigliere Voyat, ne ha
facoltà.
Voyat (UV)
Come giustamente ha detto il Consigliere
Bich, anch'io voterò a favore di questa legge, anche se sarebbe
stato giusto rifare una parte della discussione, già fatta a lungo
in commissione, ma ho paura che, dicendo certe cose, queste vengano
travisate ed interpretate come un fatto personale.
Pertanto dichiaro voto favorevole, anche se sia la delibera del
1987 che la relazione di oggi non parlano di una scrittura privata
(la scrittura privata cui accennava prima il Consigliere Ricco) di
un Assessore ai lavori pubblici della Regione con la ditta Sogno.
Questa scrittura privata non è mai stata menzionata ed è venuta
fuori per caso in commissione, in quanto leggendo attentamente la
documentazione, risultava che c'era questa scrittura privata che
poi abbiamo fatto distribuire a tutti i commissari.
Bisogna sottolineare che forse è uno degli unici casi in Valle
d'Aosta in cui la Regione permuta delle proprietà sue con un
privato per fare un'opera pubblica. Altro caso strano è che una
parte di questi terreni che venivano ceduti dalla ditta Sogno, si
veniva a scoprire in seguito che dovevano servire per fare anche
un'altra strada, quindi tutti i terreni dati da una società alla
Regione venivano utilizzati per strade. Si sa che altre
deliberazioni sono state prese in questo senso per autorizzazioni
commerciali e cose di questo genere, che prima non erano state
date, e non dilungandomi dichiaro di nuovo il voto favorevole anche
se una discussione più approfondita avrebbe potuto essere fatta. Ma
per non essere poi fermato per strada e tacciato di voler sabotare
questo atto, mi adeguo e voto favorevole.
Presidente
Ha chiesto di parlare l'Assessore ai
Lavori Pubblici Martin, ne ha facoltà.
Martin (ADP)
Solo per una precisazione. Qui si
parla a sottintesi e non si capisce bene cosa si voglia dire.
Ho sentito dire dal Consigliere Voyat che ci sarebbe una
scrittura privata fra un Assessore ai Lavori Pubblici che è stata
distribuita in commissione: vorrei solo precisare che per quanto mi
riguarda non c'è nessuna scrittura privata.
Presidente
Ha chiesto di parlare il Consigliere
Rollandin, ne ha facoltà.
Rollandin (UV)
C'est une histoire qui remonte à il
y a dix ans. Le problème on avait essayé de l'examiner dans la
commission compétente; ce que je regrette est que certaines données
on n'a pas eu la possibilité de les avoir. On a signé une lettre il
y a deux jours et on n'a pas eu les documents, car on ne voulait
pas faire un débat de ce genre au niveau de Conseil, compte tenu du
fait que la commission avait le but d'éclaircir certaines thèmes,
de mieux connaître certaines modifications qu'on a eu au niveau des
plans d'aménagement concernant les terrains qui font l'objet de
cette loi.
Il est évidemment par conséquent plus difficile d'avoir la
connaissance de l'ensemble, mais je crois que le problème dans les
termes qui ont déjà été rappelés est tellement évident, qu'il n'a
pas besoin d'être encore soumis à des explications. En même temps,
pour éviter à mon tour qu'il y ait des malentendus par rapport à ce
qu'on vient de dire, de la part du Groupe de l'Union Valdôtaine on
votera cette loi.
Presidente
Si passa all'esame dell'articolato. Do
lettura dell'art.1:
Articolo 1 (Oggetto)
1. La Regione è autorizzata a permutare alla pari i
sottoelencati terreni siti in Comune di Saint-Christophe:
a) terreno di proprietà regionale distinto al Catasto terreni al
foglio 39 con la particella n.105 (ex 105/a), con il terreno di
proprietà della Società "Carolimpresa di Virla Valentina e C.
s.a.s." con sede in Aosta, distinto al Catasto terreni al foglio 39
con la particella strade (ex 103/b).
b) terreni di proprietà regionale distinti al catasto terreni al
foglio 39 con le particelle n.326 (ex 138/C) e n.104 (ex 104/a) con
i terreni di proprietà delle Signore Virla Valentina e Sogno
Fortuna Carolina distinti al Catasto terreni al foglio 39 con le
particelle n. strade (ex 27/b), 327 (ex 27/c), strade (ex 28/b)
strade (ex 108/b), 109, strade (ex 111/b), 112 (ex 112/a) strade
(ex 112/b).
c) terreno di proprietà regionale distinto al Catasto terreni al
foglio 39 con la particella n.16 (ex 16/a) con il terreno di
proprietà della Signora Sogno Fortuna Carolina distinto al Catasto
terreni al foglio 39 con le particelle n.130 (ex 130/a) e strade
(ex 130/b).
Presidente
Pongo in votazione l'art.1:
Esito della votazione
Presenti: 31
Votanti: 30
Favorevoli: 30
Astenuti: 1 (Riccarand)
Il Consiglio approva
Presidente
Do lettura dell'art.2:
Articolo 2 (Provvedimenti amministrativi)
1. La Giunta regionale è autorizzata ad adottare ogni
provvedimento di esecuzione per addivenire alla stipulazione
dell'atto notarile relativo alle permute di cui all'articolo 1
compresi eventuali ulteriori accertamenti circa la consistenza e
l'intestazione catastale degli immobili da permutare.
Presidente
Pongo in votazione l'art.2:
Esito della votazione
Presenti: 31
Votanti: 30
Favorevoli: 30
Astenuti: 1 (Riccarand)
Il Consiglio approva
Presidente
Pongo in votazione la legge nel suo
complesso:
Esito della votazione
Presenti: 31
Votanti: 30
Favorevoli: 30
Astenuti: 1 (Riccarand)
Il Consiglio approva
