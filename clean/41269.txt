Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 429 del 20 febbraio 2019 - Resoconto
OGGETTO N. 429/XV - Interrogazione: "Notizie in merito alle
competenze conferite all'"Emergency Manager" di Palazzo regionale"
e interpellanza: "Avvio di un'indagine interna per accertare
eventuali responsabilità in merito al conferimento dell'incarico di
"Emergency Manager" di Palazzo regionale".
Distort (Presidente)
- Punti 7 e 24 all'ordine del
giorno, che come annunciato trattiamo congiuntamente. Ha chiesto la
parola il collega Gerandin, prego.
Gerandin (MOUV')
- Si tratta di due iniziative che hanno
nelle premesse le stesse argomentazioni, ma considerato che gli
interrogativi erano davvero tanti - penso mi risponderà il
Presidente - mi è parso corretto avere il tempo di dare le giuste
informazioni e fare le giuste considerazioni, per cui ho preferito
occupare sia lo spazio di una interrogazione che quello di una
interpellanza.
Lei, Presidente, nell'ultimo Consiglio ha dichiarato che
l'
Emergency Manager
non è mai in realtà stato tale, che non
esisteva un simile incarico all'interno dell'amministrazione
regionale, che c'era qualcuno che lo faceva di sua volontà, forse
per dedizione o per capacità sue; io penso che in questa aula sia
scesa un'ondata di gelo, nel senso che mai e poi mai si poteva
ipotizzare una cosa del genere. Una ondata di gelo - parlo in prima
persona - che sicuramente mi ha toccato personalmente, perché ho
ricoperto comunque dei ruoli di governo. Per cui la prima domanda
che mi pongo è: che tutele c'erano per gli atti che i governi che
si sono succeduti nel tempo adottavano? Che riservatezza c'era su
quegli atti? Ma la stessa domanda me la pongo anche come comune
cittadino, perché obiettivamente sapere che il centro del potere
valdostano non aveva nel proprio organico o non aveva dettato le
regole per un Emergency Manager, è in antitesi con la riservatezza
che viene chiesta in quest'aula nel trattare tutta una serie di
argomenti.
Non entrerò nel merito e non giudicherò l'operato della persona,
non è a me che tocca giudicarlo. Nelle due iniziative non ho
parlato e non ho fatto nessun tipo di accenno al nominativo. A me
preoccupa che questa figura non esistesse all'interno di un
organigramma; questo è quello che lei ha dichiarato. In un secondo
tempo poi è uscito fuori un documento in cui almeno per la parte di
Emergency Manager c'era un incarico con un provvedimento
dirigenziale, però rimane la grande incognita legata al discorso
dell'addetto alla sicurezza, alla sorveglianza, quello che è il
Security Manager
.
Presidente, prima di tutto le leggerò le domande, perché è
corretto che anche i cittadini sappiano cosa è stato chiesto in
queste due iniziative. Vorremmo capire prima di tutto come mai
nelle sue dichiarazioni non si è fatto neanche cenno alla figura
dell'addetto all'emergenza, visto che comunque un incarico c'era,
ma soprattutto, come ci ha informato nello scorso consiglio, visto
che c'era qualcuno che lo faceva di sua volontà, forse per
dedizione o per capacità sue. Leggo le domande così magari è un po'
più facile confrontarsi e argomentare. Le domande sono: "se è vero
che questo ruolo non esiste nell'organigramma regionale ed esisteva
invece chi lo esercitava, se esistono atti di nomina o
dirigenziale, in che data questo ruolo ha iniziato ad essere
esercitato pur in assenza di nomina e a questo punto autorizzato da
chi; che tipo di accesso, che luoghi ed informazioni riservate sono
stati "tranquillamente" nelle disponibilità di visita e a
disposizione di chi ha esercitato fino a tutt'oggi la figura di
'Emergency Manager'; chi ha materialmente messo a disposizione
sistemi di allarme, codici di accesso ad aree riservate e sistemi
di sorveglianza e a partire da quando". Perché qua è curioso capire
che ci fossero persone non autorizzate che decidevano chi entrava,
chi usciva, dove si recava, con chi. Soprattutto l'interesse è di
capire a che banca dati aveva accesso questo tipo di persona. Si
chiede anche: "che inquadramento ha a tutt'oggi la persona che ha
esercitato tale ruolo, se ha indennità aggiuntive, a quanto
ammontano e a partire da quale data, chi ne ha eventualmente
autorizzato l'erogazione, chi annualmente fissava gli obiettivi
individuali da raggiungere a questa persona; - perché se c'è un
incarico ci saranno obiettivi da raggiungere, se ci sono obiettivi
ci sarà un mansionario dove si fissano i limiti eventualmente in
cui si poteva intervenire - considerato che il Presidente
dichiarava: 'c'era qualcuno che lo faceva di sua volontà, forse per
dedizione o per capacità sue', Le chiedo a chi si riferiva quando
parlava di 'dedizione' e se è intenzione del Governo avviare una
immediata indagine interna da concludersi in tempi brevissimi per
accertare responsabilità e di conseguenza eventuali azioni di
carattere amministrativo o penale".
Dico questo perché la notizia che è circolata e i titoli
cubitali che sono usciti non penso che siano un messaggio
rassicurante per l'intera cittadinanza valdostana. Sapere che
qualcuno poteva tranquillamente girare nei palazzi, attivare e
disattivare sistemi di sicurezza, avere accesso a locali che
normalmente dovrebbero essere quantomeno riservati e
dulcis in
fundo
avere accesso a quei locali della Presidenza, che lei in
questo momento esercita e dove ci sono funzioni prefettizie. Io
davvero lo dico e non voglio fare processi, non mi interessa dare
pagelline a chi l'ha fatto, ma io voglio capire come in un sistema
amministrativo regionale, che dovrebbe essere a tutela di
riservatezza e comunque a tutela degli atti che vengono approvati,
in questo periodo e in tutto questo lasso di tempo qualcuno abbia
avuto accesso dove voleva, quando voleva e in qualsiasi occasione
volesse.
Dalle ore 11:50 riassume la presidenza la presidente
Rini.
Rini (Presidente)
- Per la risposta la parola al
presidente Fosson.
Fosson (GM)
- La ringrazio di queste due iniziative,
perché mi permettono di fare chiarezza su un argomento che forse
rivestiva già dal passato una certa confusione e su cui a mio
avviso bisognava intervenire. Mi permetta una precisazione, perché
tra l'altro era una risposta a una iniziativa che aveva tutt'altro
senso che non chiarire le funzioni di un
Emergency Manager
.
Però mi permetta - volevo dirlo ieri, perché avrebbe chiarito tutto
- io sono andato a rivedere insieme ai funzionari del gabinetto più
volte quello che avevo risposto. Io non ho mai detto che non c'era
la figura dell'Emergency Manager, ho parlato in due punti che non
esiste nell'organigramma regionale un incarico affidato per la
sicurezza, un "Security manager".
La confusione è stata creata anche dai giornali e mi permetterei
proprio di suggerire alla stampa di andare a vedere
l'
intranet
alla sezione sicurezza e lavoro, perché vengono
chiarite molto bene queste posizioni: un conto è l'Emergency
Manager e un altro è il Security Manager. Io non ho mai detto che
non esisteva l'Emergency Manager, che infatti esiste. Quello che ci
siamo trovati in questa riorganizzazione è l'assenza (c'era tanto
tempo fa) di chi si occupasse di sicurezza.
Ma voglio venire anche alla fonte della confusione, perché se
noi usassimo la lingua inglese sarebbe molto più facile, perché si
dice Emergency Manager,
Safety Manager
e Security Manager,
cioè ci sono tre parole che decifrano in modo preciso tre funzioni
completamente diverse. Invece in italiano la parola sicurezza
accomuna concetti diversi, quali per esempio la sicurezza fisica di
un immobile, la sicurezza sui luoghi di lavoro, la sicurezza
personale e, soprattutto, quella che ha detto anche lei, quella che
ci interessa maggiormente oggi, la sicurezza informatica, la
sicurezza dei nostri uffici, la riservatezza, l'accesso ai nostri
uffici.
Il dipendente a cui fanno riferimento le due iniziative ha
infatti da tempo un incarico di Emergency Manager per il palazzo
regionale. L'incarico è stato conferito il 17 giugno 2013 dal
coordinatore del dipartimento bilancio, finanze e patrimonio, a
nome di tutti i coordinatori che hanno sede nel palazzo regionale,
in quanto individuati come "datori di lavoro" ai sensi e per gli
effetti del decreto legislativo n. 81 del 2008, proprio in materia
di tutela della salute e della sicurezza del lavoro. La
designazione è molto precisa e parla di Emergency Manager.
L'Emergency Manager è una figura prevista quindi dalla procedura
interna di cui l'Amministrazione regionale si è dotata, in
attuazione del decreto legislativo 81/2008 relativo a prevenzione e
lotta antincendio, evacuazione e primo soccorso, che prevede tra i
compiti dei datori di lavoro la designazione dei lavoratori
incaricati alla gestione delle emergenze. Nello specifico la
procedura definisce cosa fa l'Emergency Manager, nella prevenzione,
nel caso di emergenza e nelle attività post emergenza. In merito
pertanto ad altre domande poste dall'interrogazione, si tratta di
un incarico che certamente comporta impegno e conoscenze, ma non di
natura riservata. Io non ho mai detto che nella dedizione ci fosse
un'attenzione a questo, ho parlato di dedizione nel senso che come
tutti sanno, e poi lo specificherò ulteriormente, questo dipendente
aveva una disponibilità notevole ed era sempre pronto a intervenire
quando c'erano questi problemi.
La procedura prima richiamata prevede in particolare che per
assolvere ai compiti di prevenzione e di gestione delle emergenze
l'Emergency Manager debba conoscere e avere familiarità con tutto
lo stabile, dovendone coordinare l'evacuazione in caso di
necessità. Rispetto invece all'interpellanza, il dipendente
designato quale addetto all'emergenza è inquadrato nella categoria
C, posizione C1, con profilo di coadiutore tecnico nell'ambito
della struttura dirigenziale e sistemi tecnologici e informativi,
ma ha anche una formazione particolare e specifica relativamente
alla gestione delle emergenze e al primo soccorso. Per l'incarico
di addetto all'emergenza non sono previste e non possono essere
previste, in base alla normativa vigente, indennità aggiuntive alla
norma di retribuzione, né alcuna sorta di reperibilità, per
esempio. In conclusione quella dell'Emergency Manager, o più
semplicemente di addetto all'emergenza, è una figura necessaria che
si incardina nel rispetto delle disposizioni in materia di
sicurezza e salute sui luoghi di lavoro.
È sicuramente opportuno esaminare modalità e tempi per
soddisfare l'altra esigenza di sicurezza, quella che riguarda la
sicurezza delle informazioni, delle reti, degli spazi e delle
persone rispetto ad atti malevoli e non quindi rispetto a semplici
incidenti. Ed è questa la mia preoccupazione, che non c'era e non
mi risulta che ci fosse una figura che si occupasse di questo. Tale
è appunto il terreno di operatività di un Security Manager, figura
non presente nel nostro organico, mentre è presente quella di
Emergency Manager, ma sulla quale stiamo come amministrazione
regionale facendo le nostre riflessioni, in analogia a quanto già
realizzato presso altri uffici in Valle d'Aosta e altrove. E questo
è nato non per occasioni particolari, ma proprio perché, nella
riorganizzazione e soprattutto nella riorganizzazione informatica
che stiamo facendo con il dipartimento a ciò deputato, più volte il
dirigente nominato già in precedenza ci aveva fatto notare che
mancava questa figura.
È evidente che tra le due branche della sicurezza, la
safety
e la
security
, ci siano dei punti di contatto:
la situazione degli accessi, delle vie di fuga, la registrazione
attraverso il sistema dei badge e il controllo delle persone, tra
gli altri elementi conoscitivi utili per l'una e l'altra attività,
anche se con ottiche completamente diverse. È normale che per la
safety, sia importante sapere quante persone sono presenti nel
palazzo in un dato momento, se bisogna gestire una evacuazione,
così come per lo stesso motivo è importante sapere se il perimetro
del palazzo è libero e qual è la situazione di accessi e di uscite
di emergenza. È comprensibile come le stesse informazioni siano
essenziali anche per chi si dovesse interessare di security,
qualora sia confrontato a dover gestire un qualsiasi problema di
sicurezza fisica, a fronte ad esempio di un utente che dà in
escandescenza e può risultare pericoloso per gli altri utenti e
dipendenti. Non mi dilungo oltre su questi aspetti, ma il parallelo
è importante per comprendere perché un Emergency Manager, se fa il
suo lavoro con zelo e dedizione, può a volte entrare nel campo
della security. Mai, mai, mai però della security che intendeva
lei, cioè della security informatica di accesso ai nostri uffici:
questo non era mai possibile! Per esempio, se c'è un'auto ferma
davanti al parcheggio davanti alla Regione, questa macchina può
essere un rischio o un pericolo per una procedura antincendio
(quindi Emergency Manager), però può anche esserci un rischio che
questa macchina celi degli oggetti offensivi, che è un compito del
Security Manager. Ecco perché io parlavo di dedizione e di
disponibilità che è stata riconosciuta da tutti i coordinatori,
però non ho mai pensato né parlato che l'Emergency Manager, almeno
per quello che so io da due mesi a oggi, avesse accesso agli altri
compiti così riservati della security. E questo è un dato che penso
possa essere confortante. I dati sugli accessi, per parte loro,
sono accessibili solo attraverso il dipartimento del personale.
Infine si rilevi che il ruolo e l'attività dell'Emergency Manager
non sono autonomi, ma sono ben dipendenti funzionalmente dalla
struttura operativa sicurezza e logistica che ne ha le
responsabilità.
Credo che sia dunque il momento di lasciare da parte qualsiasi
malinteso sulla questione. In ogni modo, mi sono già confrontato
con i coordinatori competenti perché si faccia una riflessione
congiunta sulla sicurezza in generale, sia per il Palazzo che per
le altre sedi della Regione, sviluppando quei punti che erano
scoperti e che per noi sono di estrema importanza relativi alla
security.
Circa l'indagine interna di cui lei mi chiede, io non ho nessuna
segnalazione da parte dei coordinatori né del gabinetto e non c'è
nessuna indagine in corso su questo accesso di un Emergency Manager
a compiti così riservati come quelli del Security Manager. Se lei,
che ha testimoniato di avere avuto dei ruoli in questi uffici, ha
delle considerazioni o delle segnalazioni su questo, ci aiuti. Non
penso, io che sono qui da due mesi e che mi occupo di personale da
due mesi, che sia necessario o che ci siano indicazioni per fare
un'indagine interna. Però mi sembra fondamentale quanto ho detto -
abbiamo discusso l'altra volta un'interpellanza su infiltrazioni di
personaggi, eccetera - e ritengo che sia fondamentale - questo è un
nostro interesse come amministrazione, e soprattutto su
indicazione, come dicevo, del nuovo dipartimento di informatica -
ristabilire in tempi brevi questo responsabile della sicurezza, che
ha una riservatezza e un compito particolare, che ha delle
caratteristiche particolari e deve essere scelto in un modo
particolare.
Questa interpellanza spero sia servita per fare un po' di
chiarezza. L'Emergency Manager farà l'Emergency Manager,
soprattutto quando ci sarà il responsabile della security che si
occuperà di tutte queste cose, però i nostri dati riservati,
eccetera, per quello che mi risulta, per quello che ho visto io,
per quello che mi dicono i coordinatori, in questi due mesi che
siamo arrivati noi, non hanno mai visto un accesso da alcuno.
Presidente
- Per la replica la parola al collega
Gerandin.
Gerandin (MOUV')
- Grazie Presidente, lei dice che sia
quest'aula che la stampa non avevano capito, perché lei si riferiva
al discorso dell'
Emergency Manager
. Io lo posso anche...
magari è stato sicuramente un malinteso nostro. Vabbè! Ci sono
titoli cubitali su tutti gli organi di stampa! Ma non è questo che
mi interessa e tra l'altro quella era la premessa. A me quello che
interessava era la figura del
Security Manager
.
Lei si è preso la responsabilità in questo Consiglio di dire che
chi esercitava il ruolo di Emergency Manager non ha mai avuto
accessi ad altri ruoli di
security
: l'ha detto! L'ha detto!
Così ha detto! Io le dico quello che lei...
voce fuori microfono
...va bene, va bene! E lei dice che non ritiene che sia il caso
neanche di verificare se questi accessi sono veri o meno. Dice che
pertanto...
voce fuori microfono
No, l'ha detto lei! Io non so cosa le hanno scritto e cosa sia
di sua fantasia o dei suoi dati veri o meno. Io le dico senz'altro
che lei alla mia risposta precisa ha detto che chi esercitava il
ruolo di Emergency Manager non ha mai avuto accessi ad altri ruoli
di security. Quando uno dice che non ha ruoli di security vuol dire
che non ha i codici di accesso, vuol dire che non ha le carte di
sicurezza per eventualmente entrare in posti riservati, che sono
quelli della Presidenza della Regione che svolge funzioni
prefettizie, e non ritiene neanche, tenuto conto che non ci sono
state delle segnalazioni in merito, avviare una verifica interna.
Io non è che so qualcosa, io non so niente. Io le dico che lei si è
preso la responsabilità di dirci questo.
Vedremo pertanto come muoverci, perché se ci sarà comunque
qualcuno che viene smentito, le sue dichiarazioni o chi le ha dato
queste dichiarazioni, si prenderà le responsabilità dovute, questo
è palese. Questo volevo dire, tenuto conto che la persona in
oggetto, tra le altre cose - io non so che ruoli aveva e a che
posti aveva accesso -era una persona che regolarmente era candidata
per le elezioni regionali in una lista, quella dell'Union
Valdôtaine. Torno a dire che verificheremo che tutte le cose
fossero a posto e che tutte le sue risposte siano reali e
concrete.
