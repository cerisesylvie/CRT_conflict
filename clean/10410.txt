Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1403 del 13 luglio 1990 - Resoconto
OGGETTO N. 1403/IX - OPPOSIZIONE AL RADDOPPIO DEL TUNNEL
STRADALE DEL MONTE BIANCO E INIZIATIVE PER UNA RIDUZIONE DEL
TRANSITO DEI TIR ATTRAVERSO LA VALLE D'AOSTA. (Approvazione di
mozione)
PRESIDENTE:
Do lettura della proposta di mozione
presentata dal Consigliere Riccarand ed iscritta al punto 44
dell’ordine del giorno.
MOZIONE
RILEVATO che nei primi cinque mesi del 1990 sono transitati
sotto il Tunnel del Monte Bianco ed attraverso la Valdigne oltre
2000 TIR al giorno, con un incremento dell'8% rispetto al traffico
record del 1989;
SOTTOLINEATO che il sempre più intenso traffico di TIR
attraverso la Valle d'Aosta è causa di inquinamento atmosferico ed
acustico, di gravi incidenti, di code e rallentamenti;
RICORDATO l'esempio di Paesi alpini come la Svizzera e l'Austria
impegnati in una dura battaglia per ridurre il trasporto di merci
su gomma trasferendolo sulla ferrovia;
APPRESO dagli organi di stampa che è all'esame delle competenti
autorità francesi ed italiane l'ipotesi di un raddoppio del tunnel
stradale del Monte Bianco;
RILEVATO che tale ipotesi di raddoppio è già stata discussa dal
Comune di Chamonix che ha espresso un parere nettamente
negativo;
SOTTOLINEATO che anche nell'occasione delle celebrazioni del
venticinquesimo anniversario dell'apertura del Monte Bianco è
opportuno ribadire il "no" della Valle d'Aosta ad un raddoppio del
Tunnel stesso;
il Consiglio regionale
della Valle d'Aosta
DELIBERA
di esprimere netta e ferma opposizione a progetti di raddoppio
del Tunnel stradale del Monte Bianco.
IMPEGNA
la Giunta regionale a presentare all'esame del Consiglio
regionale, entro il mese di settembre, un piano di iniziative per
ottenere una sensibile riduzione del transito dei TIR attraverso la
nostra Regione;
IMPEGNA ALTRESI'
la Giunta regionale ad esprimere in tutte le sedi la ferma
opposizione della Valle d'Aosta ad un raddoppio del Tunnel stradale
del Monte Bianco e l'urgente necessità di una riduzione del
transito dei TIR;
IMPEGNA INFINE
il Presidente del Consiglio regionale a trasmettere urgentemente
copia della presente mozione al Presidente della Repubblica
italiana, al Presidente del Consiglio dei Ministri, al Presidente
della Repubblica francese, al Presidente del Conseil Général
dell'Alta Savoia, ai Ministri dei trasporti dell'Austria e della
Svizzera.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Il Gruppo Verde Alternativo ha presentato
questa mozione dopo aver constatato il continuo incremento del
traffico di automezzi pesanti attraverso il tunnel del Monte
Bianco, e di conseguenza attraverso tutta la Valdigne e l'intera
Valle d'Aosta. La mozione viene presentata anche a ridosso di un
avvenimento importante come il 25° anniversario dell'apertura al
traffico del tunnel del Monte Bianco e quindi come momento di
riflessione e di presa di posizione da parte del Consiglio sulle
conseguenze che tale apertura ha avuto.
Quel tunnel stradale, concepito essenzialmente come tunnel per
il collegamento tra la Valle d'Aosta e la Savoia, tra l'Italia e la
Francia, per mezzi autovetture, col passare del tempo è poi stato
sempre più utilizzato per il trasporto internazionale di merci su
gomma. I dati, sotto questo aspetto, sono impressionanti:
dall'apertura del tunnel ad oggi, mentre c’è stato
poco più che un raddoppio dei passaggi di automobili, c'è stata
invece una vera esplosione del transito di camion e quindi del
trasporto di merci. Nel 1966, primo anno completo di funzionamento
del tunnel, sono passati 45.000 camion, mentre nel 1989, ultimo
anno per il quale abbiamo i dati completi, ne sono passati quasi
700.000. Si è trattato di una espansione veramente enorme.
Negli ultimi anni si è registrato inoltre un aumento medio del
10%, per cui è possibile prefigurare una situazione in cui presto
supereremo il milione di TIR all'anno e ci troveremo in una
situazione pressoché insostenibile.
In questi 25 anni di funzionamento del tunnel, sono stati più di
27 milioni i TIR che sono passati attraverso la Valle d'Aosta ed
attualmente, nei primi mesi del 1990, noi abbiamo dei dati di
traffico giornaliero medio, compresi tutti i 365 giorni dell'anno e
quindi anche le festività, di più di 2000 TIR, con delle punte che
arrivano anche a 4000 TIR al giorno.
Sappiamo che questa situazione di forte pressione di utilizzo
dei valichi alpini per il trasporto di merci su gomma non esiste
solo in Valle d'Aosta, ma su tutto l'arco alpino. Però, ci sono dei
paesi vicini a noi ed alpini come noi, come la Svizzera, fin dagli
anni trenta, e l'Austria, più recentemente, che hanno introdotto
delle limitazioni a questo traffico di TIR e spingono con forza
affinché quote crescenti di traffico per il trasporto merci siano
spostate dalla strada alla ferrovia.
E' noto infatti che in Svizzera c'è il divieto di transito per i
camion che superano le 28 tonnellate, mentre quelli che
attraversano la Valle d'Aosta superano anche le 40 tonnellate; è
vietato il transito notturno ai camion; c'è una tassa pesante sui
mezzi pesanti per cercare di contenere questo tipo di trasporto.
Come ben sappiamo, dal 1° dicembre 1989 è stato introdotto anche in
Austria il divieto di transito notturno dei TIR e c'è una politica
di investimenti nella ferrovia per la cosiddetta "strada
viaggiante", cioè per caricare i TIR, comprese la motrici, su dei
carri merci ultraribassati, per trasportarli dalla Germania fino
all'Italia su ferrovia, evitando che transitino su gomma attraverso
il Tirolo austriaco.
In questi paesi è quindi in atto una politica che mira a ridurre
il transito dei TIR, perché le conseguenze, in termini di
inquinamento, di pericoli e di costi sulle strutture stradali, sono
pesantissime.
E' chiaro che in questa situazione, con la Svizzera che tende a
mantenere le sue limitazioni e con l'Austria che ne riduce di
nuove, la Valle d'Aosta si trova ad essere soggetta ad una
pressione fortissima e notevoli flussi di traffico, provenienti
dall'Europa occidentale, tendono a dirigersi verso la Valle
d'Aosta, che è il primo canale utilizzabile per questo tipo di
traffico. Questa pressione già oggi è fortissima ed in continuo
aumento, ma si prevede che con l'entrata in funzione del Mercato
unico europeo si intensificherà ancora di più.
Da qui discende anche l'ipotesi, ormai non più solo tale, ma
divenuta già una realtà tecnica su cui si sta lavorando, di un
raddoppio del tunnel del Monte Bianco, che ovviamente non era stato
concepito per un traffico di merci pesanti così consistente e che
quindi ha delle potenzialità ormai praticamente in via di
saturazione. Tale ipotesi, soprattutto sul versante francese, è già
stata discussa presso gli organi ministeriali e nell'ambito di
alcuni Comuni ed ha già dato luogo a delle prese di posizione, come
quella del Consiglio comunale di Chamonix, che si è espresso
nettamente contro.
Ecco, noi crediamo che, di fronte all'ipotesi di raddoppio del
tunnel stradale del Monte Bianco ed alla crescente pressione del
flusso di TIR attraverso la Valle d'Aosta, occorra che la nostra
Regione autonoma dia un chiaro e preciso segnale. E' importante
quindi che questo Consiglio, anche in previsione del 25°
anniversario dell'apertura del tunnel e delle manifestazioni che ci
saranno, si esprima con una votazione in merito, affinché la Valle
d'Aosta dica chiaramente che l'ipotesi di raddoppio del tunnel del
Monte Bianco è da scongiurare e da evitare.
Dobbiamo assumere questa posizione con nettezza e fermezza,
perché altrimenti c'è il rischio che gli studi e le procedure
vadano avanti, che vengano magari stipulati accordi tra i Governi
italiano e francese sopra la testa della nostra Regione. Ecco
perché è importante assumere una posizione chiara, farla conoscere
a tutti i livelli e far sapere che non abbiamo nessuna intenzione
di derogare da questo tipo di impostazione.
Nella mozione poniamo anche il problema di proporre, studiare,
ipotizzare e realizzare delle iniziative per contenere comunque il
traffico di TIR. Non è sufficiente dire "no" al raddoppio, ma
bisogna pensare anche a ridurre il traffico attuale, che ha già
raggiunto un livello insostenibile. Ecco perché nella mozione si
chiede alla Giunta di predisporre per il mese di novembre un
programma o un piano, che possa essere esaminato dal Consiglio, per
cercare di ottenere una riduzione del transito di TIR, come è nelle
attese e negli auspici di tutta la popolazione valdostana.
Questo è il significato della mozione ed io credo che sia molto
chiaro e semplice. L'augurio che noi ci facciamo, sperando che si
realizzi, è che intorno ai principi di questa mozione ci sia
un'adesione convinta possibilmente da parte di tutto il Consiglio,
in modo che emerga un segnale chiaro nei confronti di un problema
molto importante e che in questo momento è molto sentito dalla
popolazione. Alcuni mesi fa si è infatti costituito il comitato
"SOS TIR",
che ha raccolto anche delle firme sui problemi
del raddoppio del tunnel e del transito dei TIR. Chi ha avuto modo
di assistere alla raccolta di firme da parte di questo comitato si
è certamente reso conto della grande partecipazione, della
disponibilità, dell'interesse e della voglia di fare della gente
per cercare di risolvere questo problema, che è vissuto in modo
opprimente ed assillante da una gran parte della popolazione
valdostana.
Ci auguriamo, quindi, che questa mozione ottenga il voto
positivo di tutto il Consiglio regionale della Valle d'Aosta.
PRESIDENTE:
Ha chiesto la parola il Presidente della
Giunta, Bondaz; ne ha facoltà.
BONDAZ (DC):
Periodicamente il Consigliere Riccarand
presenta all'attenzione del Consiglio delle mozioni di questo
genere.
Per sgombrare il campo da qualunque equivoco, la maggioranza
ritiene di poter accogliere la parte delle premesse della mozione,
anche se alcune affermazioni del Consigliere Riccarand
meriterebbero una discussione molto più lunga e circostanziata, che
però non è il caso di fare in questo momento, ma ne avremo
sicuramente l'opportunità in seguito.
Presenterei invece due emendamenti alla parte deliberativa, il
primo dei quali concerne l’
"Impegna",
che
verrebbe così modificato:
"Impegna la Giunta regionale a
verificare, entro fine anno, la possibilità di iniziative per
ridurre il transito dei TIR attraverso la Valle d'Aosta",
mentre il secondo, che è di carattere soppressivo, propone di
eliminare il punto
"Impegna altresì",
in quanto del tutto
ultroneo, visto che tanto nelle premesse quanto nella prima parte
del deliberato è già prevista l'opposizione al raddoppio del
tunnel.
Se il Consigliere intende accettare questi emendamenti, la
maggioranza approverà la mozione.
PRESIDENTE:
Ha chiesto la parola il Consigliere Andrione;
ne ha facoltà.
ANDRIONE (UV):
Sans entrer dans le mérite du doublement du
percement du Mont-Blanc, il nous semble étrange de décider et de
voter une motion sur une hypothèse de travail qui gît depuis quinze
ans dans les bureaux du Ministère des travaux publics français.
J'ai eu l'occasion de le voir en 1976 en parlant avec M.
Gallet.
Ce Conseil régional déclare son opposition. Si jamais le projet
arrivait à être communiqué à la Région Autonome de la Vallée
d'Aoste, probablement il serait communiqué à un prochain Conseil
régional, qui ne serait pas évidemment tenu à suivre ce que nous
décidons aujourd’hui sur une hypothèse de travail
qui probablement est seulement française, à ce que je sais, et qui
n'existe pas de ce côté-ci des Alpes.
Par conséquent nous vous laissons la responsabilité de le voter
et nous abstenons pour une question concrète: jusqu'à ce que nous
ne sachions pas ce qui est proposé, comment il est proposé, quelles
sont les statistiques en matière et tout le reste et les raisons
pour lesquelles on nous proposerait une solution de ce genre, il
nous semble (pour reprendre les paroles de M. Bondaz plutôt à
barreau qu'au Conseil régional) "ultroneo" de décider sur cette
matière.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (VA):
Io ritengo invece molto importante che il
Consiglio regionale prenda posizione di fronte a quella ipotesi,
sulla quale però noi sappiamo che ci sono degli studi, che è stata
presentata anche in un organismo istituzionale, come il Consiglio
municipale di Chamonix, e che è oggetto di valutazioni. Certamente
l'imbocco del tunnel potrà essere un poco più in alto o più in
basso, ma questo non modifica la sostanza del rischio rappresentato
dal raddoppio del tunnel in un momento come questo, caratterizzato
da un sistema di trasporti come l'attuale, che vede la netta
predominanza del trasporto merci su gomma.
Io ritengo che questa presa di posizione sia molto importante,
perché rappresenta un orientamento importante rispetto
all’eventuale presentazione di un progetto e può
costituire un punto di riferimento per dei Consigli successivi,
anche se credo che i tempi entro cui ci si ritroverà a discutere
molto più compiutamente dell'argomento potrebbero essere molto più
brevi.
Detto questo, io accolgo le proposte di modifica presentate dal
Presidente della Giunta. La formulazione originaria della mozione
era sicuramente più vincolante ed incisiva in tema di riduzione del
transito dei TIR, considero però importante anche il fatto che ci
sia questa verifica e noi faremo in modo che entro la fine
dell'anno si riesca a trarre le somme sulle valutazioni e sulle
proposte della Giunta in tema di riduzione del transito dei
TIR.
E' importante, comunque, che nel frattempo si prenda una
posizione netta chiara, come quella contenuta nella mozione contro
il raddoppio del tunnel e perciò accetto le proposte di emendamento
presentate dal Presidente della Giunta.
PRESIDENTE:
Se nessuno chiede la parola, do lettura
dell’emendamento presentato dal Presidente della
Giunta.
EMENDAMENTO
1) nella parte dispositiva il punto "IMPEGNA" è sostituito dal
seguente:
"IMPEGNA
la Giunta regionale a verificare, entro fine anno, la
possibilità di iniziative per ridurre il transito dei TIR
attraverso la Valle d'Aosta";
2) il punto "IMPEGNA ALTRESI"' è soppresso.
PRESIDENTE:
Poiché l'emendamento del Presidente della
Giunta, Bondaz, è stato accettato dal Consigliere Riccarand, do
lettura della mozione emendata.
MOZIONE
RILEVATO che nei primi cinque mesi del 1990 sono transitati
sotto il Tunnel del Monte Bianco ed attraverso la Valdigne oltre
2000 TIR al giorno, con un incremento dell'8% rispetto al traffico
record del 1989;
SOTTOLINEATO che il sempre più intenso traffico di TIR
attraverso la Valle d'Aosta è causa di inquinamento atmosferico ed
acustico, di gravi incidenti, di code e rallentamenti;
RICORDATO l'esempio di Paesi alpini come la Svizzera e l'Austria
impegnati in una dura battaglia per ridurre il trasporto di merci
su gomma trasferendolo sulla ferrovia;
APPRESO dagli organi di stampa che è all'esame delle competenti
autorità francesi ed italiane l'ipotesi di un raddoppio del tunnel
stradale del Monte Bianco;
RILEVATO che tale ipotesi di raddoppio è già stata discussa dal
Comune di Chamonix che ha espresso un parere nettamente
negativo;
SOTTOLINEATO che anche nell’occasione delle
celebrazioni del venticinquesimo anniversario dell'apertura del
Monte Bianco è opportuno ribadire il "no" della Valle d'Aosta ad un
raddoppio del Tunnel stesso;
il Consiglio regionale
della Valle d'Aosta
DELIBERA
di esprimere netta e ferma opposizione a progetti di raddoppio
del Tunnel stradale del Monte Bianco.
IMPEGNA
la Giunta regionale a verificare, entro fine anno, la
possibilità di iniziative per ridurre il transito dei TIR
attraverso la nostra Regione;
IMPEGNA INFINE
il Presidente del Consiglio regionale a trasmettere urgentemente
copia della presente mozione al Presidente della Repubblica
italiana, al Presidente del Consiglio dei Ministri, al Presidente
della Repubblica francese, al Presidente del Conseil Général
dell'Alta Savoia, ai Ministri dei trasporti dell'Austria e della
Svizzera.
PRESIDENTE:
Se nessuno chiede la parola, pongo in
votazione la mozione emendata testé letta.
ESITO DELLA VOTAZIONE
Presenti: 28
Votanti: 20
Favorevoli: 20
Astenuti: 8 (Agnesod, Andrione, Faval, Louvin, Perrin, Stévenin,
Viérin e Voyat)
Il Consiglio approva
