Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 2200 del 25 gennaio 2012 - Resoconto
OGGETTO N. 2200/XIII - Reiezione di risoluzione: "Nuovo
progetto di ristrutturazione dell'Ospedale U. Parini".
Risoluzione
Il Consiglio regionale della Valle d'Aosta/Vallée
d'Aoste
Appreso che il nuovo progetto dell'ospedale Umberto Parini di
Aosta è stato presentato nel mese di dicembre scorso alle forze di
maggioranza e al Collegio di direzione dell'USL;
Sottolineato che, dalle notizie apprese dagli organi di
stampa, il progetto cambia profondamente quanto era stato previsto
dallo studio di fattibilità integrato nel gennaio 2007 che
prevedeva l'unificazione dell'assistenza per i malati acuti nel
complesso ospedaliero Umberto Parini mediante il suo ampliamento e
ristrutturazione;
Ricordato che nel corso della riunione della V Commissione
consiliare del 20 gennaio 2011 in cui veniva fatto il punto dei
lavori di realizzazione del centro ospedaliero regionale unico, si
richiedeva espressamente di rinnovare l'incontro con l'Assessore
Lanièce per conoscere gli ulteriori sviluppi;
Ritenuto indispensabile che tutti i consiglieri regionali
siano posti, in modo non discriminatorio, in una corretta
situazione di informazione riguardo all'evoluzione di una
problematica che coinvolge profondamente la comunità valdostana
qual è quella dell'ospedale regionale;
Impegna
l'Assessore competente a voler relazionare, in tempi quanto
più brevi possibile, alla V Commissione consiliare "Servizi
sociali" in merito al progetto riguardante l'Ospedale Parini già
presentato alle forze di maggioranza e al Collegio di direzione
dell'USL, nel dicembre 2011.
F.to: Bertin - Patrizia Morelli - Chatrian - Louvin - Donzel
- Carmela Fontana - Rigo Giuseppe Cerise
Presidente
- La parola alla Consigliera Patrizia
Morelli.
Morelli (ALPE)
- Grazie Presidente.
La nostra risoluzione, che abbiamo condiviso con il Partito
Democratico, tocca un argomento a cui i valdostani sono molto
sensibili: quello della ristrutturazione dell'Ospedale Umberto
Parini.
Dopo la pausa delle feste natalizie abbiamo appreso, con una
certa sorpresa, che un nuovo progetto è stato presentato alle forze
di maggioranza ed al collegio di direzione dell'USL. Ora, se la
presentazione alle forze di maggioranza può avere un carattere di
divulgazione all'interno di forze politiche che collaborano e può
avere un senso una presentazione preliminare, la presentazione al
collegio di direzione dell'USL, che è un organo ufficiale che ha un
suo verbale e che viene pubblicato sul sito dell'USL, ha tutt'altra
portata ed ha tutt'altra valenza amministrativa. La nostra sorpresa
è stata ancora più grande quando da questo verbale abbiamo appreso
che il nuovo progetto cambiava profondamente quanto era stato
previsto dal precedente studio di fattibilità, le cui linee ci
erano state fornite in V Commissione, a seguito di un'audizione con
l'Assessore Lanièce e con i tecnici, fatta su sollecitazione
dell'opposizione con una mozione presentata nel 2010. Abbiamo
appreso poi dagli organi di informazione che hanno pubblicato
questo verbale, che alcuni punti in questo documento preliminare di
progettazione erano considerati dei punti fermi, quali la non
realizzazione del triangolo, la ristrutturazione di certi
fabbricati con addirittura un cronoprogramma di tutte le fasi di
realizzazione e, poiché riteniamo che sia indispensabile, lo dicevo
già stamani, che si conosca da parte di tutti i membri di questo
Consiglio i contenuti di atti così importanti, stamani mi riferivo
ad atti per i quali chiediamo l'esposizione in V Commissione, allo
stesso modo riteniamo che questo nuovo progetto di ristrutturazione
debba essere illustrato perlomeno in V Commissione, che si occupa,
appunto, della sanità. Cosa che peraltro era stata concordata in
modo informale probabilmente con la V Commissione già durante
quell'audizione del gennaio 2011, all'epoca c'era stato un accordo
con il quale si richiedeva di rinnovare l'incontro in modo da
aggiornare la commissione sugli sviluppi del progetto di
ristrutturazione dell'Ospedale Parini.
Quindi la nostra richiesta è molto semplice: è quella di
chiedere all'Assessore di voler relazionare in tempi il più
possibile brevi in V Commissione riguardo a questo nuovo progetto,
già presentato alle forze di maggioranza ed al collegio di
direzione dell'USL.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Devo essere sincera, con molto stupore anch'io apprendo questa
notizia dagli organi di stampa e non riesco a capire come si sia
cambiato rotta su questo argomento, anche perché nell'altra
legislatura, mi rivolgo ai Consiglieri La Torre e Lattanzi, è stata
fatta una discussione non indifferente sull'ospedale! Voglio dire
che noi, del PD, eravamo per costruire un ospedale nuovo, forse
c'erano meno problematiche, ma mi ricordo allora che ci fu detto
che per l'ospedale nuovo i costi sarebbero stati sui 210.000.000 di
euro, la ristrutturazione sarebbe stata sui 130.000.000 di euro. Si
è fatta questa scelta proprio per i costi e per la tempistica.
Adesso voi, maggioranza, mi spiegate come mai spendete altri
60.000.000 in più per fare questa nuova ristrutturazione, di cui
15.000.000 per i parcheggi...e i 4.000.000 che si sono spesi per il
Laboratorio analisi! Allora, a questo punto, avremmo avuto un
ospedale nuovo e non avremmo avuto il disagio, in tutti questi
anni, dei pazienti, perché qui leggo - poi mi date la conferma -
che il triangolo non si costruisce più, che si butta già la
piastra, il palazzo di ingresso, il corpo delle chirurgie...fra
l'altro, nel 2005, sono state inaugurate le sale operatorie, c'è
stato addirittura un contributo dal ministero...io sono
esterrefatta! O non vi ricordate quello che avete detto...cosa?
(interruzione dell'Assessore Albert Lanièce, fuori
microfono)
...allora la dottoressa Riccardi risponde al dottor Meloni, il
quale chiede se il nuovo progetto è stato approvato dalla Giunta
regionale:
"È stato presentato alle forze di maggioranza, poi
verrà approvato, successivamente verrà sottoposto al Consiglio
comunale".
Se permettete, ho una grossa preoccupazione! Pertanto chiedo a
questa maggioranza se ci sono notizie vere per quanto riguarda la
questione dell'ospedale, perché c'è stato un referendum ed il
referendum ha deciso che l'ospedale va ristrutturato e costruito ad
est, ha approvato quel progetto! Voi dovete dare questi
chiarimenti...io ho queste perplessità. A parte che dal 1998 mi
sembra una storia infinita questo ospedale; pensavo di aver finito,
invece adesso dobbiamo ricominciare perché si deve ributtare giù
tutto. Faremo la fine del trenino di Cogne!
Presidente
- Se non ci sono altri interventi, dichiaro
chiusa la discussione generale.
La parola all'Assessore alla sanità, salute e politiche sociali,
Albert Lanièce.
Lanièce A.
- Grazie.
Questa risoluzione, come è scritta, è irricevibile da parte
nostra per due motivi fondamentali. Il primo, perché si continua a
parlare di "nuovo progetto" e mi richiamo al comunicato stampa
fatto in cui si diceva:
"stravolto il progetto"
, mentre il
progetto dell'ospedale fino ad ora non esiste, c'è uno studio di
fattibilità che è stato commissionato a referendum avvenuto, e
prevedeva due cose esattamente: che doveva essere fatto
l'ampliamento ad est e che doveva essere ristrutturato l'attuale
corpo, quindi già questa affermazione non è corretta. E poi il
cuore di questa risoluzione, cioè il sottolineato:
"dalle
notizie apprese dagli organi di stampa, il progetto cambia
profondamente quanto era stato previsto dallo studio di fattibilità
integrato nel gennaio 2007 che prevedeva l'unificazione
dell'assistenza per i malati acuti nel complesso ospedaliero
Umberto Parini mediante il suo ampliamento e ristrutturazione"
;
il sottolineato dice che questo "nuovo progetto" che è stato
presentato non prevederebbe l'unificazione per acuti. In effetti è
stato dato mandato alla società che ha avuto l'incarico di
progettazione di tenere conto dello studio di fattibilità. Quindi
ecco perché non è ancora stato presentato alla V Commissione, si
tratta al momento di un'ipotesi di lavoro che la società incaricata
ha sottoposto alla maggioranza - mi riferisco a quello che ha detto
la collega Morelli - all'USL ed al collegio di direzione, e questi
passaggi sanitari sono stati ancora più importanti, perché è in
quel contesto che loro devono raccogliere le indicazioni più
significative. Quindi, questa ipotesi di lavoro porterà, a breve,
ad una versione definitiva del progetto preliminare e, a quel
punto, come concordato nella riunione della V Commissione
all'inizio dell'anno scorso, in cui avevo preso l'impegno di
presentarle la versione definitiva del progetto preliminare,
manterrò l'impegno preso.
Non è stato tradito assolutamente il referendum, che poneva ai
cittadini la scelta tra: volete l'ospedale fuori o la
ristrutturazione e l'ampliamento dell'attuale ad est, anzi ne
consegue che l'ipotesi di lavoro è esattamente quello che prevedeva
lo studio di fattibilità; quindi rigettiamo assolutamente la
risoluzione, mentre mantengo l'impegno che avevo preso un anno fa
di portare in V Commissione la versione definitiva del progetto
preliminare. Non sarebbe corretto portarlo adesso, perché in questo
momento è ancora passibile di scelte politiche e di modifiche,
soprattutto dopo l'illustrazione all'USL ed al collegio di
direzione. Grazie.
Presidente
- La parola alla Consigliera Patrizia Morelli,
per dichiarazione di voto.
Morelli (ALPE)
- Assessore, non ne faccia una questione
di lessico...lo chiamiamo "progetto", il Presidente Rollandin
stesso lo chiama "progetto" in un'intervista sulla stampa! Il succo
della questione è che non volete ancora scoprire le carte! Ce ne
rammarichiamo.
Gli accordi in commissione erano stati diversi, si era parlato
di aggiornamento e non della presentazione di un progetto esecutivo
in commissione; evidentemente la minoranza è figlia di un Dio
minore e non ha diritto ad essere informata nelle varie fasi che
precedono la progettazione definitiva di un'opera così importante.
Ne prendiamo atto, con molto rammarico.
Presidente
- La parola al Consigliere Donzel, per
dichiarazione di voto.
Donzel (PD)
- Capisco lo stato confusionale in cui si
trova la maggioranza, che è costretta a scoprire dai giornali
quello che altri sanno, magari dà fastidio che il Direttore
generale sia informato di cose che la maggioranza non conosce e poi
si corre ai ripari dicendo che è un progetto tutto ancora da
vedere...
Francamente ci saremmo aspettati che questa risoluzione sarebbe
stata approvata senza esitazione, perché che un assessore venga in
commissione a riferire lo ritengo addirittura pleonastico, e poi,
su una situazione così importante! Si poteva dire: c'è stata
un'esigenza di visibilità della minoranza nel presentare una
risoluzione, lo posso riconoscere, fa parte anche del nostro
mestiere, ma che un assessore dica: non vengo a riferire in
commissione di una cosa...
(interruzione dell'Assessore Albert Lanièce, fuori
microfono)
...non adesso, ma ho capito, Assessore, posso finire il
concetto? Tutti i cittadini vedono delle mappe di parti di ospedale
pubblicate su dei giornali. Ho capito che non le ha pubblicate lei,
ma la stampa fa il suo mestiere, i giornalisti pubblicano una cosa
che diventa di rilevanza pubblica, tutti ne parlano, ovviamente la
minoranza non ne sa niente e chiede che l'Assessore venga a dire
qualcosa in merito a quel progetto in commissione. L'Assessore ci
dirà: devo ancora fare i passaggi con La Torre e Lattanzi, che sono
noti architetti, e che quindi mi daranno dei consigli su come
modificare l'ospedale... Ho capito, Assessore, ma cosa le costa
fare un atto dovuto dopo che ormai stiamo parlando del segreto di
Pulcinella? Tutti i cittadini valdostani lo hanno visto questo
benedetto progetto, hanno potuto leggere le affermazioni rilasciate
dalla dottoressa Riccardi! A questo punto era un atto dovuto venire
in commissione e dire: sentite, ne dobbiamo ancora parlare.
Non capisco perché lei non possa venirci a dare delle
delucidazioni, dopo che è venuto a darci delucidazioni...e allora
mi ricordo delle domande che faccio in commissione qualche
volta...lei fece vedere un progetto dove non c'era quel famoso
fabbricato nuovo, il centro prelievi. Io le dissi: lei mi mostra un
progetto dove non c'è il centro prelievi. E lei rispose: certo, è
provvisorio, non c'è nel progetto definitivo. Quindi mi ricordo sia
la domanda che la risposta! Dopodiché, adesso, c'è un altro
disegno? Venga ad illustrarci qual è la nuova filosofia che regna
rispetto alle indicazioni date, e poi naturalmente lei avrà tutto
il tempo di sentire tutti i consulenti della maggioranza. Ma questo
oggi è di dominio pubblico, quindi la commissione competente ha
diritto a sapere come evolve questa questione.
Lei si rifiuta di venire, prendiamo atto con grande rammarico
che la maggioranza non viene a dare chiarimenti su quanto è
all'ordine del giorno su tutti i giornali!
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie. Ci sono le registrazioni, non ho
detto che non verrò, ho detto: quando ci sarà la versione
definitiva del progetto preliminare verrò a relazionare. Ho detto
questo e ci sono le registrazioni per la precisione.
Presidente
- La parola al Presidente della Regione,
Rollandin.
Rollandin (UV)
- Il tema dell'ospedale...diceva la
collega Fontana che pensava di non doverne più discutere...credo
che sotto il profilo della scelta di base è vero, è ancora tutto da
discutere quella che è l'organizzazione, di come verrà, pur tenendo
conto che si mantiene fede all'impegno di prevedere un corpo nuovo
ad est, quello che era nel deliberato iniziale.
Se possiamo dire, per una volta, credo che ci debba essere
concesso - come forze di maggioranza che devono esaminare un
documento - di potersi riunire, avere insieme agli esperti un
chiarimento per capire qual è la filosofia, per sapere se questa
filosofia è condivisa, e per fare questo è stato fatto un passaggio
che è uscito un po' dopo, perché di solito quando si fanno queste
riunioni...mi raccomando, alla prima riunione che i documenti non
girino, è il modo migliore per trovarseli il giorno dopo sul
giornale! Questo è ormai consolidato, quindi non è che ci spaventa,
ma ci spiace che questo instauri una serie di curiosità, corrette;
solo che l'unico problema a cui diventa difficile dare una risposta
positiva è come si fa a fare una riunione in commissione su un
qualcosa che non è stato ancora deciso, su un progetto
in
itinere.
Ricordo che siamo nella fase in cui è stato fatto un bando per
la progettazione dell'ospedale, con determinate direttive. Il bando
prevedeva una serie di indicazioni che andavano nella logica di
risolvere dei problemi importanti che ha l'ospedale, come il
discorso del Pronto Soccorso, la viabilità, sempre tenendo conto
che si crea un nuovo corpo lì, con i parcheggi che sono fatti
adesso, per risparmiare tempo e denaro, e lo dimostreremo, perché
anche su questo tema torneremo.
La risoluzione adesso chiede di illustrare, nel momento in cui
noi avremo scelto qual è l'indicazione che andremo a proporre...ma
non possiamo andare a proporre un qualcosa che, come progetto
preliminare, non è non ancora definito, non possiamo andare a dire
in commissione: questa è la soluzione...questo non è corretto!
Noi andiamo a spiegare questo tema con la tempistica prevista,
che non vuol dire "progetto esecutivo" o "definitivo", ci sono fasi
che devono ancora essere espletate e questo è quanto faremo. Quindi
non si tratta di rifiutarsi di dare documenti, non si tratta di non
voler spiegare, si tratta di tenere in conto un lavoro che è
in
itinere
. È come se ti facessi vedere il progetto di una casa e
potessi cambiare idea quattro volte ancora prima di arrivare al
dunque...su questo riteniamo di aver indirizzato verso una
filosofia che è corretta, come ha detto l'Assessore che andrà ad
illustrarlo anche con il supporto dei tecnici, in modo che sia
chiaro per tutti.
Presidente
- La parola alla Consigliera Patrizia Morelli,
per una precisazione.
Morelli (ALPE)
- Una domanda ed una considerazione,
telegrafiche. Ci risulta che l'8 febbraio, in Consiglio comunale ad
Aosta, sia convocato un Consiglio monotematico per affrontare il
progetto dell'ospedale. Evidentemente la V Commissione ed i
Consiglieri regionali non sono posti nella stessa condizione.
Presidente
- Pongo in votazione la risoluzione in
oggetto:
Consiglieri presenti e votanti: 34
Favorevoli: 8
Contrari: 26
Il Consiglio non approva.
