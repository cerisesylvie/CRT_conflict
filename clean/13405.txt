Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4402 del 6 aprile 1993 - Resoconto
OGGETTO N. 4402/IX Richiesta di modifica delle modalità di
funzionamento del passaggio a livello di Mecosse della Ferrovia
Aosta-Pré Saint Didier.
(Interrogazione)
Interrogazione Da circa un anno la frazione di Mecosse nel
Comune di Arvier subisce un disagio incredibile: per quasi tre ore
al giorno essa è praticamente isolata Poiché la chiusura del
passaggio a livello comandato a distanza impedisce l'accesso al
paese.
Risulta, infatti, che la chiusura avviene ben 20 minuti prima
dell'effettivo passaggio del convoglio ferroviario.
È ben evidente come tale situazione causi disagi di non poco
conto ai cittadini interessati. In caso di emergenza l'isolamento
di Mecosse potrebbe avere conseguenze drammatiche. Per gli abitanti
della frazione si tratta di un vero e proprio incubo.
Tutto ciò premesso il sottoscritto Consigliere regionale
Interroga
con la massima urgenza la Giunta regionale affinché si chieda
alla Direzione Compartimentale delle Ferrovie di operare con la
massima urgenza al fine di modificare le modalità di azione del
richiamato passaggio a livello, per rendere i tempi di operatività
compatibili con le esigenze del passaggio della gente di
Mecosse.
Firmato: Gremmo
Presidente
Risponde l'Assessore tecnico
dell'ambiente, territorio e trasporti Nicco.
Nicco (Ass. tec.)
In effetti la situazione che si
è determinata a Mecosse, e non solo a Mecosse, è per certi versi
non solo anomala ma assurda e questo perché le Ferrovie hanno
effettuato sulla linea Aosta-Pre' Saint Didier interventi per oltre
17 miliardi. In modo specifico sono stati fatti interventi per 4
miliardi con lo scopo di automatizzare tutti i passaggi a livello,
compresa l'introduzione di un meccanismo definito "Apparato
centrale elettrico ad itinerari" nella stazione di Arvier. Tutti si
aspettavano che i tempi di attesa ai passaggi a livello si
sarebbero ridotti ma il risultato è stato diametralmente opposto,
in certi casi sono aumentati in modo inaccettabile.
Dopo questi lavori l'Amministrazione comunale, sin dal 26 giugno
del 1992, ha chiesto alle Ferrovie di intervenire per modificare la
situazione. Già nel mese di luglio dell'anno scorso, in un incontro
che ho avuto a Torino con la Direzione Compartimentale, ho
sollecitato degli interventi in questo senso. Allora mi è stato
detto che non era possibile intervenire da un punto di vista
tecnico; noi non ci abbiamo creduto, abbiamo assunto informazioni
da altre fonti, in particolare ci hanno dato una mano importante i
sindacati, e abbiamo visto che esisteva invece la possibilità di
modificare questa situazione. Abbiamo perciò chiesto alle Ferrovie
di fare un sopralluogo, effettuato il 27 luglio dell'anno scorso,
dal quale è emerso che era possibile attuare degli interventi. È
stato presentato poi un progetto che le Ferrovie ci hanno chiesto
di finanziare e questo ci è sembrato un assurdo perché l'errore
l'avevano fatto loro.
Vista però la situazione, visto che la frazione di Mecosse non
poteva rimanere in quelle condizioni, eravamo anche disposti ad
assumerci questo onere che ammontava a circa 130 milioni, mentre
altri 400 milioni rappresentavano il costo di interventi simili per
i due passaggi a livello di Morgex che hanno problemi analoghi.
Siamo poi arrivati ad una bozza di convenzione tra l'Ente Ferrovie
e la Regione Valle d'Aosta per la soluzione di questo problema.
Quando sembrava che le cose stessero andando in porto, ci è
giunta una lettera del Direttore del Compartimento in cui si
subordinava l'intervento su quei passaggi a livello ad una
trattativa più globale che intanto era stata avviata tra Regione e
Ferrovie e che riguardava tutta quanta la linea e ci si diceva che
senza questo accordo gli interventi sui passaggi a livello
avrebbero dovuto essere ridiscussi. A quel punto la cosa si è
dunque nuovamente bloccata.
Nel frattempo l'Amministrazione di Arvier aveva chiesto la
realizzazione di un sovrappasso ferroviario. Noi avevamo dato loro
una risposta interlocutoria dicendo che se fosse andata in porto la
trattativa con le ferrovie la realizzazione del sovrappasso non
sarebbe stata necessaria. Visto poi che le trattative con l'Ente
Ferroviario vanno per le lunghe e non sono ancora in via di
conclusione, la Giunta regionale recentemente, nell'ultima seduta
del mese di marzo, ha deciso di prendere comunque in considerazione
e di approvare questo progetto dell'Amministrazione comunale di
Arvier in modo da dare, almeno per quanto ci concerne, una
soluzione definitiva a questo problema che riguarda non solo il
sovrappasso ma la viabilità più complessiva della frazione.
Nello stesso tempo, siccome gli abitanti hanno chiesto se era
possibile, nel tempo che intercorre tra la situazione attuale e la
realizzazione di questo sovrappasso, introdurre un sistema di
passaggio a vista del treno, abbiamo organizzato un incontro che si
è svolto mercoledì scorso tra un dirigente del Compartimento di
Torino, il Sindaco di Arvier e un rappresentante degli abitanti per
esaminare nel concreto la possibilità di effettuare questo
cosiddetto passaggio a vista. In quella occasione il funzionario
delle FF.SS si è preso qualche impegno, anche perché questo
intervento avrebbe una durata determinata, fino a quando verrà
costruita l'opera.
Presidente La parola per la replica al Consigliere Gremmo.
Gremmo (LAP)
È inutile fare dei commenti. La
situazione è stata esposta bene dall'Assessore; siamo al limite
dell'assurdo ma mi sembra che l'Amministrazione regionale si sia
mossa bene, ipotizzando appunto due tipi di soluzioni, una
transitoria e una in qualche modo definitiva, con l'augurio che la
prossima Amministrazione riesca a muoversi in questa direzione.
Quindi ringrazio l'Assessore anche per la correttezza con la quale
ha esposto il problema.
