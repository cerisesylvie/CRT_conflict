Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 1921 del 19 ottobre 2022 - Resoconto
OGGETTO N. 1921/XVI - Interrogazione: "Informazioni sulle
spese complessive sostenute per l'ampliamento del presidio
ospedaliero e notizie sul tavolo di confronto con il Comune di
Aosta in merito alla compatibilità e realizzabilità
dell'opera".
Marguerettaz (Presidente) -
Punto n. 26 all'ordine del
giorno. La parola all'assessore Barmasse.
Barmasse (UV) -
L'interrogazione riguarda il dettaglio
delle ulteriori spese impiegate o sostenute sia per la
realizzazione di nuove strutture, sia per la messa in sicurezza e/o
manutenzione dei diversi presidi ospedalieri - Parini, Beauregard,
ex maternità - non ricomprese nel dettaglio finito in Commissione
citato in premessa.
Il dettaglio degli investimenti per le annualità dal 2008 al
2021 per ristrutturazioni sanitarie, manutenzione straordinaria e
adeguamenti normativi dei presidi ospedalieri, investimenti Covid
2020, ristrutturazioni sanitarie delle sedi territoriali,
manutenzione straordinaria e adeguamenti normativi delle stesse,
arredi ed automezzi dettagliato, anno per anno, dal 2008 al
2021.
Non so se vuole che le legga la cifra totale ogni anno sennò
gliela faccio avere, mi dica lei, Consigliera. La cifra totale è di
circa 81 milioni, poi le posso fornire il dettaglio annuale.
Nel triennio 2011-2013 la manutenzione straordinaria delle sedi
territoriali è elevata, vede poi nel dettaglio, perché è stato
finanziato l'adeguamento antincendio di 3 anni.
Il 2017 ha usufruito di un finanziamento dedicato di 2 milioni e
600 per la realizzazione della sala ibrida polifunzionale e nel
2018 sulla spesa per automezzi grava il finanziamento per la
sostituzione di sei ambulanze a fine vita tecnica.
Nel 2021 sono stati assegnati i fondi per la ristrutturazione
dell'ortopedia, terapia intensiva e il centro di procreazione... e
Via Guido Rey anche per l'antincendio.
La seconda domanda: "Lo stato dell'arte rispetto agli incontri
del tavolo sopra citato in merito alla verifica sulla compatibilità
e realizzabilità di tale opera, del museo sottostante - qui si
parla dell'Ospedale - nonché al confronto sulla destinazione futura
dell'Ospedale Beauregard della ex maternità".
Con riferimento, quindi, al sopracitato tavolo, il tavolo
tecnico, sono stati svolti tre incontri con il Comune di Aosta,
l'11 giugno 2021, il 27 luglio 2021 e il 28 giugno 2022.
Nei primi due incontri hanno affrontato i temi propedeutici e
generali con riguardo anche alle future destinazioni d'uso
dell'Ospedale Beauregard e al complesso dell'ex maternità le cui
funzioni saranno ospitate all'interno del polo ospedaliero
Parini.
Nel corso delle riunioni, così come in un successivo incontro
con il Comune di Aosta presso l'Assessorato ai lavori pubblici, non
sono emerse proposte concrete sulle future destinazioni d'uso dei
due siti.
Si può ipotizzare che la ex maternità non avrà più destinazione
sanitaria in quanto l'edificio difficilmente potrà rispondere ai
requisiti tecnici e organizzativi richiesti.
Per quanto riguarda, invece, il Beauregard, il ragionamento
sulla futura destinazione è più complesso. Il mio Assessorato
continuerà a stimolare il dibattito su questo tema anche nelle
prossime riunioni del tavolo tecnico.
Nel tavolo tecnico del 28 giugno scorso il dibattito è entrato
nel vivo, sono intervenuti i progettisti per presentare la prima
versione del masterplan relativo al progetto di ampliamento e
ristrutturazione dell'intero complesso ospedaliero, con particolare
riferimento alla fase 3 di ampliamento.
In sintesi sono stati illustrati aspetti relativi alla variante
del progetto in termini di volumi, di destinazione delle
superficie, di impianti tecnologici e di prestazioni
energetiche.
Particolare attenzione è stata rivolta all'impatto dell'opera
sulla città di Aosta, con riferimento alle interferenze con la
viabilità e con le reti dei sottoservizi, alla dotazione di
parcheggi nonché alla cantierizzazione dell'opera.
Nel corso della riunione non sono emerse criticità tecniche tali
da mettere in dubbio la realizzabilità di tale opera, pur dovendo
salvaguardare gli spazi sottratti dai ritrovamenti
archeologici.
La compatibilità dell'ampliamento con la sottostante area
archeologica sarà verificata e approvata con il competente parere
della soprintendenza in fase di progettazione definitiva.
Le interlocuzioni con gli uffici saranno avviate dalla società
SIV già entro fine di questo mese.
Ricordo che un preliminare a senso informale era già stato
espresso dalla Soprintendente nel corso di una riunione presso
l'Assessorato nel mese di aprile del 2021.
A cavallo tra la fine di ottobre e l'inizio di novembre, il
tavolo tecnico sarà riconvocato per la discussione sui documenti
ufficiali di questa prima fase progettuale.
Presidente -
Per replica, la collega Erika
Guichardaz.
Guichardaz E. (PCP) -
Già solo dai dati grezzi che ci ha
dato comunque parliamo di 81 milioni dal 2008 a oggi e di quei 15
milioni invece che c'erano stati dettagliati all'interno della
Commissione competente, quindi siamo a 106 milioni.
Teniamo conto che sono più di vent'anni che il dibattito si sta
ponendo rispetto a quest'ospedale che ogni tanto diventa un
presidio unico, ogni tanto ci viene detto "Forse non bastano le
strutture".
Adesso sul Beauregard non abbiamo ancora grandi idee delle
destinazioni, ci sembra che più questa cosa si trasforma più costa
e più si spezzetta.
Questa è un po' l'idea che ci siamo fatte.
È anche difficile riuscire a entrare nel merito visto che le
delibere, se si scorrono... abbiamo veramente una quantità di
delibere sul tema, infinite.
Teniamo poi conto che sono nate delle nuove costruzioni e stanno
nascendo altre costruzioni che sappiamo già essere le famose
superfetazioni che andranno demolite poi nelle due fasi
successive.
Nel PNRR poi, oltre ai 4 milioni per le Case di comunità,
abbiamo ritrovato 1.175.000 euro per l'adeguamento sismico del
Beauregard e anche su questo ci chiediamo se l'adeguamento sismico
previsto nel PNRR tiene conto dei servizi che domani saranno
trasferiti alla struttura per acuti del Parini e soprattutto - se a
oggi non si sa ancora bene che fine farà il Beauregard - se
effettivamente, anche rispetto a questo adeguamento sismico, si
sono fatte delle valutazioni.
Altra spesa sono 1.900.000 euro per l'acquisto di una PET e
366.000 euro per il tomografo; anche su questo vi saranno future
iniziative che faremo in Consiglio regionale e sarà interessante
capire dove si pensa di collocarle e dove andranno invece le
attrezzature che già ci sono.
Rispetto a quello già che dicevamo questa mattina, crediamo che
si continuino a mettere in piedi dei pezzi senza avere una visione
generale, cosa che ci preoccupa molto e anche oggi è confermato che
un costo finale totale di tutta quest'operazione chissà quando ce
lo avremo, speriamo magari con la variante ma anche lì poi ci
saranno le fasi successive e sappiamo bene che i prezzi saranno
altri.
A tutto questo dobbiamo aggiungere tutte le spese correnti che
stanno aumentando per tutti gli edifici e soprattutto per un
edificio energivoro come quello del Parini, sicuramente andranno a
incidere pesantemente anche rispetto alla gestione dei prossimi
anni.
Continuiamo a credere che una valutazione comparativa avrebbe
dato ragione al nostro gruppo consiliare e saremmo andati
sicuramente a sviluppare un nuovo ospedale anziché continuare a
frammentare quello che già abbiamo.
