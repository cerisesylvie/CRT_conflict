Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1923 del 7 aprile 1986 - Resoconto
OGGETTO N. 1923/VIII - RISTRUTTURAZIONE DELL'ATRIO DEL
PALAZZO REGIONALE. - (Interrogazione)
PRESIDENTE
: Do lettura dell'interrogazione in oggetto
presentata dal Consigliere Torrione:
INTERROGAZIONE
Con due successive interpellanze il nostro Gruppo consiliare
sollecitava la sistemazione dell'atrio del Palazzo regionale il cui
stato di disordine, per non dire di degrado, si fa sempre più
accentuato con grave pregiudizio per lo stesso decoro della sede
del Governo e del Consiglio regionale.
A questo proposito l'Assessore Martin forniva assicurazioni
circa l'affidamento di un incarico professionale per la redazione
di un progetto di ristrutturazione dell'atrio in questione.
Dal momento che a
distanza di quasi due anni non si è
riscontrato risultato alcuno anzi la situazione si è ulteriormente
aggravata, il sottoscritto Consigliere
INTERROGA
l'Assessore competente per conoscere:
a)
i motivi del ritardo nella predisposizione del
progetto di ristrutturazione dell'atrio del Palazzo sede
dell'Amministrazione regionale;
b)
entro quale periodo di tempo si presume di dare
corso ai lavori di ristrutturazione dell'atrio in
questione;
c)
se non si ritiene opportuno sottoporre tale
progetto all'esame della Conferenza dei Capi Gruppo.
PRESIDENTE
: Ha chiesto la parola l'Assessore alle Finanze
Martin; ne ha facoltà.
MARTIN (A.D.P.):
Nell'interrogazione si chiede a che
punto è la pratica per definire la sistemazione dell'atrio del
Palazzo regionale. Come viene ricordato nell'interpellanza, era
stato incaricato un professionista di redigere uno studio di
massima, che è stato effettivamente presentato all'Amministrazione
e nel quale, oltre alla sistemazione estetica dell'atrio, si
prevede anche una sua sistemazione in merito alla funzionalità e
alla sicurezza. Sono stati studiati tutti i flussi: sia del
personale che lavora in questo palazzo, sia del pubblico che viene
negli uffici per il disbrigo delle varie pratiche.
Il Governo regionale ha già esaminato questo studio di massima e
lo ha trasmesso all'Assessorato ai Lavori Pubblici, perché c'erano
da verificare alcuni particolari tecnici e alcuni problemi legati
alla sicurezza del palazzo. Purtroppo una grave disgrazia accaduta
al progettista ci ha impedito di tenerci in contatto con lui in
questi ultimi mesi, ma ultimamente siamo riusciti a riallacciare i
contatti e, siccome l'Assessorato ai Lavori Pubblici ha già
verificato il progetto di massima, ora si è praticamente in grado
di continuare il lavoro per la predisposizione dello studio
definitivo.
Nell'interpellanza si chiede anche: "...se non si ritiene
opportuno sottoporre tale progetto all'esame della Conferenza dei
Capi Gruppo". La Giunta non ha alcuna difficoltà in merito e penso
che si potrebbe organizzare una riunione con la partecipazione
dell'Assessore Fosson, dei tecnici che hanno esaminato il progetto
ed eventualmente anche del progettista, per confrontarci insieme
sul progetto. Sarebbe perciò conveniente concordare con la
Presidenza del Consiglio una data per esaminare insieme questo
problema, magari in prossimità di un altro Consiglio o quando tutti
i Capi Gruppo sono presenti, per non perdere ulteriore tempo.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Ringrazio l'Assessore e mi auguro solo
che i tempi del suo Assessorato non siano gli stessi di un altro
Assessorato, perché altrimenti diventerebbero "archeologici" e
quindi millenari. La proposta avanzata dall'Assessore mi sta bene,
lo ringrazio per la sua puntualizzazione e mi fa piacere che la
Giunta segua il problema.
Sono anch'io a conoscenza della grave disgrazia che ha colpito
il progettista, ma il mio intervento voleva solo sollecitare la
soluzione del problema. Mi auguro di poter esaminare presto, con
gli altri Colleghi, questo progetto in sede di Conferenza dei Capi
Gruppo. Grazie.
