Classificazione
ASSISTENZA SOCIALE
Politiche giovanili



Oggetto del Consiglio n. 3217 del 7 febbraio 2024 - Resoconto
OGGETTO N. 3217/XVI - Interpellanza: "Modifica dei criteri
adottati per la selezione dei progetti capaci di generare nuove
possibilità e soluzioni a problemi e priorità che impattano sulle
nuove generazioni".
Bertin (Presidente) -
Alla presenza di 30 Consiglieri,
riprendiamo l'ordine del giorno. Punto n. 26. Consigliere Manfrin,
a lei la parola.
Manfrin (LEGA VDA) -
Come giustamente ha già anticipato
il collega Segretario, quest'iniziativa verte sulla questione del
bando per i finanziamenti, iniziative e progetti in favore delle
giovani generazioni.
Come tutti sappiamo, è stato appunto bandito quest'avviso
pubblico e devo ringraziare assolutamente la collega Foudraz che ha
approfondito l'avviso e di concerto abbiamo lavorato per verificare
l'uscita, e quindi il sostegno che chi si è presentato e chi ha
aderito poi ha avuto da questo bando.
Quest'avviso riguardava una ricerca che favorisse la
presentazione di progetti a carattere locale o regionale, capaci di
generare nuove possibilità e soluzioni a problemi di priorità che
impattano sulle giovani generazioni.
Proprio per questo abbiamo deciso di fare una richiesta
d'accesso agli atti per capire quali sono stati i progetti che sono
stati esclusi da questo avviso pubblico.
Ce ne erano parecchi, perché sono arrivati circa una trentina di
progetti, sono stati finanziati circa la metà e appunto quattordici
o quindici sono stati esclusi.
Allora io brevemente - ma a beneficio anche dei colleghi, per
comprendere - ho guardato che cosa contenevano i progetti esclusi,
ricordando appunto l'obiettivo di quest'avviso pubblico: finanziare
iniziative e progetti in favore delle giovani generazioni.
Un'associazione, si chiama "Altitudini", presenta un progetto
che nasce dall'idea di riunire giovani artisti e giovani fruitori,
offrendo spazi fisici temporali, per favorire l'aggregazione, la
socializzazione e gli scambi culturali tra giovani provenienti da
diversi settori di esperienze e di formazione, agevolando il
confronto e lo scambio di pratiche, l'incontro con operatori
professionisti, la valorizzazione dei talenti, delle attitudini
individuali, ampliandone la promozione, la visibilità e mettendoli
al servizio di tutta la comunità.
C'è un elenco di giovani artisti valdostani che sarebbero stati
coinvolti se il progetto fosse stato finanziato e ce ne sono
veramente molti: Sophie Borney, Giulia Macello Violetta, Marta
Celesia McIlduff, Florence Bovet, ce ne sono moltissimi, e tutti
con un grandissimo retroterra, cioè persone che studiano al Trinity
College di Dublino, persone che hanno studiato all'Accademia delle
Belle Arti di Bruxelles, doppiatori, attori, ragazzi che suonano al
conservatorio; tutto un parterre di persone che avrebbero
partecipato e che, non conoscendo chi sostiene questo progetto e lo
presentava, sarebbe stato di assoluto interesse.
Questo progetto è tra quelli non finanziati.
Confindustria: un nuovo progetto d'incontro fra le scuole e le
imprese, con lo scopo di far scoprire non solo le aziende, ma
soprattutto le figure professionali che in esse lavorano, per dare
visibilità agli studenti di quali possano essere le carriere a loro
disposizione, quindi il tema del lavoro, dell'inserimento nel
lavoro, un tema sicuramente molto attuale, anche come professione,
e anche questo è un progetto che purtroppo non è stato
finanziato.
Ancora, Sci Club, la Libertas e l'Institut Agricole: tutti e tre
presentano dei progetti per sostenere lo sci in Valle d'Aosta; ne
abbiamo parlato in quest'Aula, l'ha evocata il collega Ganis la
questione dello sci che andava sostenuto: caspita, i Valdostani non
sciano più, i Valdostani purtroppo non praticano lo sci! Ebbene, io
non so adesso se l'Assessore stia ascoltando o meno o se abbia
altro da fare, comunque un progetto per far sviluppare l'attività,
seguendo il nostro principale scopo, cioè sia sviluppare che
diffondere l'attività sportiva mediante la gestione di ogni forma e
attività ricreativa e agonistica... vogliamo perseguire una nuova
visione dello sport agonistico che spesso, terminata l'età prevista
dalle istituzioni, va a morire, lasciando gli adolescenti senza un
obiettivo e quindi senza una motivazione di continuità nello sport,
quindi incontri per favorire l'adesione allo sci. Tre progetti,
tutti e tre di tre associazioni e organizzazioni diverse, tutti e
tre clamorosamente bocciati nel bando dei giovani; ne ho preso solo
un estratto.
Ancora, La Petite Ferme du Bonheur, associazione di volontariato
e fattoria sociale, che lavora con le persone con disabilità, che
presenta un progetto per coinvolgere i giovani a conoscere il mondo
del volontariato, a investire nel futuro delle comunità e nella
crescita personale. Si lavorerà attraverso riflessioni su alcuni
valori umani, fondamentali per la nostra società, il significato
del gesto gratuito e disinteressato, l'attenzione alla persona, il
rispetto, la responsabilità personale sociale, lo spirito
d'iniziativa, l'importanza della condivisione della cooperazione,
il desiderio di rendersi utili, di instaurare relazioni
significative, la reciprocità. Ogni giorno un incontro con
un'associazione differente attraverso attività didattiche,
laboratori di cittadinanza attiva, dove i partecipanti metteranno a
disposizione delle associazioni ospitanti per svolgere attività che
possono essere utili alle varie missioni, anche questo un progetto
purtroppo clamorosamente bocciato.
Infine, l'ultimo, ma ce ne sarebbero tanti altri, il Coro di
Sant'Orso, che presenta un progetto di avvicinamento al canto
corale, e l'idea del progetto - anche qui leggo un breve estratto -
dice: "Cantare in coro per il Coro di Sant'Orso è un'esperienza
straordinaria che, oltre all'aspetto artistico musicale, deve
perseguire altri importanti obiettivi: avvicinamento al canto
corale dei giovani, valorizzazione e divulgazione del patrimonio
musicale popolare, tutela e salvaguardia delle tradizioni del canto
attraverso le giovani generazioni, aggregazione, inclusione
sociale, multiculturalità e formazione della persona,
digitalizzazione, utilizzazione e divulgazione di materiale in
ottica smart".
Un progetto che sicuramente coinvolgeva i giovani nel canto e
nel coro, un progetto sicuramente importante, anche questo
purtroppo clamorosamente scartato.
A fronte di tutto questo, io sinceramente non riesco a
comprendere quali siano le motivazioni di queste bocciature, perché
mi sembrano tutti progetti interessanti.
Ecco perché, con quest'interpellanza, Assessore, le chiediamo
quali siano stati i criteri adottati per stilare questa graduatoria
e se sia intenzione modificare i criteri adottati per una migliore
individuazione dei progetti da sostenere.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Solo una premessa, una sorta
quasi di mozione d'ordine, perché mi sfugge, un po' forse per
mancanza di conoscenza approfondita del regolamento... lei ha fatto
una richiesta di accesso agli atti, noi le abbiamo inviato, credo
per tempo, tutte le schede dei progetti che non sono stati accolti
e lei adesso ha dato una rappresentazione di una serie di progetti
che non credo siano progetti che in qualche modo siano stati
pubblicizzati o pubblicati su alcun sito; nell'eventualità che le
persone escluse o i gruppi esclusi si trovassero penalizzati, gli
accessi agli atti possono essere tranquillamente fatti credo
dall'avente diritto o dalla persona interessata.
Io quello che vorrei capire - solo perché comincio a essere un
po' confuso rispetto all'utilizzo dei 116 - e questo lo chiedo
magari alla Presidenza: nel momento in cui viene fatta una
richiesta d'accesso agli atti e noi inviamo della documentazione,
tra l'altro con indicato sulla documentazione che trattandosi di
documenti attinti attraverso il 116, non possono essere diffusi
(anche per una questione di diritto alla riservatezza, non so se le
persone o le associazioni che lei ha indicato sono contente che
vengano rappresentati pubblicamente i contenuti dei progetti) e io
prima di rispondere vorrei chiedere chiarimenti rispetto a questa
cosa, perché a noi è arrivata una lettera tempo fa in cui si diceva
che, oltre che dover rispondere con celerità, dovevamo comunque
evitare magari d'informare i diretti interessati, dei quali è stata
fornita la documentazione, che i loro progetti erano stati chiesti
dai Consiglieri, perché se è un "Libera tutti", a questo punto ogni
volta che arriva un 116, io dico: il Consigliere Manfrin m'ha fatto
un 116 chiedendomi le informazioni sul seguente artista, il
Consigliere Perron, questo e quest'altro... Francamente io non
riesco a capire se sia possibile farlo.
Dopodiché io sono il primo a fornire, per trasparenza, se mi si
dice che le questioni sono assolutamente lecite e se è possibile in
questa sede elencare una serie di contenuti di progetti (che magari
possono essere dei progetti ripresentabili, ricorreggibili e altro)
o se questa cosa ha una rilevanza anche ai fini del
regolamento.
...Lo so che non è rituale, però questa presentazione mi ha
veramente preso un po' alla sprovvista, anche perché nella
presentazione dell'interpellanza era scritto genericamente di
elencare quali fossero i criteri d'approvazione dei progetti.
Punto. Invece è stato fatto un elenco di progetti che non sono
stati...
(intervento di un Consigliere fuori microfono)
...
Io non sono in Commissione, poi risponderò anche su
come vengono fatti... ma fatemi capire se è possibile in questa
sede liberamente raccontare ciò che si riscontra dagli accessi agli
atti.
I 116, fino a prova contraria, secondo l'articolo 117,
presuppongono un obbligo di riservatezza in termini generali,
adesso al di là della privacy o non della privacy.
Solo quello che vorrei chiedere.
Presidente -
C'è una responsabilità diretta da parte del
Consigliere regionale che porta alla conoscenza questi aspetti. Se
il procedimento non è chiuso, ovviamente questo non può essere
fatto; rispondo così, vista la domanda, senza aver approfondito la
questione.
Quello che mi pare di poter dire in questo momento - poi mi
riservo di approfondire la questione - è che, se il procedimento è
terminato, la responsabilità dell'esposizione ricade sul
Consigliere che ne fa uso.
Guichardaz J. (FP-PD) -
Era solo per chiarire, per me la
trasparenza è assolutamente un valore, quindi io non ho nessun
problema né a fornire il 116 né le informazioni, però è evidente
che nel momento in cui si leggono pubblicamente dei contenuti che
sono attinti da un accesso agli atti attraverso il 116, poi alla
fine magari il diretto interessato potrebbe anche esserne
disturbato, perché oggi sono progetti che sono stati presentati e
valutati dalla singola Commissione, domani potrebbero essere anche
questioni più delicate e più personali...
(intervento di un Consigliere fuori microfono)
...Allora: "Quali sono i criteri adottati per stilare la
graduatoria?" Però, collega, mi sembrava che fosse corretto,
giusto? No, no, è per tutta l'Aula, non per lei.
"Quali sono i criteri adottati per stilare la graduatoria": i
criteri adottati per stilare la graduatoria - chiederei magari di
mettere i dieci minuti perché comincio adesso - dei progetti
presentati per l'avviso 3/2023 sono quelli stabiliti dall'articolo
11, il processo di valutazione dell'avviso pubblico stesso,
approvato quale parte integrante e sostanziale della deliberazione
di Giunta 1328 del 30 ottobre 2023.
Prima di precisare i suddetti criteri, faccio presente che, ai
sensi del citato articolo 11, il dirigente della struttura politica
educativa ha costituito un'apposita Commissione di valutazione
nominandone i tre membri (questo il dirigente) sulla base delle
esperienze, competenze e sulla materia oggetto della
valutazione.
Tutti i progetti presentati sono stati oggetto di valutazione di
ammissibilità formale e tecnica da parte della predetta
Commissione; il processo di valutazione si è articolato in fasi che
adesso le elenco.
Aggiungo solo una mia considerazione: il politico, cioè il
sottoscritto, come tutti, ha preso visione solo della graduatoria
definitiva, una volta pubblicata.
Io non sapevo assolutamente - e non ho voluto sapere, in ogni
caso non credo sia pertinente con il ruolo del politico - sapere
quali sono i progetti presentati prima, qual è l'iter eccetera,
questo a titolo informativo.
Le due fasi sono: la fase 1, "Ammissibilità formale": i progetti
sono stati ritenuti ammissibili in quanto pervenuti entro la
scadenza indicata, presentati da soggetto ammissibile, completi
della domanda di ammissione a finanziamento compilati in ogni sua
parte, firmata dal legale rappresentante del soggetto proponente,
corredata dalla documentazione prevista. Hanno richiesto i progetti
un finanziamento regionale compreso tra 7 mila e 21 mila euro, come
peraltro era indicato nell'avviso citato.
Tutti i progetti presentati hanno superato quindi la fase in
questione e sono stati ammessi alla successiva fase 2 di
valutazione tecnica che è avvenuta - e così rispondo alla domanda -
in applicazione ai seguenti criteri: caratteristiche del soggetto,
qualità e analisi dei bisogni e pertinenza progettuale, qualità
progettuale, significatività della proposta, economicità e
premialità (sono trovabili nel sito laddove c'erano i criteri di
valutazione).
Ai fini della valutazione, in definitiva, l'avviso ha
opportunamente previsto per tutti gli elementi di valutazione,
tranne l'F, un peso diverso, espresso in punti a seconda della
rispettiva tipologia.
Ciascun Commissario ha provveduto ad attribuire agli elementi di
valutazione i coefficienti compresi tra 0 e 1 che, moltiplicati per
i rispettivi punti, hanno costituito i voti dei quali è stata fatta
in seguito la media.
La somma delle medie dei voti così espressi ha rappresentato il
punteggio totale per ciascun progetto; invece per l'elemento di
valutazione F, cioè "Premialità", non è stato applicato il metodo
suddetto, in quanto esso si sostanzia solo nel possesso o meno del
requisito dell'iscrizione all'elenco regionale delle associazioni
giovanili di cui alla legge regionale 12/2013 e nell'eventuale
attribuzione del relativo punteggio; naturalmente io leggo quello
che mi hanno fornito gli uffici, perché io non ne sapevo nulla.
La Commissione ha redatto la graduatoria definitiva; non leggo
le valutazioni di un progetto ma gliele do - credo che lei ce le
abbia - quello sull'Arcigay, di cui lei credo abbia chiesto una
specifica nei vari progetti che c'erano; comunque l'ha citato,
adesso non ricordo esattamente il 116.
Questi punteggi, elementi di valutazione eccetera eccetera, sono
stati valutati con una formula presente nel sito, è una formula
dove c'è la valutazione dell'offerta progettuale, la sommatoria dei
punteggi riferita ai singoli elementi di valutazione, punteggio
massimo attribuito all'elemento di valutazione e poi un
coefficiente di valutazione che è variabile tra 0 e 1, è una
formula matematica che viene applicata, credo, dal 2019.
Lei mi chiede "Se sia intenzione modificare i criteri adottati
per una migliore individuazione dei progetti da sostenere": la
griglia di valutazione tecnica è stata individuata a partire dal
primo avviso pubblico in questione ma nato nel 2019, quindi nella
precedente legislatura, ed è rimasta invariata, tranne
l'eliminazione delle voci "Insufficienza grave, discreta" che è
stata apportata, mi dicono, per semplificare i coefficienti di
valutazione, quindi i criteri sono gli stessi dal 2019 fino ad
ora.
Gli elementi di valutazione e il peso riconosciuto a ognuno di
essi hanno permesso ai componenti delle Commissioni, di volta in
volta nominati negli anni, di analizzare, verificare e stabilire la
qualità generale dei progetti presentati per i rispettivi avvisi
pubblici da ogni punto di vista, si ribadisce: partendo dalle
caratteristiche dell'attività del soggetto proponente per poi
focalizzare l'attenzione sulla qualità generale/significatività del
progetto e delle iniziative in esso previste, tenuto conto anche
dell'importante verifica della congruità delle voci di spesa
rispetto al finanziamento regionale richiesto.
Altro aspetto non secondario è stato rappresentato - leggo
sempre la nota che mi è stata fornita - dal riconoscimento di un
punteggio a favore dei soli soggetti proponenti, che erano anche
associazioni giovanili regolarmente iscritte nell'elenco
regionale.
Infine, per completezza, sottolineo che la griglia di
valutazione tecnica rispecchia quella utilizzata nei bandi per
l'erogazione di contributi a favore degli enti e delle associazioni
culturali; è proprio un metodo che viene applicato
correntemente.
Secondo le Commissioni succedutesi negli anni - quindi leggo la
conclusione della nota che mi è stata fornita - la medesima griglia
è sempre stata valutata positivamente, quindi, per quanto ci
riguarda, anche valutando con gli uffici, non sembra opportuno
modificare questa griglia, fatte salve ovviamente eventuali
modifiche da individuare con la collaborazione di esperti e di
tecnici.
Presidente -
Per la replica, il consigliere Manfrin.
Manfrin (LEGA VDA) -
Ovviamente mi consentirà un minuto
anche per replicare a quanto è stato esposto dall'assessore
Guichardaz rispetto alla questione dei documenti.
Vede, Assessore, io capisco che lei volesse evitare di far
capire quali erano i progetti che erano stati scartati o meno, da
chi venivano presentati e qual era l'obiettivo, io lo comprendo,
perché anch'io sarei imbarazzato nei suoi confronti se si
scartassero progetti di questo tipo; il problema però, Assessore, è
uno: innanzitutto non è che io ho preso i documenti e li ho dati in
giro, no, io ho letto un piccolo estratto di quello su cui verteva
il progetto, questo è diverso, per esempio, da quello che lei ha
fatto, cioè magari fare i nomi e cognomi di Consiglieri che le
hanno richiesto un accesso agli atti.
Questo è molto diverso, perché un conto è un progetto pubblico,
che se poi fosse anche passato, sarebbe stato inevitabilmente reso
pubblico ma comunque si può fare accesso; invece diverso è come lei
ha fatto: fare nomi e cognomi, non del sottoscritto perché io non
ho problemi, non ho paura, ma i nomi di altri Consiglieri che fanno
il 116, perché questo è un problema, perché il 116 deve rimanere
fra chi lo fa e fra chi lo riceve. Lei ha fatto il mio, ma per me
non è un problema, ha fatto anche altri nomi e sinceramente questa
è una cosa che abbiamo già segnalato al Presidente del Consiglio ed
è una cosa che ovviamente non deve avvenire.
Detto questo, prendendo atto del fatto che lei non ha alcuna
intenzione di modificare i criteri, prendiamo atto però che è stato
anche giusto citare proprio quale fosse l'obiettivo di questi
progetti a quest'Aula per far capire qual è la differenza: avete
capito qual è il peso che i progetti avevano e qual era l'obiettivo
che questi progetti si ponevano, e magari possiamo porli a
confronto - lo ha detto lei e ne approfitto - con uno dei progetti
che è arrivato e che è stato finanziato; ricordiamoci con minimo 7
mila euro di finanziamento, minimo, 7 mila euro di
finanziamento.
Abbiamo visto il fondo per la pratica dello sci, abbiamo visto
introdurre i giovani nel mondo del lavoro, abbiamo visto avvicinare
i giovani al mondo del canto, abbiamo visto avvicinare i giovani al
mondo del volontariato; qui abbiamo un finanziamento di 7 mila euro
per un bel laboratorio fotografico, sei appuntamenti del
laboratorio fotografico.
Ci facciamo le fotine e, a supporto di questo splendido progetto
finanziato con 7 mila euro, gli organizzatori evidenziano, quali
attività svolte nell'ultimo triennio, di aver realizzato per
esempio un calendario per l'anno 2022 dal titolo: "Culattoni e
altre creature fantastiche", questo fa curriculum, lo evidenziano
nel progetto, non è che me lo invento io, quindi cito. Oppure di
aver organizzato la lettura di fiabe con quelle persone che si
travestono ai minorenni negli asili.
Questi sono i progetti e questo è il retroterra di chi ha
presentato questo progetto e ha preso un bel finanziamento di
minimo 7 mila euro.
Allora, Assessore, comprenderà se ho una certa sfiducia rispetto
alla tabella che lei ha applicato e una certa sfiducia rispetto a
quello che viene fatto per giudicare e per finanziare certi tipi di
progetti.
Ascolterò con molto piacere in qualsiasi maniera vorrà
replicare, ricordo però al Presidente del Consiglio che ovviamente
non esiste replica o controreplica e quindi ritengo che la
questione sia chiusa e sono particolarmente insoddisfatto rispetto
a come vengono spesi i soldi per questo tipo di bandi.
Presidente -
Consigliere Perron, lei non è tra i
firmatari dell'interpellanza. Per mozione d'ordine?
Perron (LEGA VDA) -
Per mozione d'ordine relativa a una
questione di regolamento, perché l'assessore Guichardaz...
Presidente -
C'è anche una Commissione regolamento se è
una questione regolamentare, ne parliamo eventualmente...
Perron (LEGA VDA) -
Mi richiamo al regolamento, non lo
so, però su questo tema di questi famosi 116...
Presidente -
Ne parleremo in altra sede, non facciamo un
dibattito qui su questioni...
Perron (LEGA VDA) -
Allora per fatto personale, allora mi
richiamo al fatto personale, visto che è stato citato il mio nome e
c'è l'onorabilità della persona, quindi mi attengo al fatto
personale, se mi può dar la parola su questo, continuo.
Presidente -
Circoscriva il fatto personale.
Perron (LEGA VDA) -
Circoscrivo il fatto personale: sono
stato nominato a termine d'esempio dall'assessore Guichardaz
nuovamente su una questione di accesso agli atti. Allora ci può
chiarire se gli accessi agli atti, anche solo il fatto di farli,
possono essere portati all'attenzione del Consiglio e del pubblico
o debba essere secretato anche quello? Perché altrimenti,
giustamente, qua a titolo di esempio, si dica X, Y, non il
Consigliere Perron. Lei ha parlato del consigliere Perron.
Ci può chiarire questo punto per cortesia?
Presidente -
Assessore Jean-Pierre Guichardaz, per fatto
personale, ma riferito a che cosa?
Guichardaz J. (FP-PD) -
A titolo personale perché il
consigliere Manfrin mi ha detto "La tabella che lei ha applicato",
proprio testuali parole, me lo sono scritto. Io ho ribadito che il
politico non c'entra niente, che il politico non applica la
tabella. Queste sono valutazioni tecniche, quindi era solo per dire
che se io le dico una cosa e poi lei dopo in qualche modo mistifica
esattamente quello che dico, il politico non applica la tabella.
Poi che la tabella a lei non piaccia, questo è un altro discorso,
si può modificare la tabella, ma vorrei che fosse chiaro che io non
scelgo i progetti, non intervengo e non ho nulla da dire.
Rispetto poi alla questione dei nomi, collega Perron, i nomi li
avete citati voi, avete citato Attitudini che credo sia
un'associazione che si riconduce a delle persone, avete citato
altre due associazioni...
Allora, se noi quando inviamo i 116, in qualche modo poi dopo
non citiamo, a questo punto è quello che io voglio capire, credo
che non ci sia più nessun tipo di riservatezza a questo punto; se
voi che ricevete il 116 potete citare pubblicamente di aver
ricevuto dei 116 relativamente all'associazione A, B e C, a questo
punto io credo che si possa tranquillamente dire... No, ma lo
stesso problema che si pone lei, me lo pongo anch'io, visto e
considerato che rispetto alla riservatezza, ne abbiamo discusso
diverse volte, anche il collega Manfrin l'ha evidenziato; è una
cosa che preme anche credo alla Giunta, ne abbiamo parlato anche in
Giunta.
Riguardo poi anche per esempio all'interpellanza successiva,
dove si parla di una persona nello specifico, di un caso nello
specifico, io voglio capire fin dove i termini di riservatezza sono
in questo caso accettati.
Poi, ripeto, io non ho citato un nome particolare, ho detto:
"Potrebbe essere il collega Perron come potrebbe essere il collega
Manfrin" ...ma io ne ricevo tutti i giorni.
È solo da capire quindi se si può in questa sede, visto che voi
citate continuamente i 116 e i contenuti dei 116, dire che voi
avete chiesto dei 116, sennò diventa unilaterale la questione.
Presidente -
Ne parleremo eventualmente nella Commissione
Regolamento, chiedo che si intervenga in quell'ambito...
(intervento di un Consigliere fuori microfono)
...
Non facciamo una discussione interna su una
questione... L'Assessore ha precisato che non è lui che applica la
tabella. Va bene, un minuto, precisi e poi basta.
Manfrin (LEGA VDA) -
Semplicemente per dire, Assessore,
che il fatto che io abbia chiesto un 116 l'ha detto lei, io non ho
detto questo.
Dopodiché, guardi, sa come si risolve questa questione? D'ora in
poi... Se mi è consentito parlare, Assessore, altrimenti io avrò
piacere d'interrompere l'Assessore urlando quando interverrà lui in
aula, tanto a urlare sono bravissimo anche io, non c'è nessun
problema.
Questa è la questione: nel momento in cui lei dice che un
Consigliere fa l'accesso agli atti, è evidente che lei rivela un
particolare. Dopodiché sa qual è la soluzione di tutto questo? Che
ognuno, come sempre ha fatto, si fa dare gli atti per vie traverse
e non c'è nessun 116, mi può citare tranquillamente.
Se questo è quello che preferisce, probabilmente magari
succederà anche questo. Arrivederci.
Presidente -
Consiglieri, vi invito a non continuare
questa... Va bene, un minuto anche a lei.
Guichardaz J. (FP-PD) -
Allora o forse sono scemo io...
Allora lei ha detto "Da un accesso agli atti..." Forse non ci
capiamo, parliamo una lingua diversa, la prossima volta magari
usiamo l'esperanto, così lo capiscono tutti.
"Da un accesso agli atti io ho rilevato che ci sono una trentina
di progetti di cui alcuni esclusi", e ha elencato una serie di
cose.
Presidente -
Consigliere Restano, la prego anche lei...
Per mozione d'ordine?
Restano (GM) -
Signor Presidente, io mi domando se quando
chiede la parola la Giunta lei sia costretto a dargliela o meno,
perché qua ci sono dei fatti politici rilevanti che si sono
sviluppati nel corso della settimana, mi riferisco a quanto detto
da noti esponenti politici sulla visita della Meloni e quant'altro,
ai problemi autostradali, non si è detto nulla e poi dobbiamo
assistere a queste scenate qua?
La prego, parliamo di cose serie ed evitiamo queste
scenette.
Presidente -
Questa è una questione che non c'entra
rispetto all'ordine del giorno, pertanto, consigliere Restano, è
fuori tema.
