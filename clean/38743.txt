Classificazione
FORMAZIONE PROFESSIONALE
ISTRUZIONE PUBBLICA



Oggetto del Consiglio n. 2222 del 22 giugno 2016 - Resoconto
OGGETTO N. 2222/XIV - Interpellanza: "Attivazione dei corsi
biennali per l'istruzione e la formazione professionale per i
ragazzi quattordicenni".
Rosset (Presidente) -
Punto n. 23 dell'ordine del giorno.
Per l'illustrazione ha chiesto la parola la Consigliera Certan; ne
ha facoltà.
Certan (ALPE) -
Abbiamo parlato ripetutamente in
quest'aula dell'importanza della formazione professionale nella
precedente legislatura, ma anche in questa. Con l'Assessore Donzel
ripetutamente avevamo sottolineato la mancanza di attivazione di
corsi della formazione professionale che in altre Regioni e in
altri Stati è consolidata ed è un fatto ormai assodato che ci
siano, mentre in Valle d'Aosta non sono mai stati attivati.
L'abbiamo ripetuto altre volte anche in commissione: l'alternanza
scuola/lavoro e la formazione professionale sono sicuramente un
punto centrale in questo momento, credo anche per uno sviluppo
sociale e armonico delle nostre generazioni future, perché penso
che mai come in questo momento - e la crisi lo sta dimostrando - è
necessario avere anche delle specializzazioni in vari settori, e
credo che mai come in questo momento si senta la mancanza in Valle
d'Aosta proprio di queste competenze che non sono state mai
attivate.
Ora, nei principi della "Buona Scuola" uno dei principi più
importanti e che noi riteniamo essere più validi è proprio questa
importanza che viene data all'alternanza scuola/lavoro e anche alla
formazione professionale, che sono sicuramente due
volet
di
un unico aspetto.
Assessore, sappiamo che lei si è mobilitato per attivare anche
in Valle d'Aosta quella parte di istruzione e formazione
professionale che per scelte politiche di altri Assessori non è mai
stata fatta, perché è una scelta che non c'era. Devo dire che forse
possiamo leggere anche tanti dati di dispersione scolastica e tanti
dati di abbandono scolastico, proprio per questa mancanza in Valle
d'Aosta, mancanza abbastanza grave, se si mette anche in relazione
al fatto che la Valle d'Aosta, per Statuto, ha competenza primaria
proprio in questo campo. Ci si sarebbe aspettati che proprio in
questo campo si desse corso sicuramente ad una formazione, a scuole
molto più professionalizzate. Dobbiamo dire - ma questo per storia
e per eredità che fortunatamente abbiamo - che ci sono scuole che
hanno portato avanti questo tipo di piccola parte di istruzione
mancante: ad esempio l'
Institut Agricole
(lo IAR), il Don
Bosco, e in parte anche la Scuola alberghiera. Lei ha più volte
ricordato, anche in commissione, quando è venuto a presentare il
piano triennale degli interventi di politiche del lavoro,
dell'azione di formazione professionale, di ordinamento e sviluppo,
le azioni per favorire l'impiego e l'occupazione, e devo dire che
ha fatto sicuramente dei passaggi e dei passi importanti.
Vorremmo avere - queste sono un po' le richieste che le facciamo
attraverso i nostri quattro punti - informazioni più dettagliate e
specifiche riguardo ai corsi biennali di istruzione e formazione
professionale (IeFP) per i ragazzi che terminano la scuola
secondaria di primo grado, quindi per i 14 anni, perché fino ad ora
in Valle d'Aosta noi li avevamo solo per i 16. Per questo motivo
spesso abbiamo avuto abbandoni e dispersioni dai 14 ai 16 anni.
Vorremmo anche capire quali sono i corsi, gli indirizzi, le classi,
qual è il numero di classi che è intenzione - direi anche che è
possibile - attivare a settembre 2016; quali saranno gli enti
formatori accreditati che si occuperanno dell'attivazione e quali
locali verranno messi a disposizione per tali nuovi corsi; quante
risorse sono state preventivate per tale attivazione per la
formazione professionale in generale. Queste sono le nostre
richieste, dando un po' per scontato che si riescano a far partire
dei corsi per il 2016. Capiamo che forse all'inizio non potranno
essere così numerosi e variegati, però vorremmo capire quali sono
le sue intenzioni. È chiaro che tutto questo entra poi in tutto il
discorso delle
Adaptations
, dell'adeguamento della Buona
Scuola che è ancora un'altra parte molto importante, ma che è
leggermente
a latere
di questo discorso.
Presidente -
Ha chiesto la parola l'Assessore Donzel; ne
ha facoltà.
Donzel (PD-SIN.VDA) -
Siccome il tempo a disposizione è
molto limitato, mi concentrerò soprattutto sulle domande che lei ha
fatto. Per quanto riguarda l'impostazione del ragionamento nella
premessa, mi fa piacere che anche lei condivida quanto si sta
facendo; abbiamo avuto anche occasione di confrontarci in varie
situazioni, questo mi fa piacere. Sul ragionamento specifico della
Valle d'Aosta andrebbe fatto qualche approfondimento: la sua
lettura è un po' troppo
tranchante
, nel senso che esistevano
comunque nel sistema dell'istruzione professionale della Valle
d'Aosta dei corsi con delle curvature particolari non sufficienti,
però non vedrei la limitazione come l'ha messa: lei che ha
dimenticato alcuni corsi come quelli del Corrado Gex o dell'IPR
della Bassa Valle, che comunque hanno fornito delle opzioni e delle
possibilità a dei ragazzi nel contesto del passato.
La novità forte che si sta cercando di introdurre, e che
andrebbe però distinta per essere chiari rispetto ai cittadini, è
che c'è un'operazione alternanza scuola/lavoro che avviene nel
sistema dell'istruzione, mentre invece si rafforza ulteriormente il
sistema della formazione professionale. Le due cose dovranno
certamente coordinarsi. Noi, per evitare sovrapposizioni, stiamo
cercando di spingere nel settore della formazione professionale il
concetto del duale: oltre all'attività laboratoriale, che già viene
fatta negli istituti professionali anche in modo molto performante
- lei ne ha citati alcuni, e penso all'
Institut Agricole
,
dove siamo quasi ad un semiduale in molte situazioni perché
esistono vere e proprie attività agricole, abbiamo situazioni
laboratoriali molto spinte anche per esempio nella situazione del
CNOS-FAP e dell'IPRA, in cui si è quasi come in officina - noi
vogliamo spingere di più per il pezzo della formazione
professionale.
Per rispondere puntualmente alla sua domanda, dall'anno prossimo
parte sostanzialmente il corso degli operatori del benessere con un
percorso graduale: il primo corso triennale di formazione
professionale in duale. Le iscrizioni, che sono state preiscrizioni
grazie alla collaborazione con l'Assessore all'istruzione che ha
dato piena disponibilità, siamo già riusciti a farle partire,
quindi abbiamo già una classe di iscritti. Tuttavia è probabile
che, finiti gli esami di terza media e vista la situazione che si
viene a creare, arrivino altre e nuove sollecitazioni, perché è un
mondo che si comincia a scoprire, soprattutto nella fase in cui noi
l'abbiamo presentato, non avevamo ancora fatto il bando, e quindi
non potevamo dire chi era il soggetto che avrebbe gestito questi
corsi e in che sedi avrebbero avuto luogo questi corsi, perché
molte famiglie dicevano se sono ad Aosta sì, perché sappiamo che
Aosta è il bacino principale. Invece
Projet Formation
, che
si è aggiudicata questo tipo di corso, avrà la sede a Châtillon
nell'ex Panorama e sta adesso adeguando i locali, perché ovviamente
devono rispondere a tutte le norme previste, poiché per essere enti
accreditati bisogna avere ovviamente tutte le caratteristiche di
una vera e propria scuola.
Quello che sarà importante è che questo corso partirà con una
formazione professionale aperta al duale nel quale vi sarà - questo
sì per la prima volta nella formazione professionale - il
riconoscimento dell'assolvimento dell'obbligo scolastico.
Parallelamente non vengono chiusi tutti gli altri corsi biennali,
ma per quei corsi biennali valgono le regole che ci eravamo dati:
bisogna avere assolto l'obbligo scolastico che si assolve avendo
fatto 10 anni e avendo acquisito anche il titolo di istruzione.
Vengono fatte, già previste in passato, alcune piccole deroghe, ma
non è possibile oggi, finita la terza media, iscriversi ad un
biennale
tout court
a 14 anni, perché sono dei corsi
successivi. Questi corsi comunque verranno mantenuti per quanto
riguarda l'operatore riparazione veicoli a motore, carrozzerie,
operatore termoidraulico e operatore elettrico. L'impostazione che
stiamo dando è quella di poterli vedere evolvere verso i triennali
con l'assolvimento dell'obbligo scolastico, perché la forza di
questa idea non sta soltanto nei tre anni, sta nell'istituire dei
possibili quarti anni. Sono quei piccoli numeri della Valle
d'Aosta, questo è difficile, alle volte sì, ma non è impossibile,
perché stiamo vedendo nel caso sperimentale dello IAR di poter fare
questi quarti anni in convenzione con altre realtà: la Francia, la
Svizzera e il Trentino, quindi dando ai nostri ragazzi che hanno il
percorso della formazione professionale comunque la possibilità di
avere delle qualifiche di alto profilo spendibili sul mercato del
lavoro. Gli enti accreditati sono Projet Formation, il CNOS-FAP e
la Fondazione per la formazione professionale e turistica, che sta
valutando in questo periodo se continuare sul biennale oppure se
ipotizzare uno stop del biennale per arrivare poi ad un triennale
dall'anno prossimo: sono valutazioni su cui noi non stiamo facendo
delle forzature, perché è importante che sia un percorso graduale,
costruito di concerto anche con il mondo dell'istruzione.
Le risorse finanziarie che abbiamo finanziato per i triennali
sono 840 mila euro; per i percorsi biennali abbiamo stanziato 2,4
milioni di euro che potrebbero ridursi un po' se vengono sospesi
alcuni corsi negli anni a venire. È però molto importante, per
rispondere alle aspettative - se lei mi permette colgo l'occasione
per dire questo - che ci sono altre iniziative formative stanziate
per 2 milioni di euro per tutti coloro (disoccupati e inoccupati)
che ricadono nella categoria adulti: potrebbe essere che uno si
trova a 17/18 anni a chiedersi cosa fare, non ci sono i biennali, è
importante che si attivino anche dei corsi di formazione. Ci sono
persone che adesso hanno 35-40 anni e non sanno dove andare: c'è
solo la formazione professionale per i quattordicenni. Con
l'autunno partiranno anche questi corsi, perché la procedura
dell'attivazione della nuova programmazione richiede tutta una
serie di passaggi molto delicati con vere e proprie responsabilità
di primo e secondo livello molto delicate, dove qui in Valle
d'Aosta bisogna dire che alcuni funzionari sono uno rispetto ad
altre Regioni che ne hanno 10 per ogni settore, quindi è una cosa
molto delicata. Il comitato di sorveglianza del FSE che è stato
fatto di recente si è congratulato con noi, non con l'Assessore,
con tutta l'organizzazione che è molto complessa, che comprende
anche pezzi del bilancio e quant'altro, per l'avvio di questa
procedura. Se noi decolliamo con questa procedura a settembre siamo
negli
standard
previsti anche dall'Unione europea.
Presidente -
Per la replica ha chiesto la parola la
Consigliera Certan; ne ha facoltà.
Certan (ALPE) -
Assessore, mi pare quindi di capire dalla
sua risposta che partirebbero due classi: una di operatori del
benessere e una sulla formazione turistica indicativamente... due
indirizzi, quindi, la formazione turistica che è in previsione nel
2017 e due classi degli operatori del benessere. Penso che
piuttosto di niente, com'è stato fino adesso, qui sia assolutamente
interessante partire, perché il resto dell'Europa credo sia già
molto più avanti di noi - anche in Italia ci sono delle realtà
molto interessanti - e questo è il grave ritardo in cui versa la
Valle d'Aosta, perché nel resto d'Italia comunque hanno potuto fare
questi tipi di corsi, quindi lo potevamo fare benissimo anche noi.
Guardiamo sempre la Svizzera, e quando ci ritroviamo a considerare
quanto sono avanti ci diciamo che è perché loro hanno altre
normative, altre leggi. In Italia ci sono realtà che invece hanno
funzionato pur essendo in Italia, quindi a maggior ragione potevamo
farlo noi con lo Statuto speciale. Non è stato fatto nulla, è bene
che si parta. Avete indicato Châtillon... benissimo, ce ne
occuperemo, in questo momento è un dettaglio.
Credo sia anche interessante e percorribile l'altro aspetto che
lei ha sottolineato, di vedere di trasformare i biennali - che
adesso sarebbero da 16 a 18/19 anni - in corsi triennali di
appoggio per poi eventualmente altri biennali. Capiamo che
sicuramente deve essere fatta una valutazione, perché capiamo che a
livello di numeri la Valle d'Aosta sia chiaramente sempre un po' in
affanno, poiché per formare una classe ci vogliono tutta una serie
di condizioni e capiamo anche che queste siano molto settoriali.
Credo però, se viene fatta un'attività duale, una formazione
professionale di un certo livello, e se viene anche attivata
l'alternanza scuola/lavoro fatta molto più con l'impresa (l'impresa
fa parte poi del percorso formativo della scuola), che si potrebbe
anche diventare interessanti ancora prima dell'università, ma si
potrebbe diventare interessanti per altre Regioni anche riguardo a
questi corsi. Sarà pertanto molto importante capire quali corsi
attivare, quali indirizzi, e soprattutto di che genere.
Sulle risorse immagino che la ripartizione fra biennali e
triennali sia dovuta chiaramente alla partenza di alcuni e al
numero molto più grande dei biennali. Noi monitoreremo e porteremo
le nostre proposte. Le chiediamo veramente di non lasciar cadere in
questo momento, perché credo che mai come oggi la Valle d'Aosta ha
davvero bisogno di un certo indirizzo su questo. Ho semplificato
per una questione di tempo, ma non ho certo dimenticato tutto il
lavoro che svolge ancora adesso e che continua svolgere l'IPR di
Aosta o i vari corsi; non li ho citati appositamente perché questa
mi sembrava una cosa leggermente
a latere
. È chiaro che quel
segmento di formazione c'è e rimane e, anzi, forse a questo
segmento adesso potrà essere dedicata anche maggiore attenzione. In
questi anni in qualche modo abbiamo dovuto sorbire tutta la
mancanza degli altri corsi, quindi forse sarebbe anche importante
adesso dare un sollievo e un aiuto in più a queste scuole che in
questi anni hanno sopperito a tali mancanze e che magari sono anche
state penalizzate, sia per quanto riguarda il numero di alunni (che
ad un certo punto era veramente tanto grande) che per la qualità
dell'insegnamento il quale ha dovuto adeguarsi proprio al numero.
Sicuramente anche l'IPR è sempre stata ed è un bel riferimento di
qualità per la nostra regione. Noi adesso chiediamo di riuscire a
potenziare anche questo segmento della formazione.
