Classificazione
DEMANIO E PATRIMONIO REGIONALE



Oggetto del Consiglio n. 108 del 3 ottobre 2018 - Resoconto
OGGETTO N. 108/XV - Interrogazione: "Situazione degli uffici
di proprietà dell'Amministrazione regionale dislocati sul
territorio".
Fosson (Presidente) -
Punto 3 all'ordine del giorno. La
parola all'assessore Aggravi per la risposta.
Aggravi (LEGA VDA) -
Cerco di rispondere per punti.
Relativamente all'elenco degli uffici regionali insediati in regime
di locazione abbiamo il dettaglio e poi, se i Consiglieri sono
d'accordo, ne fornirò copia. Con riguardo all'elenco dei locali a
uso ufficio di proprietà regionale concessi in locazione a terzi,
principalmente gli stabili sono due: uno è quello in cui c'è la
Procura della Repubblica, il secondo è un pezzo di Casa littoria in
cui è insediata la Società di servizi. In particolare questo locale
verrà riutilizzato dall'Amministrazione regionale, una volta
adeguato.
Con riferimento all'elenco degli incarichi affidati esternamente
per la predisposizione di perizie estimative, il tutto vige secondo
la deliberazione della Giunta regionale n. 803 del 24 giugno 2016,
per cui sono stati assegnati quattro incarichi per la redazione di
relazioni descrittivo-estimative di immobili aventi interesse
storico culturale per i quali è stata prevista l'alienazione. Ho
anche qui il dettaglio e ve lo posso fornire. Le somme sono state
corrisposte negli anni 2016, 2017 e 2018. Ho inoltre l'elenco da
fornire degli immobili per i quali è stata redatta da ciascun
incaricato la relazione tecnico estimativa. Nessun incarico è stato
affidato per la determinazione dei canoni di locazione, ciò anche
in considerazione dell'impegno che l'Amministrazione regionale sta
perseguendo nel contenimento della spesa per canoni di
locazione.
Con riferimento invece alla ricostituzione dell'Ufficio tecnico
del patrimonio immobiliare, tale ufficio è tutt'oggi esistente,
anche se è stato ridotto in quanto, a seguito del blocco
dell'assunzione di nuove locazioni, previsto dalla normativa della
spending review
e dalla decisione di rivolgersi a periti
esterni per la valutazione dei fabbricati, ritenuti migliori
conoscitori delle condizioni di mercato, il carico di lavoro
dell'ufficio si è ridotto e ha richiesto un ridimensionamento del
numero dei tecnici presenti. La struttura tuttavia ha al suo
interno due istruttori tecnici, quattro geometri e due coadiutori
tecnici, che svolgono regolarmente perizie, oltre a diverse
attività tecniche necessarie. Per quanto riguarda la gestione degli
inventari, con ciò intendendo la predisposizione del conto di
patrimonio, si precisa che tale attività viene regolarmente svolta
da personale che si occupa di contabilità, in quanto la contabilità
armonizzata ha richiesto, al fine della sua elaborazione, capacità
più contabili che tecniche. Da parte mia vi consegnerò, se siete
d'accordo, gli elenchi che ho citato.
Presidente -
La parola al consigliere Vesan per la
replica.
Vesan (M5S) -
Ringrazio l'Assessore per la risposta,
anche se molto succinta e naturalmente una valutazione sarà
possibile solamente nel momento in cui sarà consegnato il materiale
richiesto.
Una buona parte dei canoni passivi sono evidenziati già nella
sezione "Amministrazione trasparente" del sito internet della
Regione, però in questo sito non è data alcuna evidenza di chi
siano i beneficiari di questi canoni passivi e quindi, da un punto
di vista della trasparenza, è un po' lacunosa questo tipo di
informazione.
Prendo atto con soddisfazione della volontà di ridurre i canoni
passivi a carico della Regione, però ci tengo a evidenziare in
quest'Aula, non avendo la possibilità di confrontarmi sull'elenco
dettagliato dell'Assessore, che l'Amministrazione regionale paga
canoni annui in molti casi superiori a 20/30 mila euro all'anno.
Abbiamo dei casi di 70 mila euro e arriviamo al
record
per
l'affitto dei locali utilizzati sia dalla Regione che dalla Chambre
valdôtaine che arrivano a canoni di locazione annui di 230 mila
euro. Quindi pensavo che lo smantellamento dell'ufficio che si
occupava di valutare anche l'opportunità di gestire i canoni di
locazione legati alla valutazione degli affitti potesse essere
importante, mentre questo ufficio è stato smantellato di fronte al
fatto che la necessità di valutare i canoni è stata dichiarata
inesistente e, contemporaneamente, sono stati affidati incarichi
esterni, i cui importi avremo occasione di valutare solo quando
l'Assessore ci fornirà i dati. Diciamo che consideriamo la risposta
in questo momento lacunosa e ci riserveremo di fare le valutazioni,
quando finalmente li avremo.
