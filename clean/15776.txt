Classificazione
ACQUE
Acque pubbliche


Resoconto integrale del dibattito dell'aula
Oggetto del Consiglio n. 2079 del 24 luglio 1996 - Resoconto
SEDUTA POMERIDIANA DEL 25 LUGLIO 1996
OGGETTO N. 2079/X Subconcessione per la durata di anni trenta,
al Comitato promotore Villeneuve, Saint-Pierre, Sarre di
derivazione d'acqua dal torrente Dora di Valsavarenche, in Comune
di Valsavarenche, ad uso irriguo.
Deliberazione Il Consiglio
Premesso che con domanda in data 15 marzo 1988, il Comitato
Promotore Villeneuve - Saint-Pierre - Sarre, ha chiesto
all'Amministrazione regionale la subconcessione di derivare dalla
Dora di Valsavarenche, in Comune di Valsavarenche, nel periodo dal
21 aprile al 21 settembre di ogni anno, mod. 1,30 di acqua per
irrigare complessivi ha 129.30.13 di terreni di cui ha 48.71.45 in
Comune di Villeneuve, ha 60.14.19 in Comune di Saint-Pierre ed ha
20.44.49 in Comune di Sarre.
Precisato che la domanda corredata da progetto in data febbraio
1988 a firma geom. Arturo Marchetti, prevede la costruzione di un
impianto di irrigazione a pioggia composto di opere di derivazione,
condotta adduttrice, vasche di carico e rete di distribuzione
dell'acqua ai vari irrigatori, il tutto gestito da un sistema
computerizzato in grado di tenere sotto sorveglianza le portate e
garantire il funzionamento automatico dell'impianto.
Tenuto presente che:
- Il Magistrato per il Po, di Parma, con nota n. 6863 in data 27
giugno 1988, ha rilasciato il proprio nulla-osta nei riguardi
idraulici per l'ammissione ad istruttoria della domanda di cui si
tratta;
- L'avviso di presentazione della domanda 15 marzo 1988 del
Comitato promotore Villeneuve - Saint-Pierre - Sarre è stato
pubblicato sul Foglio Annunzi Legali della Valle d'Aosta n. 29 in
data 16 novembre 1991 e riprodotto nel n. 289 della Gazzetta
Ufficiale della Repubblica Italiana (foglio inserzioni) in data 10
dicembre 1991, senza dar luogo alla presentazione di domande
incompatibili e concorrenti;
- Con Ordinanza n. 150 in data 14 febbraio 1992 dell'Assessore
regionale ai Lavori Pubblici, è stato disposto il deposito della
domanda e del relativo progetto presso l'Ufficio Concessioni Acque
dell'Assessorato dei Lavori Pubblici della Regione per 15 giorni
consecutivi, decorrenti dal 2 marzo 1992, a disposizione di
chiunque intendesse prenderne visione nelle ore d'ufficio;
- Copia dell'ordinanza è stata affissa per il predetto periodo
di 15 giorni all'albo pretorio dei Comuni di Valsavarenche, Introd,
Villeneuve, St-Pierre e Sarre e copia della medesima è stata
inviata al Ministero dei Lavori Pubblici, al Magistrato per il Po
di Parma, alla Sezione idrografica per il Po di Torino,
all'Associazione d'Irrigazione Est-Sesia di Novara,
all'Associazione Ovest-Sesia di Vercelli, all'ENEL Compartimento di
Torino, alla 1° direzione del Genio Militare di Torino, al
Consorzio regionale Pesca, all'Assessorato dell'Agricoltura e
Foreste, Servizi Forestali, all'Assessorato dell'Ambiente, Servizio
Tutela dell'Ambiente, all'Amministrazione del Parco Nazionale Gran
Paradiso, alla Comunità montana Grand-Paradis ed al Comitato
Promotore di Villeneuve - Saint-Pierre - Sarre.
- La pubblicazione presso i sopraccitati comuni, come risulta
dal referto in calce all'ordinanza, è avvenuta regolarmente ed ha
dato luogo alla presentazione dei seguenti esposti:
. Note delle Associazioni Irrigue Est-Sesia di Novara ed
Ovest-Sesia di Vercelli in data 7 aprile 1992 e 10 marzo 1992 con
le quali le succitate Associazioni hanno presentato formale
opposizione al rilascio dell'autorizzazione alla derivazione
d'acqua in quanto detta derivazione risulta sottrarre acqua alle
utenze irrigue già assentite ed è contraria al buon regime delle
acque ed agli interessi generali dell'agricoltura nel comprensorio
delle citate associazioni irrigue;
. Esposto del Consorzio regionale Pesca del 31 marzo 1992 con il
quale ha chiesto:
a) l'installazione di griglie a maglie fitte, che impediscano il
passaggio del pesce nella derivazione;
b) un deflusso, a valle delle opere di presa, di un quantitativo
di acqua sufficiente a garantire la sopravvivenza della fauna
ittica;
c) la realizzazione dei manufatti in alveo che non impediscano
la risalita riproduttiva di salmonidi.
Precisato che essendo ritenute ammissibili le richieste del
Consorzio regionale Pesca apposita clausola cautelativa è stata
inserita nel disciplinare di subconcessione.
Riferito altresì che la visita locale d'istruttoria è
regolarmente avvenuta il 10 aprile 1992 ed alla medesima, oltre ai
funzionari all'Ufficio Concessioni Acque sono intervenuti i
Sigg.:
- Ing. Riccardo Pietrini dell'ENEL - direzione delle costruzioni
di Torino; Jocallaz Giuseppe - Presidente del Consorzio Bréan -
Torrette, assistito dai Sigg. Lale-Lacroix Giorgio e Lale-Lacroix
Silvio; Broccard - Chanoux Leone e Pallais Casimiro - Presidente e
Vice Presidente del Consorzio Ru Bréan di Sarre; Gerbore Romano
Presidente, Lale-Murix Osvaldo Vice Presidente e Gerbore Giovanni
Consigliere del Consorzio Miglioramento Fondiario Cumiod -
Montovert; Geom. Arturo Marchetti progettista dell'impianto
irriguo. Durante la riunione l'Ing. Pietrini, in relazione al
progetto ENEL e all'impianto di Villeneuve la cui visita
d'istruttoria è avvenuta il 12 giugno 1991, ha chiesto che il
quantitativo d'acqua richiesto dal Consorzio non si aggiunga al
quantitativo previsto dal progetto come rilascio a valle della
presa sul torrente Savara.
Accertato che, sempre in sede di riunione d'istruttoria, è
intervenuto il sig. Broccard Chanoux Leone per prendere atto, a
nome del Comitato promotore, delle osservazioni formulate dall'ENEL
e per chiedere di conoscere gli estremi del progetto con
l'indicazione delle portate richieste ed un termine di anni uno per
presentare le proprie deduzioni in merito agli esposti ed
opposizioni presentati, nonché per effettuare tutte le verifiche
atte a dimostrare la compatibilità della richiesta derivazione con
le utenze preesistenti.
Precisato che a valle delle prese ENEL, nel bacino residuo,
oltre ai rilasci ENEL corrispondono ulteriori apporti d'acqua in
grado di garantire i quantitativi richiesti per la costruzione
dell'impianto di cui si tratta, comunque, a tutela dei diritti
dell'ENEL apposita clausola è stata inserita nel disciplinare di
subconcessione.
Tenuto presente che con memoriale in data 6 aprile 1993 il
Comitato promotore ha presentato le proprie deduzioni in merito
alle opposizioni ed osservazioni presentate nelle quali comunicava
che dopo un'attenta analisi del comprensorio, considerato che
all'inizio della stagione primaverile (aprile) le colture
necessitano di un minor apporto d'acqua, tenuto conto che le nuove
tecnologie permettono di ottimizzare al massimo l'utilizzo di acqua
a scopo irriguo, ha ritenuto di poter:
a) variare il periodo irriguo anticipando l'inizio della
derivazione al 1° aprile e posticipando il termine al 30
settembre;
b) ridurre la portata richiesta da mod. 1.30 a mod 0.50 dal 1°
aprile al 30 aprile e a mod. 1.00 dal 1° maggio al 30 settembre,
facendo inoltre rilevare che:
- il paventato depauperamento delle portate dei fiumi
alimentatori dei canali Cavour, non può essere imputato
all'arretramento dei ghiacciai in quanto tale fenomeno, provocando
lo scioglimento dei ghiacci, continua a fornire acqua ai torrenti.
Di ciò si ha prova nella tarda estate di annate particolarmente
siccitose, riscontrando, con un semplice esame visivo, che le acque
dei torrenti sono di un colore biancastro, tipico del limo
glaciale;
- le abbondanti piogge primaverili dell'anno 1992 hanno
contribuito di fatto a ristabilire l'equilibrio idrico dei bacini
riportando i fiumi ed i torrenti della Valle d'Aosta alle portate
storiche;
- il lamentato moltiplicarsi dell'utilizzo delle acque a scopo
idroelettrico, non può in teoria, essere considerato come causa di
diminuzione delle portate dei canali Cavour in quanto l'acqua
utilizzata dovrebbe sempre essere interamente restituita in alveo,
a valle degli impianti;
- la richiesta in subconcessione di mod. 1.30 ora ridotto a mod.
max. 1.00 è esigua rispetto al volume totale delle portate del
bacino alimentante il canale Cavour, e che, pertanto, la nuova
derivazione è assolutamente ininfluente in rapporto al totale delle
portate dei torrenti e dei fiumi da cui le citate Associazioni
irrigue attingono per irrigare i loro comprensori, precisando,
inoltre, che la richiesta derivazione è limitata ai mesi
primaverili ed estivi, periodi questi in cui i torrenti di montagna
ad apporto glaciale hanno i massimi di portata e che, in tempi
normali, sono in grado di sopperire a tutte le necessità delle
utenze in atto e di questa nuova;
- nel territorio della Valle d'Aosta, a causa del lento, ma
costante e progressivo abbandono di terreni irrigui marginali,
l'utilizzo delle acque è notevolmente diminuito;
- nei comprensori irrigui utilizzanti le acque del torrente Dora
di Valsavarenche, una notevole superficie di terreno ha perso la
sua destinazione originaria in quanto occupata da autostrade,
strade, insediamenti civili eccetera e che sempre nei citati
comprensori, è in atto una trasformazione dell'irrigazione da
scorrimento a pioggia che permette, oltre ad una più razionale
distribuzione dell'acqua, un notevole risparmio della stessa,
valutabile attorno al 50 percento;
- comunque non va sottostimato e trascurato il residuo bacino
costituito dal tratto di valle compresa tra la presa dell'ENEL e la
derivazione in oggetto che è ampiamente in grado di sopperire alle
eventuali scarsità che potrebbero riscontrarsi, in annate
particolarmente secche, nel primo periodo di derivazione.
Tenuto quindi presente che essendo questa variazione ritenuta
non sostanziale, l'Amministrazione regionale ha provveduto alla
tutela degli eventuali diritti pubblici e privati che avrebbero
potuto interferire con la richiesta derivazione, mediante breve
istruttoria e che, pertanto:
- Con Rende-Noto dell'Assessore ai Lavori Pubblici in data 20
luglio 1993 ha disposto il deposito delle deduzioni 8 aprile 1993
del Comitato Promotore, corredate dagli atti istruttori, presso
l'Ufficio Concessioni Acque dell'Assessorato dei Lavori Pubblici
della Regione per 15 giorni consecutivi, decorrenti dal 30 luglio
1993, a disposizione di chiunque intendesse prenderne visione nelle
ore d'ufficio;
- Copia del Rende-Noto è stata affissa per il predetto periodo
di 15 giorni all'Albo Pretorio dei Comuni di Valsavarenche, Introd,
Villeneuve, Saint-Pierre e Sarre e copia del medesimo è stata
inviata agli stessi Enti a cui era stata notificata l'Ordinanza
dell'Assessore ai Lavori Pubblici n° 150 in data 14 febbraio
1992.
- La pubblicazione presso i sopraccitati comuni, come risulta
dal referto in calce al Rende-Noto, è avvenuta regolarmente ed ha
dato luogo alle presentazioni dei seguenti esposti:
. dell'Associazione di Irrigazione Ovest-Sesia di Vercelli con
la quale ha chiesto, mitigando la portata delle proprie
opposizioni, di inserire nel disciplinare di subconcessione le
seguenti prescrizioni:
a) La derivazione della portata concessa dovrà essere sospesa
nei periodi in cui viene a mancare la competenza del Naviglio
d'Ivrea del Depretis e del Farini;
b) Il manufatto di derivazione dovrà essere dotato di apposito
edificio idoneo alla misura della portata assentita;
c) Le manovre di invaso e di svaso del canale di carico dovranno
essere attuate con una gradualità tale da evitare turbamenti del
regime idraulico del corso d'acqua pubblica.
. dell'Ente Parco Nazionale del Gran Paradiso in data 5 agosto
1993 con il quale ha comunicato il proprio nulla-osta alla
realizzazione dell'impianto di cui si tratta, ricordando che per
eventuali opere e manufatti da realizzarsi all'interno del Parco,
dovrà essere avanzata richiesta di autorizzazioni all'Ente
stesso.
Ritenuto che a tutela dei diritti d'acqua dei canali demaniali
di cui sono titolari le Associazioni irrigue di cui sopra,
l'inserimento nel disciplinare di subconcessione di apposite
clausole sia sufficiente in quanto capita raramente che nella Dora
Baltea vi siano carenze tali da pregiudicare le competenze dei
canali Cavour. Inoltre, nella Regione Valle d'Aosta, per tutelare
gli interessi dei Canali Demaniali, è già stato imposto dal
Comitato Misto, costituito ai sensi dell'articolo 8 dello Statuto
speciale per la Valle d'Aosta, la limitazione degli invasi dei
grandi impianti idroelettrici previsti di costruire in Valle, e a
tutt'oggi realizzati solo parzialmente, quale risulta nel piano di
utilizzazione delle acque pubblicato nella G.U. della Repubblica
Italiana n° 117 del 21 maggio 1949 e dei suoi successivi
aggiornamenti;
Visto inoltre che con nota in data 7 luglio 1995, il Comitato
Promotore è stato invitato a ritirare la documentazione presentata
presso l'Ufficio Concessioni Acque al fine di adeguarla ai criteri
fissati dalla deliberazione del Consiglio regionale n° 1193/X in
data 22 febbraio 1995 e che la medesima è stata restituita al sig.
Broccard Chanoux Leone in data 13 luglio 1995.
Riferito ancora che in data 29 gennaio 1996 gli elaborati
progettuali sono stati riconsegnati all'Ufficio Concessioni Acque,
integrati dalla relazione idrologica contenente il calcolo del
minimo deflusso vitale che ammonta a 175 l/sec. e con la
specificazione che, dai dati di portata disponibili, è quindi
possibile soddisfare la richiesta di subconcessione di derivazione
d'acqua a scopo irriguo per la quale è stata predisposta la
verifica.
Rilevato quindi, in considerazione di quanto sopra esposto,
che:
1) la derivazione risponde allo scopo di provvedere
all'irrigazione di ha 129.30.13 di terreni, di cui ha 48.71.45 in
Comune di Villeneuve, ha 60.14.19 in Comune di Saint-Pierre ed ha
20.44.49 in Comune di Sarre;
2) la quantità d'acqua da derivare, nella misura di mod. 0.50
nel periodo dal 1° al 30 aprile e di mod. 1.00 nel periodo dal 1°
maggio al 30 settembre, si può subconcedere avendo riguardo delle
condizioni locali, delle utenze preesistenti e della specie di
derivazione da realizzare;
3) la derivazione è razionale in quanto la dotazione per ha
irrigato è di max l/sec. 0.773, quantità che rientra nella media,
le opere sono tecnicamente approvabili e non sono di pregiudizio
agli interessi pubblici ad a quelli dei terzi.
Visto infine che il Magistrato per il Po di Parma, con nota n°
6609 in data 23 maggio 1994 ha rilevato che l'istruttoria è stata
regolarmente espletata ed ha espresso parere favorevole
all'accoglimento della richiesta di subconcessione, sotto
l'osservanza delle condizioni espresse dal sottoriportato schema di
disciplinare.
Visto lo Statuto speciale per la Valle d'Aosta, promulgato con
legge costituzionale n° 4 del 26 febbraio 1948 e successive norme
di attuazione.
Vista la legge regionale n° 4 dell'8 novembre 1956.
Visto il parere favorevole rilasciato dal titolare delle
funzioni di responsabile del Servizio Assetto e Tutela del
Territorio dell'Assessorato dei LL.PP., ai sensi dell'articolo 72
della legge regionale n° 3/1956 e successive modificazioni e del
combinato disposto degli articoli 13 comma 1 lettera e) e 59 comma
2 della legge regionale 45/1995, in ordine alla legittimità della
presente proposta di deliberazione.
Delibera
1) di subconcedere, per la durata di anni trenta successivi e
continui, decorrenti dalla data del decreto di subconcessione, al
Comitato Promotore Villeneuve - Sarre -Saint-Pierre con sede in
Sarre, giusta la domanda presentata in data 15 marzo 1988, di
derivare dal torrente Dora di Valsavarenche, in Comune di
Valsavarenche:
a) mod. 0.50 nel periodo dal 1° aprile al 30 aprile;
b) mod. 1.00 nel periodo dal 1° maggio al 30 settembre, per
irrigare una superficie di ha 129.30.13 di terreni di cui ha
48.71.45 in Comune di Villeneuve, ha 60.14.19 in Comune di
Saint-Pierre ed ha 20.44.49 in Comune di Sarre;
2) di approvare l'allegato schema di disciplinare di
subconcessione;
3) di autorizzare l'emanazione del decreto di subconcessione da
parte del Presidente della Giunta regionale, previa sottoscrizione
del disciplinare da parte del legale rappresentante del Comitato
Promotore Villeneuve - Sarre - Saint-Pierre;
4) di ordinare ed accertare l'introito delle seguenti somme, da
versare presso la tesoreria dell'Amministrazione regionale:
a) Lire 20.000 (ventimila) pari al minimo prescritto
dell'articolo 5 della legge 21 dicembre 1961 n° 1501 e per gli
scopi di cui all'articolo 11 del T.U. 11 dicembre 1933 n° 1775, a
titolo di cauzione, somma che verrà restituita ove nulla osti, al
termine della subconcessione;
b) Lire 10.000 (diecimila) pari al minimo fissato dall'articolo
3 delle legge 21 dicembre 1961 n° 1501 e per gli scopi di cui al
secondo comma dell'articolo 7 del T.U. 11 dicembre 1933 n° 1775,
somma da introitare al capitolo 08800 della parte ENTRATE del
bilancio preventivo della Regione per il corrente esercizio
finanziario (Provento delle concessioni e subconcessioni di acque
pubbliche e miniere);
c) Lire 2.000.000 (duemilioni) quale somma a disposizione
dell'Amministrazione regionale (Ufficio Concessioni Acque
dell'Assessorato dei Lavori Pubblici) per spese di sorveglianza,
esperimenti di portata, collaudo, registrazione di atti, eccetera
somma da introitare al capitolo 13500 della parte ENTRATE del
bilancio preventivo della Regione per il corrente esercizio
finanziario (Gestione di fondi per conto terzi per istruttorie
domande a pratiche varie);
4) di stabilire, come specificato dall'articolo 9 del
disciplinare di subconcessione, che nessun canone è dovuto
dall'utenza essendo l'uso irriguo esente ai sensi dell'ultimo comma
dell'articolo 9 dello Statuto speciale della Valle d'Aosta,
promulgato con legge costituzionale 26 febbraio 1948, n° 4;
5) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'articolo 8 del
decreto legislativo 22 aprile 1994 n° 320 e di darne
esecuzione.
Allegato
(...omissis...)
Presidente Ha chiesto la parola il Consigliere Linty.
Linty (LNPIAP) Per mozione d'ordine. Per presentare una
risoluzione, che consegno all'Ufficio di Presidenza.
Président On passe à la distribution de la résolution et après
je la mettrai à la votation pour l'inscription. S'il n'y a pas de
conseillers qui demandent la parole sur l'objet n° 24.1 on peut
passer à la votation:
Presenti, votanti e favorevoli: 31
Il Consiglio approva all'unanimità
