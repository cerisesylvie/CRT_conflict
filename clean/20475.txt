Classificazione
ACQUE
Acque pubbliche



Oggetto del Consiglio n. 485 del 24 marzo 2004 - Resoconto
OGGETTO N. 485/XII - Sostegno all'attività di consorzi adibiti
alla gestione delle risorse idriche destinate al consumo umano.
(Interpellanza)
Interpellanza
Vista la deliberazione della Giunta regionale n. 217 del 2
febbraio 2004, con la quale si approvano alcune direttive regionali
in materia di qualità delle acque adibite al consumo umano;
Rilevato che viene richiesta, ai sensi del decreto
legislativo n. 31/2001, una serie di esami di caratterizzazione
delle acque, da svolgersi sulle quattro stagioni, a cura di
chiunque fornisca acqua a terzi attraverso impianti idrici
autonomi;
Sottolineato che la mancata effettuazione di tali esami nei
tempi previsti, di cui il primo entro il prossimo 30 aprile 2004,
provocherebbe automaticamente, nelle intenzioni
dell'Amministrazione, la perdita di ogni diritto di utilizzo di
acqua potabile da parte dei soggetti che vantano tali diritti ai
sensi dell'articolo 34 della legge n. 36/1994;
Evidenziato che, fra i fornitori di acqua per consumo umano,
rientrano numerosi consorzi che hanno realizzato, sostituendosi
all'ente pubblico, acquedotti frazionali i quali rischiano di
essere cancellati a causa dei tempi e dei costi imposti dalla
campagna di analisi richiesta;
Valutato l'importante ruolo economico, sociale e culturale
svolto da tali Consorzi relativamente all'autogestione comunitaria
di un bene di prima necessità qual è l'acqua.
Il sottoscritto Consigliere regionale
Interpella
L'Assessore competente per conoscere
1) il numero dei Consorzi frazionali che forniscono acqua per
consumo umano;
2) se tali Consorzi sono stati riuniti per essere messi al
corrente dei tempi, dei costi e delle implicazioni derivanti
dall'applicazione della citata deliberazione della Giunta regionale
e se copia della deliberazione della Giunta regionale n. 217 del 2
febbraio 2004 è stata inviata ai Consorzi interessati;
3) in che modo si intende operare per mantenere, ove
possibile, la funzione economica, sociale, culturale e di
democrazia di base svolta da tali Consorzi;
4) se, ai fini di cui al punto 3, non ritiene che
l'Amministrazione regionale debba, attraverso l'intervento
dell'ARPA o con altre modalità, sostenere gli oneri derivanti dalla
campagna di caratterizzazione richiesta dalla Deliberazione di
Giunta 217/2004, posticipando altresì la prima scadenza,
eccessivamente ravvicinata.
F.to: Riccarand
Président - La parole au Conseiller Riccarand.
Riccarand (Arc-VA) - La Giunta regionale, con deliberazione n.
217/2004, ha approvato delle direttive regionali in materia di
acque destinate al consumo umano, recependo le indicazioni del
decreto legislativo n. 31/2001. In particolare, con questa
deliberazione è stato chiesto a tutti i fornitori di acqua per
consumo umano, siano essi comuni, società private, consorzi
frazionali, un accertamento sulla qualità delle acque che vengono
fornite per il consumo umano, anzitutto attraverso una "campagna di
caratterizzazione delle acque" - come viene definita - che
comprende un'analisi di una trentina di parametri di qualità
dell'acqua distribuita in 4 fasi di esami in 4 periodi diversi; il
primo, entro il 30 aprile 2004, poi il 31 luglio 2004, il 31
ottobre 2004 e, l'ultimo, il 31 marzo 2005. La deliberazione
afferma anche che chi non esegue gli esami secondo la tempistica
che è stata indicata nella deliberazione di Giunta, perde ogni
diritto di utilizzazione delle acque potabili.
Ora, noi siamo d'accordo sul fatto che si facciano gli
accertamenti previsti dalla normativa statale, che ci pare
opportuna per garantire la qualità delle acque fornite tramite gli
acquedotti, però a noi pare ci sia un problema che non viene
recepito ed evidenziato dalla deliberazione di Giunta: i tempi e i
costi di questa campagna di caratterizzazione. Infatti, fra i
fornitori di acqua per i consumi umani, vi sono degli enti
pubblici, in particolare dei Comuni, che sono forse attrezzati per
fare in tempi rapidi questi esami; vi sono, allo stesso modo, delle
grosse società le quali, anche queste, non dovrebbero avere
difficoltà, ma vi sono anche numerosi consorzi frazionali che
attualmente gestiscono piccoli acquedotti, per i quali
evidentemente invece questa campagna di caratterizzazione è
complessa, sia in termini di costi che comportano queste analisi,
sia in termini di tempi che sono estremamente ristretti.
Se questi consorzi non vengono sostenuti adeguatamente,
rischiano di essere cancellati e di perdere i loro diritti: questo
è un fatto negativo, perché andremmo a penalizzare una serie di
organismi, di associazioni, di società che sono state create sul
territorio, le quali hanno costruito degli acquedotti che
gestiscono, in genere, anche molto bene; quindi è una perdita in
termini di partecipazione di strumenti, anche di democrazia, se
vogliamo!
Con la presentazione dell'interpellanza vorremmo sapere, intanto
a livello di informazione, cosa è stato fatto; questi consorzi, che
compongono una realtà piuttosto vasta - e vorremmo sapere
esattamente anche quanti di questi consorzi frazionali che
forniscono acqua per il consumo umano sono attualmente in funzione
-, sono stati riuniti per essere messi al corrente di questa
deliberazione della Giunta, per spiegare gli adempimenti, per far
presente cosa bisognava fare? È stata fornita a tutti i consorzi
copia di questa deliberazione della Giunta regionale, in modo che
si rendessero conto tempestivamente di quello che devono fare e in
quali tempi? È stata esaminata la possibilità - dato che abbiamo
anche delle agenzie a livello regionale che fanno questi tipi di
controllo (ARPA, USL, e via dicendo) - di un sostegno sui costi di
questi esami da parte dei consorzi, passando attraverso l'ARPA o
l'USL, visto che si tratta di esami che comportano dei costi
superiori ai 1.000 euro?
Ci preoccupa soprattutto la prima scadenza indicata, quella del
30 aprile 2004, perché la deliberazione è appena stata fatta, e
siccome questa campagna di caratterizzazione richiede
un'organizzazione non indifferente, un lavoro notevole, questa
prima scadenza del 30 aprile ci sembra rischiosa, anche perché, se
non viene rispettata, determina delle conseguenze molto pesanti sui
consorzi. Chiediamo di sapere se non si ritiene opportuno
posticipare la suddetta prima scadenza, in modo che nessun
consorzio possa essere penalizzato dai contenuti di questa
deliberazione di Giunta.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - La nuova normativa nazionale che disciplina la
qualità delle acque destinate al consumo umano è entrata in vigore
lo scorso dicembre 2003.
L'applicazione delle nuove disposizioni sulle caratteristiche di
qualità e sulle modalità di controllo delle acque destinate al
consumo umano interessano tutti i soggetti gestori dei servizi
acquedottistici, sia pubblici che privati, e chiunque fornisca
acqua a terzi attraverso impianti idrici autonomi - ad esempio,
acquedotti consortili, frazionali e privati - o cisterne fisse o
mobili.
L'erogazione di acqua fornita a terzi è pertanto soggetta a
controlli interni, da effettuarsi a cura del soggetto gestore e,
esterni, da effettuarsi a cura del competente servizio dell'USL
della Valle d'Aosta, finalizzati a verificare non solo alla
fornitura, ma anche alla captazione la qualità della risorsa idrica
utilizzata, attraverso un'idonea caratterizzazione periodica
analitica della stessa.
In sede di prima applicazione delle disposizioni indicate, si
rende necessario avviare una campagna straordinaria di
caratterizzazione qualitativa e quantitativa delle risorse fornite
al consumo umano che consenta di valutare l'idoneità delle risorse
utilizzate, con riferimento ai nuovi parametri qualitativi, a
tutela della salute delle persone, anche al fine del raggiungimento
degli obiettivi fissati dal progetto di piano regionale delle
acque, approvato con deliberazione della Giunta regionale n. 347
del 3 febbraio 2003, per garantire un rifornimento idro-potabile
idoneo sotto il profilo quantitativo e qualitativo, oltreché un
razionale utilizzo delle risorse ed un'ottimizzazione del sistema
di distribuzione e di gestione del servizio idrico. In tale ottica
si ritiene pertanto necessario evidenziare che il riconoscimento
del diritto di utilizzo di una risorsa per scopo potabile, che sia
poi anche distribuita a terzi - viene escluso il solo uso diretto -
presuppone che l'acqua abbia le caratteristiche previste dalla
norma per quell'uso specifico, da dimostrarsi secondo quanto
previsto dalla normativa vigente. Ecco perché la direttiva
individua nella caratterizzazione della risorsa una condizione
necessaria per poter accedere al riconoscimento previsto
dall'articolo 34 della legge n. 36/1994.
La caratterizzazione delle risorse idriche utilizzate a scopo
potabile, inoltre, risulta essere necessaria anche ai fini di
verificare l'idoneità delle stesse con riferimento al rilascio
delle concessioni d'uso di acque pubbliche presentate dai soggetti
interessati all'Assessorato regionale del territorio, ambiente e
opere pubbliche, ai sensi di quanto previsto dal decreto
legislativo 16 marzo 1999, n. 89.
Premesso quanto sopra, con riferimento al quesito n. 1, il
censimento degli acquedotti effettuato negli anni '80 in
connessione con il piano di risanamento delle acque aveva
individuato circa 100 consorzi frazionali che distribuivano acqua a
comprensori più o meno vasti. Un dato più preciso non è disponibile
perché le domande di riconoscimento del diritto di derivazione di
acqua per uso potabile o genericamente domestico presentate ai
sensi dell'articolo 34 della legge n. 36/1994 sono 3.581 su 6.792,
ma solo una ventina hanno indicato come richiedente un consorzio
frazionale. Si è potuto accertare, infatti, che in molti casi la
domanda è stata fatta da alcuni singoli consorzisti.
I consorzi verranno portati a conoscenza dell'iniziativa della
Regione attraverso una circolare che, per il tramite dei Comuni,
sarà loro notificata. Ad ogni Comune è stato anche inviato l'elenco
di coloro che hanno richiesto il riconoscimento del diritto di
utilizzo di una risorsa idrica. Con una comunicazione specifica
dell'Assessorato è stata inoltre inviata ai Comuni la bozza della
comunicazione da trasmettere ai diversi privati, quindi anche ai
consorzisti. Visti i numeri delle domande, si preferisce operare
tramite le strutture comunali più vicine al singolo cittadino.
All'iniziativa verrà poi dato il necessario risalto sulla stampa
locale, così come già fatto precedentemente per avvisare
dell'esistenza dell'articolo 34 della legge n. 36/1994; il numero
delle domande testimonia l'efficacia di tale forma di
comunicazione.
In un'ottica di razionalizzazione, di miglioramento e di
garanzia del livello qualitativo dei servizi erogati e per una
maggiore economicità degli stessi, l'interconnessione delle reti e
dei soggetti gestori diviene un obiettivo strategico fondamentale
della politica di gestione delle risorse idriche regionali. In tale
ottica le realtà in grado di garantire livelli qualitativi adeguati
possono essere salvaguardate, ma tale valutazione va effettuata
nell'ambito dei piani d'ambito e della riorganizzazione dei servizi
idrici, ai sensi della legge regionale n. 27/1999 che i Comuni, con
il BIM, hanno avviato.
La conservazione degli acquedotti frazionali, specie nella
realtà più isolate, può pertanto divenire un'azione coerente con le
strategie regionali in materia di servizi idrici, se vengono
fornite tutte le garanzie stabilite dalla normativa e nel rispetto
della stessa. La verifica va però condotta per ogni singola realtà
e confrontata con i benefici derivanti da una diversa
organizzazione. Tale compito va svolto, si ribadisce, dai singoli
Comuni in una visione comprensoriale nell'ambito del piani di
sottoambito.
Per quanto riguarda il quesito n. 4, così come specificato in
premessa, vi è un obbligo, peraltro già vigente dal 1988 a seguito
dell'emanazione del DPR 24 maggio 1988, n. 236, ribadito dalla
normativa vigente in materia di acque destinate al consumo umano, a
carico esclusivo del soggetto che eroga acqua a terzi, di garantire
il pieno rispetto dei parametri qualitativi fissati dalle norme
medesime. La campagna straordinaria di caratterizzazione si rende
necessaria perché la quasi totalità delle acque fornite tramite sia
il sistema pubblico che quello privato acquedottistico sono
utilizzate da tempo, prima dell'entrata in vigore del citato DPR n.
236/1988, e solo quelle distribuite tramite il sistema pubblico
risultano caratterizzate, peraltro solo alla fase dell'erogazione e
non - come prevede l'attuale normativa - in fase di captazione.
Si ribadisce che l'obbligo di assicurare la qualità dell'acqua
erogata a terzi, anche in relazione alla disposizione che
stabilisce che le acque di sorgente e di pozzo captate e fornite al
consumo umano devono presentare le caratteristiche qualitative alla
captazione e che tali caratteristiche non devono essere raggiunte
tramite trattamenti, è vigente dall'entrata in vigore del citato
DPR n. 236/1988. La nuova disciplina aggiorna quella precedente
stabilendo che fra i controlli interni a carico del soggetto
gestore devono essere assicurate, secondo le cadenze stabilite,
anche la verifica periodica alla captazione della qualità delle
acque distribuite. In tale ottica, e nel pieno rispetto delle
competenze fissate dal decreto legislativo n. 31/2001, la campagna
di caratterizzazione alla captazione non può che essere effettuata
dal soggetto gestore ed i relativi oneri devono essere conteggiati
nell'ambito della tariffa applicata agli utenti - articolo 13 della
legge n. 36 -, così come peraltro avviene e dovrà avvenire per gli
oneri riferiti ai controlli analitici interni di routine, o
riferiti alle spese per l'effettuazione dei lavori e delle
manutenzioni necessarie per mantenere in efficienza la rete
acquedottistica.
Per quanto concerne l'utilizzo dell'ARPA per l'effettuazione
delle analisi di caratterizzazione previste dalla direttiva
regionale, peraltro rientranti fra i controlli interni a carico dei
gestori, si precisa che l'articolo 7, comma 5, e l'articolo 8,
comma 7, del decreto legislativo n. 31/2001, esclude tale
possibilità, in quanto l'ARPA medesima è soggetto coinvolto nei
controlli ufficiali e quindi la propria attività risulta essere
incompatibile con l'attività di consulenza a favore di soggetti
terzi siano essi pubblici che privati. In merito alla scadenza
indicata nella direttiva per l'esecuzione della campagna completa
di caratterizzazione, va precisato che, ai fini della corretta
conoscenza delle caratteristiche delle risorse utilizzate, è
importante che la stessa prenda in considerazione un intero anno,
con una caratterizzazione analitica per stagione. In caso di
impossibilità pratica ad avviare la campagna già nella presente
stagione invernale, la campagna stessa si intenderà comunque
conclusa al termine di un intero anno di caratterizzazione. Questa
è comunque una circostanza che approfondiremo, se ci troveremo di
fronte a questo tipo di contingenza.
Président - La parole au Conseiller Riccarand.
Riccarand (Arc-VA) - Siamo parzialmente soddisfatti della
risposta, nel senso che sono stati evidenziati una serie di dati
rispetto alla realtà attuale e anche una serie di problemi che sono
emersi. A noi sembra vi sia un problema molto evidente di
informazione, perché l'Assessore dice che, ancora oggi, i consorzi
devono essere avvertiti della deliberazione di
Giunta… la deliberazione di Giunta è
del 2 febbraio, siamo al 24 marzo; l'Assessore ha detto che vi sarà
una circolare - di cui la Regione ha predisposto una bozza - che
verrà inoltrata ai consorzi direttamente tramite i Comuni, ma
questo è un lavoro che deve essere ancora fatto! La prima data che
è stata indicata, il 30 aprile 2004, non è quindi sostenibile da
parte dei consorzi.
Nella conclusione dell'Assessore mi è parso di capire che il
problema è stato colto, è stato individuato e c'è la disponibilità
a riflettere rispetto a questa scadenza. Noi chiediamo che si
proceda rapidamente alla chiarificazione di tale aspetto, per
evitare che possano insorgere delle preoccupazioni, soprattutto fra
i consorzi frazionali, i quali hanno più difficoltà a reagire in
tali situazioni, in modo che sappiano che il mancato rispetto di
questa prima data non comporti il venir meno di un diritto.
Credo sarebbe opportuno procedere ad un'integrazione della
deliberazione della Giunta regionale, in modo che non vi siano
dubbi: questo ci sembra l'aspetto più importante, quindi andare a
dare rapidamente un'informazione a tutti coloro che hanno avanzato
tali richieste con questa campagna di caratterizzazione,
un'informazione che passi attraverso la circolare indirizzata
direttamente ai consorzi e, sicuramente, anche l'uso degli organi
di informazione può servire in questa direzione, ma lasciare il
tempo necessario ridefinendo la tempistica, in modo che non vengano
penalizzate delle realtà operanti sul territorio e che possono
essere estremamente utili per la corretta gestione di questi
servizi.
È vero, l'Assessore dice che bisogna pensare ad una
interconnessione delle reti e questo, in una scala di una certa
grandezza, può essere positivo nella gestione corretta degli
acquedotti, però è importante che vi sia anche un controllo da
parte dei cittadini sul territorio delle loro reti. Pensiamo che il
fatto di affidare a società totalmente esterne e difficilmente
controllabili, che operano solo per un interesse speculativo nella
gestione degli acquedotti, non sia una garanzia di progresso e di
miglioramento del servizio, ma sia la premessa per un peggioramento
del servizio e della qualità di acqua che viene fornita. Riteniamo
che si debba fare tutto il necessario per sostenere il ruolo di
questi organismi presenti sul territorio e di non penalizzarli.
Ci riserviamo di seguire l'evoluzione di questa vicenda e di
verificare se la Giunta, come ci appare orientato l'Assessore,
predisporrà gli atti necessari per andare a modificare una
tempistica troppo stretta che era stata inserita in questa
deliberazione di Giunta.
