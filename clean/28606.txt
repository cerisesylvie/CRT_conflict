Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 78 del 31 marzo 1969 - Resoconto
OGGETTO N. 78/69 - Mancata ricezione di programmi dalla radio
televisione italiana in alcune località della Valle d'Aosta.
(Approvazione di mozioni)
Montesano (P.S.U.)
- Io vorrei proporre al Consiglio che
questa mozione fosse abbinata al n. 8 che è una interrogazione del
Consigliere regionale Pedrini. Vorrei sentire Pedrini se è
d'accordo.
E al 21 - che è la mozione dei Consiglieri Quaizier e Chabod -
Sono d'accordo? Adesso, tutte assieme ... Allora, si apre la
discussione sull'interrogazione del Consigliere Sig. Pedrini:
"Comuni della Valle di Valtournanche - Mancata ricezione del
secondo programma della RAI-TV - Richiesta di informazioni" e sulla
mozione dei Consiglieri regionali Sig. Quaizier Lorenzo e Chabod
Guido: "Comuni dell'alta Valle d'Aosta esclusi dalla ricezione dei
programmi della televisione italiana - Provvedimenti", se c'è
qualcuno che vuole illustrare le mozioni...
Savioz (P.C.I.)
- Sul problema della televisione in Valle
d'Aosta ci siamo già scambiati alcuni punti di vista e delle idee
in altre occasioni, in questa sala e nelle Commissioni, ma rimane
però il fatto che alcune zone della Regione, e sono diverse, sono
totalmente disservite sia dal 1° canale che dal 2° canale e ci sono
delle zone dove la ricezione non c'è nel modo più assoluto. Ora,
nel tempo passato, ogni anno si provvedeva tramite interessamento
dell'Assessorato al Turismo, si prendevano delle decisioni con la
RAI TV e qualche elemento nuovo era stato portato in Valle, qualche
zona era stata servita e qualche ripetitore è stato messo in
funzione. Da allora in poi risulta, almeno per quanto si sa, a meno
che l'Assessore abbia delle altre notizie più confortevoli, ma a
noi risulta che da un po' di tempo a questa parte non è stato più
fatto niente per quanto concerne la questione della televisione
nella Valle d'Aosta, quindi senza andare a cercare delle questioni
molto lontane desidereremmo prima sapere dall'Assessore un qualche
cosa in merito.
Tonino (P.S.I.U.P.)
- In ordine a questa mozione ero già
intervenuto nell'adunanza del Consiglio del 2 agosto 1968. Avevo
già fin d'allora lamentato la cattiva ricezione televisiva che
interessava centinaia di utenti della Bassa Valle, avevo inoltre
ricordato che i teleabbonati avevano inviato una petizione in data
8 ottobre 1966 alla Direzione RAI TV e per conoscenza
all'Amministrazione regionale.
La risposta che l'Assessore Balestri dava alla mozione era la
seguente: che era stata nominata dalla Giunta regionale una
Commissione di studio, la quale, in ordine ai vari problemi di
carattere tecnico, richiedeva la presenza in detta Commissione di
un rappresentante della RAI TV e per chiarire alcuni aspetti
difficili da superare, in ordine ad una buona ricezione.
L'Assessore Balestri informava che l'ente, tramite il Ministro
delle telecomunicazioni aveva designato due suoi tecnici che, allo
scopo, si richiedeva, e questa designazione avveniva nel mese di
giugno del 1968. Vi era l'impegno dell'Assessore di riconvocare la
Commissione integrata dai rappresentanti della RAI TV nel mese di
settembre. Sono ormai trascorsi sette mesi e il problema, come
tutti gli altri, è ancora sul tappeto, per cui desidero sapere se è
stata convocata questa Commissione e che esito ha dato.
Naturalmente sono d'accordo sulla mozione presentata dai
Consiglieri Savioz e Crétier e voglio sperare in un immediato
intervento al fine di sopperire all'inconveniente lamentato.
Pedrini (P.L.I.)
- Aggiungo soltanto due parole a quello
che ho detto precedentemente. Evidentemente questo ente di Stato
che è un grossissimo carrozzone, di cui non entriamo nel merito
perché ci sarebbe da parlarne, perché è una messe di sottobosco,
sotto tutti i profili, di impiego, di posti di lavoro, ecc.; non
voglio entrare nel merito, sennò a mezzogiorno sarei ancora qua a
parlarne. Devo dire però che pompa dei soldi dai cittadini e non dà
quello che promette di dare; ma ad un dato punto io direi che i
Consiglieri regionali dovrebbero sentirsi anche in dovere e così,
tutti insieme, non soltanto di venire qua a fare una mozione, ma
addirittura, eventualmente, di metterci alla testa, di tutti i
cittadini che hanno la televisione e che non ricevono non soltanto
il secondo, perché il secondo, ormai è una cosa di tutta la Valle,
il secondo non lo riceve o lo riceve malissimo, tanto è che non lo
può vedere, ma vien fuori di non pagare il canone di abbonamento e
di metterci noi Consiglieri, con tutte le responsabilità che ci
competono, alla testa di questo movimento, il quale dovrebbe, ad un
dato punto, dire a tutti i cittadini che non hanno questa
possibilità di ricezione, e che sono obbligati a pagare il canone
televisivo, così come gli altri, di non pagarlo più. Ma è una cosa
veramente... tutta la Valle della Valtournenche praticamente è in
questa situazione, riceve sì e no a malapena il primo programma e
manco a farla apposta, siccome abbiamo dei cittadini, i quali sono,
e questa è una fortuna, per noi valdostani, adesso molti sportivi,
i programmi, boxe, calcio, ecc. spesso e sovente, il più spesso e
sovente possibile, sono sul secondo programma e non sul primo,
mentre sul primo magari danno la commedia o, diciamo, il teatro
sinfonico che ai nostri valligiani interessa un bel nulla.
Giunti a questo punto io direi proprio che ci deve essere un
reclamo netto, chiaro e forte da parte del Consiglio regionale
verso la RAI TV e poi se non saranno presi provvedimenti, perché di
questo ne parliamo ormai da anni, e la RAI TV non ha fatto proprio
niente, è inutile che ci vengano a raccontare che hanno messo
l'antenna x, y, o z, l'hanno messa perché faceva comodo a loro, in
determinate posizioni, e nelle altre dove loro non fa comodo, non
la mettono. Quindi, o si mettono in grado veramente di dare il
servizio, oppure gli utenti devono anche loro essere in grado di
non pagare l'abbonamento e dovremmo essere noi i loro tutori, in
questo caso, perché noi siamo i responsabili, in un certo senso
della situazione che si sta a verificare se non abbiamo la volontà
o se non abbiamo la forza di dire a questo grosso organismo
marpione di fare quello che deve fare. È evidente che vediamo degli
spettacoli che costano non dei milioni, ma addirittura ci
avviciniamo a delle cifre che rasentano il miliardo e per le 500 o
il milione e i dieci milioni, per l'antenna dei valligiani, i quali
non hanno poi alcuna altra possibilità di divertimento tranne che
quella, specie nel periodo invernale ... per loro niente. È per
questo che io chiedo la solidarietà di tutti e di vedere se c'è la
possibilità di eventualmente fare una commissione che sia delegata
appositamente per questo problema.
Chabod (D.C.)
- Io vorrei dire, in modo particolare per
le tre valli di Rhêmes, Valsavaranche e Valgrisanche, lì c'è un
fattore tutto speciale: hanno messo delle batterie provvisorie, per
vedere un po' il primo canale; però queste batterie funzionano un
po' di tempo e poi non funzionano più. Se fosse possibile, almeno
provvisoriamente questo, di mandare su un tecnico della RAI, per
vedere un po', tanto per farle funzionare almeno per un anno o due,
almeno, fintanto che non mettono gli impianti definitivi; ecco
vorrei proprio pregare l'Assessore se vuole fare un passo per
questo.
Bancod (U.V.)
- Sono d'accordo su quanto si è detto per
la mancata ricezione, specialmente del secondo canale, come è stato
detto da parecchi Consiglieri, anzi, alcuni anni addietro i tecnici
della televisione, in seguito a reclami da parte di utenti della
zona di Chambave, di Châtillon e di St. Vincent, si erano informati
sulla possibilità di ovviare a tale inconveniente; durante uno di
quei colloqui si era parlato quale punto adatto per l'installazione
di un ritrasmettitore, il promontorio di Verthuy in Comune di
Chambave, anzi, attualmente sarebbe maggiormente indicato, poiché
oltre ad essere stata costruita una strada, è di prossima
installazione la luce elettrica, quindi sarebbe bene che
riprendessero le considerazioni della prospettiva in modo che tutta
la zona da St. Vincent, Chambave e Châtillon, che è una zona assai
importante, venissero meglio servite.
Balestri (P.S.U.)
- Io vi darò lettura dell'ultima
lettera ricevuta dalla RAI TV in data 10 marzo 1969. Oltre la
lettura di questo vi dirò che io sono d'accordo; io vorrei pregare
però i Signori Consiglieri, di una cosa, di dare anche più
particolari delle zone, perché mi risulta che in certe zone, non
so, ricevevano male perché le antenne erano mal messe, quindi
bisogna arrivare ai particolari per vedere se effettivamente ci
sono delle deficienze o se, magari, allacciandosi prima ad altri
impianti e avendo messo le antenne in una determinata maniera oggi
la ricezione sia scarsa: così mi hanno riferito.
E poi sono d'accordo che si faccia una Commissione, che il
Consiglio stesso faccia un ordine del giorno, perché qui, anche se
hanno fatto dei passi avanti, qui è un problema politico, e quindi
ad un certo momento, bisogna fare più pressioni perché i passi
siano i più grandi possibili.
"Nuovi impianti televisivi in Valle d'Aosta.
In data 10.3.1969
Con riferimento alla corrispondenza intercorsa sull'oggetto e
ai colloqui avuti ad Aosta presso l'Assessorato regionale per il
Turismo, si riassumono gli impianti RADIO TV attualmente installati
in Valle d'Aosta, nonché le aree da essi servite con particolare
cenno alle ultimissime realizzazioni, nonché al programma immediato
del potenziamento della rete in oggetto. In particolare si hanno i
seguenti ripetitori radiofonici a MF, media frequenza, per i tre
programmi radio: Aosta - Cogne - Col de Courtil - Col de Joux,
Courmayeur, Monte Colombo, Plateau Rosa, St. Vincent e
Torgnon.
Le rispettive frequenze sono specificate nelle tabelle che
seguono: "e qui dà le frequenze per ogni località sul programma
nazionale, sul secondo programma.
Sempre per il programma radiofonico, la Città di Aosta ha due
trasmettitori a MF su onde medie e precisamente Aosta 566 -
programma nazionale - Aosta 515 programma II.
Per quanto concerne il primo programma TV si hanno i
ripetitori di Aosta, Champoluc, Col de Courtil, Col de Joux, Cogne,
Courmayeur, Courmayeur, Gressoney, Monte Colombo, Plateau Rosa, St.
Vincent, Torgnon i quali irradiano sui canali con la polarizzazione
indicata nella tabella seguente: e qui ci sono tutte le
indicazioni.
Se i Signori Consiglieri si interesseranno dal lato tecnico
poi è a disposizione loro la ...
Il secondo programma TV viene irradiato da appositi
ripetitori situati nelle località di Aosta, Col de Courtil, Monte
Colombo, St. Vincent e St. Nicolas. Questi ripetitori irradiano sui
canali e con la polarizzazione indicata sulla tabella che
segue.
Tutti questi ripetitori sono indicati con appositi segni
nella cartina allegata alla presente lettera. Come è facile
rilevare si tratta di un complesso notevole di impianti i quali
inoltre sono stati poi in questi ultimi mesi potenziati come segue
e come già detto d'altra parte a voce durante il sollecitato
colloquio.
In località Le Pavillon e in località Tête d'Arpy sono stati
attivati ripetitori i quali irradiano ora il primo e il secondo
programma TV, nonché il terzo programma a media frequenza. È stato
attivato il nuovo ripetitore di St. Nicolas che irradia il primo e
il secondo programma; i progetti di immediata attuazione prevedono
inoltre che la catena di ripetitori TV anzidetti, ora alimentati
sfruttando rimbalzi fra i vari ripetitori venga quanto prima
allacciata con una nuova rete diretta di speciali ripetitori a
microonde, già in corso avanzato di realizzazione, il che
migliorerà notevolmente la qualità delle immagini
trasmesse.
Sono inoltre in corso rilievi e misura per la preparazione di
una serie di progetti tendenti a portare il segnale TV anche nelle
vallate laterali, nonostante le notevoli difficoltà orografiche
delle zone interessate.
A conclusione si segnala, infine, che il numero degli
impianti RAI TV ora attivi nella Valle d'Aosta risulta notevolmente
superiore alla media nazionale soprattutto con il servizio
TV.
Tanto dovevasi per quanto di competenza; questo circolo
rimane comunque a disposizione di codesto assessorato per ogni
altra necessità relativa alla pratica in oggetto".
Quindi, come si vede, secondo loro, dei miglioramenti sono stati
fatti. Io ritengo, per la posizione della nostra Valle che ci sia
ancora molto cammino da fare e quindi non rimane altro che fare
pressioni sulla RAI TV perché acceleri, possibilmente, nei limiti
possibili, il potenziamento nelle vallate, sperando ... e, sono a
disposizione per chi vuole fare una Commissione, ecc. perché si
tratti del problema ... sì, ma Pedrini, abbiamo parlato, abbiamo
sentito, abbiamo detto già in questa Commissione, se ne vuole fare
un'altra consiliare io sono perfettamente d'accordo perché, anzi, è
un aiuto in più, così, siccome non è un campo facile dove si
risolveranno con la bacchetta magica tutti i problemi, quindi il
Consiglio è interessato e io sono perfettamente d'accordo.
Savioz (P.C.I.)
- Io ho sentito parlare di Commissione.
In linea di principio sarei contrario a fare una Commissione
specifica per un problema del genere, che è un problema molto
importante. D'accordo, è un problema che ha le sue difficoltà
tecniche e tutti lo sappiamo; ma c'è una Commissione al Turismo e
questa Commissione al Turismo mi sembra che sia più che sufficiente
per poter prendere questa questione in mano e fare tutto quello che
c'è da fare, perché poi il grande problema di fondo è soltanto
questo. Bisogna che la RAI faccia in Valle d'Aosta quello che deve
essere fatto senza tenere conto delle medie e non medie con la
situazione nazionale. Sappiamo benissimo che nella pianura,
risolvere un problema di televisione è alquanto semplice, ma è qui
nelle nostre becche che è difficile perché ogni angolo, ogni
tornante, ogni sperone, ogni montagna, ogni collina, tagliano
questa possibilità e quindi occorre una rete distributiva di
ripetitori, che, naturalmente, supererà di gran lunga la media
nazionale. Questo lo sappiamo anche noi, però è altrettanto vero
che è una zona che ha la sua interessenza in questo campo, ci sono
dei cittadini come gli altri che pagano le loro tasse e hanno
diritto di avere un servizio; quindi, oltre a tutto questo, teniamo
anche presente che quando ad un certo punto si era raggiunto un
accordo per avere in Valle d'Aosta la possibilità di avere la
radiotelevisione francese, il nostro Governo si è opposto e non
hanno accettato questa possibilità. Quindi, se eventualmente, ad un
certo punto, non si può avere la televisione francese, non si può
avere la televisione italiana, allora, io non lo so che cosa
potremmo avere. Dobbiamo rivolgerci al Governo svizzero perché
faccia lui qualche cosa in Valle d'Aosta? Insomma, questa è una
situazione che veramente lascia perplessi i cittadini perché poi i
canoni della televisione sono tutt'altro che leggeri e per le
nostre famiglie che hanno dei bilanci non certamente molto elevati,
questo canone significa una certa tassazione, perciò io penso che
la Commissione al Turismo possa senz'altro occuparsi di questo
problema e vedere di arrivare al dunque.
Manganoni (P.C.I.)
- Io vorrei attirare l'attenzione
dell'Assessore su un fatto: nel passato ci siamo interessati di
questo problema e mi limito a citare un caso, del come si è risolta
l'installazione di un ripetitore. Voglio accennare al Col Courtil.
Dice la RAI "per installare gli impianti al Col Courtil e per
sorvegliarli d'inverno, d'estate, ecc. ci vuole una strada, perché
non possiamo fare tre ore a piedi, portando tutto". Cosa abbiamo
fatto? In accordo la Regione, la RAI TV e ha contribuito anche il
Casinò, noi abbiamo sistemato alla meno peggio la strada del Col
Courtil, in modo che con la campagnola, loro raggiungevano il
Colle. Ora, io non dico che la Regione debba sobbarcarsi la spesa
per l'installazione di questi nuovi ripetitori, no, però io penso
che discutendo, come abbiamo fatto allora, ci siamo trovati,
abbiamo discusso, abbiamo detto "ma quali difficoltà voi
incontrerete" e ci hanno detto "noi le difficoltà, oltre al costo,
che noi siamo disposti ad affrontare, è la via di comunicazione".
Noi quei lavori li abbiamo fatti in un'estate, abbiamo mandato dei
nostri mezzi e così abbiamo risolto quel problema. Ora, io penso
che, discutendo con quelli, non pagando noi ripeto, ma se è il
caso, domani costruendo una via di accesso, che poi non serve solo
per il ripetitore, serve per tutta quella zona, per i mayen, per
gli alpeggi, per i boschi, quindi costruendo un'arteria, io non
dico che si debba dappertutto costruire delle arterie, delle
strade, ma nel caso del Col Courtil noi abbiamo risolto, non
definitivamente, ma alla meno peggio anche queste comunicazioni del
villaggio Courtil, perché coi trattori si arrivava. Ora, io penso e
concludo, che se si affronta questo problema, si convoca quelli
della RAI TV, si discute amichevolmente, si cerca assieme di
trovare una soluzione. Io non dico che in otto giorni o in un anno
si risolva tutto, ma si comincia a risolvere qualche cosa, perché
io ripeto quello che ha detto Savioz. La TV francese il Governo non
la vuole, quella italiana non si sente, mancano i ripetitori e
allora cosa facciamo? Però il problema, secondo me, è urgente e va
affrontato, con energia e con una certa celerità.
Personnettaz (D.C.)
- Altri che prendono la parola?
Balestri (P.S.U.)
- Io proporrei una cosa: di avocare
alla Commissione Turismo, di chiamare dei tecnici locali per sapere
quali sono le deficienze, di chiamare poi tecnici della RAI TV e
discutere su questi ... ed insisto sul fatto che i Signori
Consiglieri o chi crede segnali casi particolari, in modo che noi
possiamo prendere e ci hanno assicurato che lo faranno, i singoli
casi per andare a vedere le deficienze da che cosa dipendono.
Questo è in sintesi, secondo me, la maniera più pratica per
avvenire a colmare queste deficienze.
Personnettaz (D.C.)
- Altri che prendono la parola?
Allora qui ci sono due mozioni. Le mettiamo ai voti
separatamente?
Allora metto ai voti la mozione n. 3 - Chi è favorevole alzi la
mano - Contrari? astenuti? All'unanimità.
Mozione n. 21: no, è una interpellanza. Mozione n. 21, chi è
favorevole alzi la mano. Contrari? Astenuti? Votata
all'unanimità.
