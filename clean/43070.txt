Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Igiene e sanità pubblica



Oggetto del Consiglio n. 516 del 21 aprile 2021 - Resoconto
OGGETTO N. 516/XVI - Interrogazione: "Stato di attuazione
dell'articolo 100 della legge regionale 8/2020 relativo alla
sorveglianza epidemiologica dell'Azienda USL".
Bertin (Presidente)
- Punto n. 29 dell'ordine del giorno.
Per la risposta, ha chiesto la parola l'assessore Barmasse.
Barmasse (UV) -
Con l'introduzione degli articoli 3bis e
3ter dell'articolo 32 della legge regionale n. 5/2000, avvenuta con
l'articolo 100 della legge regionale n. 8/2020, è stata introdotta
la disposizione che sia istituita presso il Dipartimento di
prevenzione dell'Azienda USL della Valle d'Aosta una struttura di
epidemiologia con compiti di coordinamento delle attività di
sorveglianza epidemiologica e prevenzione a supporto della
programmazione sanitaria regionale. Questa stessa struttura farà
parte della rete epidemiologica regionale. Al fine della
istituzione della struttura di cui sopra, il comma 3ter sopra
richiamato demanda alla Giunta regionale il compito di provvedere a
impartire all'Azienda USL le linee di indirizzo in materia di
riorganizzazione aziendale ai sensi dell'articolo 21, comma 11,
della legge regionale n. 18/2013. Tali disposizioni sono già state
impartite all'Azienda USL della Valle d'Aosta con deliberazione
della Giunta regionale n. 466 in data 11 aprile 2014, che ha
definito i parametri
standard
per l'individuazione delle
strutture semplici e complesse aziendali. Le medesime sono ad oggi
vigenti con riferimento alle strutture non ospedaliere di cui fa
parte anche il Dipartimento prevenzione e le strutture a esso
afferenti. Per le strutture ospedaliere è successivamente
intervenuto il decreto 2 aprile 2015 n. 70 e hanno costituito le
indicazioni utilizzate dall'Azienda USL della Valle d'Aosta per la
redazione dell'atto aziendale vigente approvato nell'anno 2017.
L'Azienda USL procederà quindi a dare applicazione al dettato
normativo in questione nell'ambito della già programmata revisione
del proprio atto aziendale, consci che l'attività di sorveglianza
epidemiologica organizzata in rete sia essenziale per contrastare
la pandemia da Covid-19 e qualsiasi altra epidemia a eziologia
virale, come l'influenza da H5N8 o H1N1, in tempi compatibili con
le attività in essere per contrastare la pandemia, compresa la
vaccinazione di massa.
L'indicazione all'Azienda USL di procedere in tal senso sarà,
inoltre, oggetto di direttiva specifica inserita nella
deliberazione della Giunta regionale che approva gli indirizzi e
gli obiettivi di salute e di funzionamento dei servizi dell'Azienda
stessa che gli uffici dell'Assessorato stanno predisponendo nei
termini previsti per l'anno 2021, dall'articolo 13, comma 1, della
legge regionale 21 dicembre 2020 n. 12, cioè entro il 15 giugno
2021.
In tale sede verrà ribadita l'importanza dell'avvio delle
attività di tale nuova struttura aziendale in quanto necessaria per
la costituzione della rete epidemiologica regionale di cui
all'articolo 5, comma 2, della legge regionale n. 5/2000, in fase
di definizione.
Presidente -
Per la replica, ha chiesto la parola il
consigliere Aggravi, ne ha facoltà.
Aggravi (LEGA VDA) -
La legge n. 8 è nata in una
situazione travagliata e, oltre a dare una risposta alla crisi che
si stava generando dal punto di vista economico e sociale, si era
anche cercato di dare delle prospettive evolutive che potessero
permetterci di dimostrare di avere imparato da quello che stava
succedendo. Sicuramente il successivo percorso elettorale, poi di
nuovo un acuirsi della situazione emergenziale non ha aiutato la
messa a terra, come spesso viene detto in aula, di tutta una serie
di misure estremamente importanti.
Io ho ascoltato e mi rileggerò la sua risposta molto tecnica,
molto puntuale, però voglio sottolineare il fatto che vi sia una
necessità di conoscere per poter ovviamente reagire e questo è
tipico di tutte le attività. Tra le incombenze che deve avere
questa struttura si parla in particolare del coordinamento delle
attività di sorveglianza e soprattutto la prevenzione, che poi è la
vera sfida io penso che dovremo affrontare in futuro considerato
che ci viene detto sempre di più che bisognerà convivere con il
Covid, posto il fatto che questa struttura non si occuperà
ovviamente soltanto di Covid ma in generale di tutta una serie di
situazioni.
Informalmente o nei corridoi si dà come prospettiva di
attuazione, di definizione di questa misura il fine anno; io mi
auguro che, al di là di come andranno le cose, al di là di studi di
fattibilità, di valutazioni, si possa quanto prima mettere a terra
il percorso per la costruzione e la costituzione di questa realtà,
soprattutto tenuto conto anche di altre attività o altre iniziative
che sono state portate avanti anche dal nostro gruppo, non ultime
quelle sul
contact tracing
, io penso che questo sia
particolarmente importante e dobbiamo continuare a imparare.
Io quindi la invito, al di là della risposta tecnica, della
risposta formale, a prendersi particolarmente a cuore questa
situazione perché altrimenti, ripeto, senza conoscere, lei lo sa
meglio di me, non potremo prevenire, non potremo reagire. Io penso
che questa struttura come potrebbe essere, spesso ha anche
richiamato l'Ufficio studi regionale... è fondamentale perché se
non conosciamo un fenomeno, se non riusciamo a mapparlo, ovviamente
non riusciamo a contrastarlo, a prevenirlo e a combatterlo.
