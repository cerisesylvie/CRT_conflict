Classificazione
AMBIENTE
ASSETTO DEL TERRITORIO
Urbanistica e pianificazione territoriale
ENTI LOCALI
Comuni



Oggetto del Consiglio n. 2363 del 21 dicembre 2006 - Resoconto
OGGETTO N. 2363/XII - Ammissione a finanziamento degli
inter­venti dei Comuni di Aymavilles e Gaby ad integrazione del
"Piano regionale di riqualificazione e valorizzazione dei beni
paesaggistici, urbanistici ed ambientali" approvato con
deliberazione del Consiglio regionale n. 1585/XII in data 10
novembre 2005. Impegno di spesa.
Il Consiglio
Richiamata la legge regionale n. 1 del 2004, recante
"Disposizioni in materia di riqualificazione urbanistica,
ambientale e paesaggistica e di definizione degli illeciti edilizi
nel territorio della Valle d'Aosta", la quale promuove la
realizzazione di interventi di riqualificazione e sviluppo
ambientale, urbanistico e paesaggistico;
Richiamata altresì la propria deliberazione n. 1585/XII in
data 10 novembre 2005 con la quale è stato approvato il Piano
regionale di riqualificazione e valorizzazione dei beni
paesaggistici, urbanistici ed ambientali, che stabilisce come
prioritari gli interventi riguardanti il sistema Fluviale del PTP e
sono stati immediatamente finanziati dieci interventi mentre per
ulteriori cinque interventi si è ritenuto necessario completare la
valutazione attraverso la presentazione di un progetto di
fattibilità per comprendere meglio le caratteristiche progettuali e
l'inserimento delle stesse nel territorio;
Considerato che gli studi di fattibilità presentati dai
comuni di Aymavilles e Gaby, esaminati dai tecnici competenti
dell'Assessorato territorio, ambiente ed opere pubbliche, sono
stati valutati positivamente e quindi i relativi interventi sono
ammissibili a finanziamento in quanto coerenti con le finalità
stabilite dal Piano;
Preso atto che il costo totale previsto per la realizzazione
degli interventi su indicati ammonta complessivamente ad euro
888.172,00 di cui euro 250.000,00 per l'intervento del Comune di
Aymavilles e per euro 638.172,00 per l'intervento del Comune di
Gaby;
Visto che l'articolo 7 della legge 1/2004 demanda al
Consiglio regionale l'approvazione del suddetto piano di interventi
di interesse regionale;
Preso atto che quanto sopra descritto è funzionale al
perseguimento dell'obiettivo di programma n. 161001 ("Interventi
per la tutela, il recupero e la valorizzazione dell'ambiente")
della Direzione Ambiente del bilancio di gestione per l'anno 2006 e
per il triennio 2006/2008;
Visto il parere favorevole rilasciato dal Direttore della
Direzione Ambiente del Dipartimento Territorio, Ambiente e Risorse
Idriche nell'ambito dell'Assessorato Territorio, Ambiente ed opere
pubbliche, ai sensi del combinato disposto degli articoli 13 comma
1, lettera e) e 59 comma 2 della l.r. 45/1995, in ordine alla
legittimità della presente deliberazione;
Richiamata la deliberazione della Giunta regionale n. 1766 in
data 15 giugno 2006 concernente l'approvazione del bilancio di
gestione per il triennio 2006/2008, con decorrenza 16 giugno 2006 e
di disposizioni applicative;
Visto il parere della III Commissione consiliare
permanente;
Delibera
1. di approvare il finanziamento degli interventi dei comuni
di Aymavilles e Gaby ad integrazione del "Piano regionale di
riqualificazione e valorizzazione dei beni paesaggistici,
urbanistici ed ambientali" approvato con propria deliberazione n.
1585/XII in data 10 novembre 2005 e le relative schede alla
medesima allegate per la somma complessiva di Euro
888.172,00;
2. di impegnare la somma complessiva di euro 888.172,00
(ottocentottantotto­milacentosettantadue/00), di cui euro
250.000,00 (duecentocinquantamila/00) per l'in­ter­vento del Comune
di Gaby e per euro 638.172,00
(seicentotrentottomilacentosettantadue/00) per l'intervento del
Comune di Aymavilles, a carico del capitolo 67375 ("Spese per la
realizzazione di progetti in materia di riqualificazione e
valorizzazione dei beni urbanistici, ambientali e paesaggistici"),
dettaglio di riferimento n. 13245 ("Spese per il finanziamento
degli interventi di interesse regionale realizzati da comuni aventi
per oggetto la riqualificazione e valorizzazione dei beni
urbanistici, ambientali e paesaggistici") del Bilancio di
previsione della Regione per l'anno 2006, che presenta la
necessaria disponibilità.
Allegato
(Omissis)
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Quando abbiamo portato all'attenzione del
Consiglio gli interventi di riqualificazione ambientale ai sensi
della legge n. 1/2004 avevamo previsto degli interventi che
venivano finanziati subito, mentre, per quanto riguardava i Comuni
di Aymavilles e Gaby, avevamo finanziato lo studio di fattibilità
degli interventi da loro proposti, in quanto in quella sede quegli
interventi non risultavano sufficientemente documentati. Nel corso
del 2006 i Comuni hanno provveduto ad effettuare uno studio di
fattibilità e quindi a reiterare la richiesta di finanziamento. Con
tale atto amministrativo si va a destinare le risorse finanziarie
per consentire a questi 2 Comuni di realizzare tali interventi di
riqualificazione ambientale.
Molto sinteticamente, per quanto riguarda il Comune di
Aymavilles, si tratta di fare un riordino e una riqualificazione
dell'area adiacente alla zona sportiva compresa fra la zona
sportiva e la Dora Baltea, con la realizzazione di tutta una serie
di microinfrastrutture, la realizzazione di una piazzola
polivalente adeguatamente attrezzata per l'organizzazione di
manifestazioni comunali, un percorso per effettuare delle corse, un
servizio igienico per portatori di handicap. In adiacenza al campo
sportivo c'era un'area destinata al deposito di materiali inerti
che verrebbe completamente risistemata e inerbita. Più complesso
l'intervento previsto nel Comune di Gaby, dove si prevede di
destinare l'attuale pista che serve un centro di elaborazione di
inerti a un percorso pedonale, quindi di dare l'accesso a questo
centro di lavorazione di inerti attraverso un altro passaggio e
tutto il contesto lungo il torrente verrebbe di fatto riqualificato
e si viene a dare una sorta di continuità anche in termini di
qualità ambientale e di utilizzo a questa area degradata con tutta
l'area ricreativa già in disponibilità e utilizzata dal Comune di
Gaby. La spesa complessiva è di 888mila euro, di cui 250mila per il
Comune di Aymavilles e 638mila euro per quanto riguarda il Comune
di Gaby. La progettazione e la realizzazione delle opere sarà a
carico dei Comuni interessati, mentre l'Assessorato svolgerà
l'attività di sorveglianza e di verifica, di coerenza della
realizzazione delle opere con quanto è contenuto negli elementi
progettuali. Grazie per aver voluto iscrivere tale atto
all'approvazione del Consiglio, questo consentirà di trasferire i
fondi ai Comuni e di avviare tali interventi, che riteniamo
importanti per la riqualificazione ambientale di questi
territori.
Presidente
- Dichiaro aperta la discussione generale. Se
non vi sono interventi, dichiaro chiusa la discussione generale. Vi
è l'emendamento della III Commissione e quello dell'Assessore
Cerise; ne do rispettivamente lettura:
Emendamento
Il punto 1 del dispositivo è sostituito dal seguente:
"1. di approvare il finanziamento degli interventi dei comuni
di Aymavilles e Gaby ad integrazione al "Piano regionale di
riqualificazione e valorizzazione dei beni paesaggistici,
urbanistici ed ambientali" approvato con propria deliberazione n.
1585/XII in data 10 novembre 2005 e le relative schede alla
medesima allegate, dando atto che gli interventi saranno realizzati
dai relativi Comuni, previa specifica convenzione con la Regione ai
sensi dell'articolo 104 della legge regionale 7 dicembre 1998, n.
54, per la somma complessiva di Euro 888.172,00;".
Emendamento
Il punto 2 del dispositivo è sostituito dal seguente:
"2. di impegnare la somma complessiva di euro 888.172,00
(ottocentottantomilacentosettandue/00), di cui euro 250.000,00
(duecentocinquantamila/00) per l'intervento del Comune di
Aymavilles e per euro 638.172,00
(seicentotrentottomilacentosettandue/00) per l'intervento del
Comune di Gaby, a carico del capitolo 67375 ("Spese per la
realizzazione di progetti in materia di riqualificazione e
valorizzazione dei beni urbanistici, ambientali e paesaggistici"),
dettaglio di riferimento n. 13245 ("Spese per il finanziamento
degli interventi di interesse regionale realizzati da comuni aventi
per oggetto la riqualificazione e valorizzazione dei beni
urbanistici, ambientali e paesaggistici") del Bilancio di
previsione della Regione per l'anno 2006, che presenta la
necessaria disponibilità.".
Pongo in votazione l'atto con gli emendamenti di cui sopra e
pongo in votazione anche l'allegato:
Consiglieri presenti: 28
Votanti e favorevoli: 26
Astenuti: 2 (Lattanzi, Tibaldi)
Il Consiglio approva.
