Classificazione
ARTIGIANATO
LAVORO



Oggetto del Consiglio n. 2737 del 28 luglio 2023 - Resoconto
OGGETTO N. 2737/XVI - Interpellanza: "Soluzioni volte ad
evitare la delocalizzazione della Cooperativa di tessitura della
canapa "Lou Dzeut"".
Bertin (Presidente) -
Punto n. 49. Illustra
l'interpellanza il consigliere Brunod.
Brunod (LEGA VDA) -
Prendendo spunto dall'articolo
pubblicato sul giornale "Gazzetta Matin" del 10 luglio, che
riportava i seguenti contenuti:
"
Donnas, la cooperativa di
Champorcher che lavora la canapa si è aggiudicata provvisoriamente
il bando. L'Ancienne Maison communale diventa la Casa di Lou
Dzeut
".
Evidenziamo che su un successivo articolo pubblicato su
"Gazzetta Matin", il 13 luglio, vengono riportate le seguenti
notizie:
"
Cooperativa Lou Dzeut da Champorcher a Donnas,
"stravolta la nostra tradizione"
.
Il trasferimento della
cooperativa di Champorcher che lavora la canapa ha suscitato
proteste in paese - una lettera aperta alla cooperativa stessa per
gli amministratori regionali e comunali".
Sempre all'interno dell'articolo del 13 luglio, si riportano le
seguenti considerazioni:
"
Apprendiamo dai giornali locali,
con amarezza e delusione, che la cooperativa di tessitura della
canapa, nata proprio con il proposito di mantenere viva una
lavorazione tradizionale tipica sul territorio di Champorcher,
riconosciuta anche dalla Regione, e di favorire l'occupazione in un
paese di montagna a rischio di spopolamento, ha deciso di
trasferirsi a Donnas. Veniamo anche a conoscenza che la sua sede
legale, ma non quella dove avverrà la produzione, sarà ancora a
Champorcher
".
Rileviamo, sempre dalle notizie riportate in quest'articolo, che
si apprende che negli ultimi anni sono stati utilizzati dei soldi
pubblici, fondi del Comune ed europei per interventi sulle
strutture Ecomuseo "Maison de Thomas", per studi, filmati e
catalogazione dei manufatti e che una gran parte delle entrate
della cooperativa proviene dalla Regione che sostiene le
lavorazioni tipiche della Valle d'Aosta in base alla legge
regionale 44/1991.
Tenendo conto che tale settore è promosso e valorizzato dalla
legge regionale appena citata, dove, all'articolo 1: "La Regione
Valle d'Aosta, in relazione alla propria competenza legislativa
sancita dall'articolo 2 dello Statuto, disciplina con la presente
legge gli interventi diretti a promuovere le produzioni artigianali
tipiche tradizionali della Regione allo scopo di conservare e
incrementare produzioni esercitate in forma cooperativistica,
suscettibili di integrare le altre attività economiche, soprattutto
nelle zone di alta e media montagna, contribuire alla conservazione
e alle caratteristiche culturali della regione, valorizzando
lavorazioni artigianali che rischiano di scomparire mediante il
sostegno all'attività di produzione di vendita dei relativi
manufatti".
Articolo 2: "Ai fini della presente legge, si considerano
produzioni artigianali tipiche e tradizionali della regione" - e vi
è l'elenco - tra cui, alla lettera c) "le lavorazioni della fibra
di canapa a Champorcher".
Articolo 3: "Per le finalità di cui all'articolo 1, la Regione
può concedere, nei limiti delle risorse finanziarie disponibili,
contributi a favore di società cooperative iscritte nel registro
regionale degli enti cooperativi che esercitano un'attività di
produzione e lavorazione di cui all'articolo 2, a fronte delle
seguenti categorie di costi: acquisto di materie prime sussidiarie,
acquisto di servizi, godimento beni di terzi, oneri per il
personale. I contributi di cui al comma 1 sono concessi sino ad un
importo massimo pari al 60%, nel limite dei 50.000 euro per
ciascuna società cooperativa. La Giunta regionale inoltre, con
propria deliberazione, sentito il Comitato tecnico di cui
all'articolo 5, previa illustrazione alla Commissione consiliare
competente, determina i criteri e le modalità di concessione ed
erogazione dei contributi, nonché la documentazione da allegare
alla domanda".
Proprio all'articolo 5 si specifica come è composto il Comitato
tecnico: "al fine di acquisire pareri consultivi e valutazioni su
tematiche specifiche di cui alla presente legge, è istituito un
Comitato tecnico nominato dalla Giunta e composto da un dirigente
della struttura regionale, un funzionario della struttura regionale
competente, un esperto del settore dell'artigianato designato dalla
Commissione regionale per l'artigianato, un esperto del settore
artigianato tipico designato dall'IVAT, un esperto del settore
della cooperazione. Possono inoltre essere invitati nelle riunioni
del Comitato anche i rappresentanti delle cooperative
interessate".
Dopo queste premesse, si interpella l'Assessore competente per
sapere se era a conoscenza di questa decisione e se vi sia
l'intenzione di occuparsi di tale argomento che ha suscitato
stupore e proteste in paese, affinché si possano trovare delle
soluzioni che evitino la delocalizzazione della produzione e che
venga stravolta la tradizione, la cultura immateriale, il
patrimonio di conoscenze plurisecolari delle donne, degli uomini di
Champorcher e la perdita di un'importante risorsa turistica per il
Comune e la vallata interessata.
Presidente -
Risponde l'assessore Bertschy.
Bertschy (AV-VdA Unie) -
Rispetto a questo tema,
dividerei la risposta su due livelli, uno più politico e uno più
tecnico.
Quello più politico: lei ha letto tutti gli articoli della
legge, che nelle sue finalità si proponeva la cosa più importante:
dare la possibilità di sviluppare una lavorazione di transizione e
far crescere sul territorio lavoro per le persone, sia come
occupazione diretta che come commercializzazione dei prodotti.
Direi che, a distanza di tempo, oggi questo obiettivo non è
raggiunto, perché ci sono una serie di difficoltà - e così vado
alla prima risposta - che sono state anticipate da tempo alle
strutture tecniche; in particolare, difficoltà nella gestione della
lavorazione, difficoltà nel reperimento di nuovi soci e tutta una
serie di problemi che sono stati alla base di valutazioni che
attengono alla cooperativa, che ha una forma privata e utilizza
risorse pubbliche per sviluppare la propria azione.
Quindi, da un lato ci si deve interrogare, a partire dal livello
locale (comunità, Amministrazione e cooperativa), per capire come
mai queste cose oggi si presentano come un problema. Dall'altro,
anticipo che nel pomeriggio riceverete quel documento che ho
anticipato un po' a tutti sulla proposta di lavorare insieme, se
sarà possibile, su una revisione per una legge quadro
sull'artigianato che comprenderà sia la legge n. 2 che è la legge
sulla gestione dell'IVAT e la legge n. 44.
A distanza di tempo - questa è una legge del 1991 -, bisogna
interrogarsi sulle finalità, sì, ma anche sui risultati raggiunti e
su come piuttosto innovare e rinnovare questi progetti per il
futuro.
Noi abbiamo incontrato la cooperativa, l'abbiamo incontrata
anche insieme al Presidente, abbiamo incontrato l'Amministrazione,
abbiamo chiesto ovviamente quale sarà la progettualità che si
intende mettere in campo. Userei i termini giusti: non c'è, al
momento, un'intenzione di abbandono di Champorcher, ma c'è una
visione di allargamento dell'attività che è oggetto della
valutazione negativa di una parte della popolazione, che ha oggi
manifestato tutto questo.
Il consiglio che abbiamo dato è, intanto, di incontrarsi tra
cooperative, Amministrazione e proponenti anche di questa
documentazione che è andata sui mezzi di stampa - quindi chi ha
proposto questa lettera - per capire quali sono i problemi e che
cosa si sta incontrando come difficoltà.
Dall'altra parte, abbiamo chiesto di scriverci qual è il
progetto, perché noi abbiamo verbalmente assunto delle
informazioni, ma non abbiamo una progettualità definita.
Sono in corso valutazioni, credo anche da parte
dell'Amministrazione comunale di Donnas, che ci ha tenuto a dire
che non sono lì per portare via l'attività a Champorcher, ma sono,
eventualmente, a disposizione per farla crescere.
Abbiamo chiesto di scriverci cosa si intende fare come progetto,
proprio per attivare l'articolo 5, ovvero il Comitato tecnico che
lei ha citato, che fra l'altro stiamo rinnovando, per avere un
progetto di una valutazione che sia prima di tutto di tipo tecnico,
perché per utilizzare in futuro queste risorse, è necessario capire
se queste risorse poi sono utilizzate ed in quale maniera. Poi,
anche per fare una valutazione di tipo politico, perché anche se si
decidesse o se la valutazione fosse negativa, rimane il tema che la
cooperativa oggi è una cooperativa che non ha nuovi soci, che ha
difficoltà di gestione, che non ha degli spazi sufficienti per
realizzare i suoi progetti.
Al di là del contributo o meno, c'è un tema per il futuro che si
pone e che deve essere il tema sul quale si confronterà la
comunità.
Io credo che sia un argomento da riprendere a settembre - ripeto
- con le interlocuzioni che sono in corso, perché c'è una grande
storia dietro questo progetto, c'è un nome, c'è una tradizione, c'è
la possibilità di svilupparlo ancora in maniera importante. Bisogna
dire che questa tradizione delle famiglie non si è trasferita
all'interno della cooperativa: bisogna interrogarsi e capire il
perché.
Presidente -
Ha chiesto la parola il consigliere Brunod,
ne ha facoltà.
Brunod (LEGA VDA) -
Ho ascoltato attentamente la risposta
dell'Assessore, sicuramente è un tema molto delicato, perché,
quando si vanno a toccare dei temi che hanno comunque una storia
sul nostro territorio, è sempre molto difficile e delicato. Quello
che è importante, che anche l'Assessore ha ribadito, è che a
settembre si dovrà riparlare di questo tema, quindi ad oggi ancora
nulla è stato fatto.
È un tema, come ha ribadito l'Assessore... e anzi, ringraziamo
che ci sia anche questa disponibilità a poter trattare su un nuovo
documento per aggiornare diverse leggi e renderle magari più
innovative e più moderne in base alle esigenze attuali.
Sicuramente, un'altra cosa importante è che è stato detto che ci
potrebbe essere un allargamento: allargamento non vuol dire
spostamento, e questa è già una buona notizia. L'importante è che
si cerchi di mantenere le radici proprio lì dove sono nate e - come
è stato detto - ci possono essere delle difficoltà, ma attraverso
un confronto, come quello che ci è stato detto che ci sarà, si
possono trovare sicuramente le migliori soluzioni per cercare di
mantenere quelle che sono storia, radici e passato, cercare di
guardare avanti ma cercando quella giusta collaborazione di dare
soddisfazione a tutti gli attori coinvolti, quindi alle comunità
locali, a chi vive e ha vissuto queste esperienze. E cercare
comunque di adeguarsi ai tempi e quindi trovare delle nuove
prospettive che diano un risultato che sia soddisfacente per
tutti.
Presidente -
Ha chiesto la parola il consigliere Lavy, ne
ha facoltà.
Lavy (LEGA VDA) -
Ringrazio il collega Brunod per aver
portato in Aula questo tema che, non solamente a livello regionale,
ma soprattutto per la comunità di Champorcher - lo si vede anche
dalle note stampa e dalle eventuali raccolte firme che a quanto
pare sono anche partite - è molto sentito.
Champorcher nel 1861 aveva 1.200 abitanti, ora ne ha 400, ed è
forse il Comune più emblematico dello spopolamento della
montagna.
Ha detto bene l'assessore Bertschy: c'è sicuramente una
questione tecnica, da un lato, quindi bisogna capire il motivo per
cui anche una cooperativa di questo genere è in difficoltà, e
secondo me bisogna anche valutare quali siano le dinamiche di un
paese, perché sappiamo tutti che nei nostri piccoli paesi,
purtroppo, ci sono certe dinamiche che escludono o, comunque, la
partecipazione in certe attività che magari sono anche sentite, non
viene tramandata nel giusto modo.
Anche qui anche il discorso sulle scuole, sul rapporto che hanno
queste cooperative con le scuole, è un punto interrogativo che deve
essere posto.
C'è poi però ovviamente la questione politica, perché se in
qualche maniera noi abdichiamo al ruolo di dire: no, certe attività
che sono andate in un certo posto le spostiamo, ovvio che il
discorso della tutela della vita in montagna crolla, per cui
qualsiasi tipo di discorso, le
dentelles
di Cogne o i
drap
della Valgrisenche o quant'altro si può spostare dove
si vuole. Sarebbe un po' come portare il lardo di Arnad e farlo
fare a Quincinetto: è una bestemmia.
Bisogna fare tutta una serie di ragionamenti positivi e che
comunque si debba continuare a parlarne, anzi, si cominci forse a
parlarne di questa tematica qua, perché Champorcher è la prima
volta, è il primo caso; può darsi che, a cascata, ne arrivino anche
altri. E non si è per forza contrari al fatto di ampliarsi anche a
Donnas, perché avere un punto vendita a Donnas, non per forza è
negativo, anche perché il punto vendita a Donnas potrebbe portare
anche valore in più a Champorcher perché si potrebbe dire
:
"
Andate a vedere come si lavora effettivamente".
Se invece si decidesse di spostare la produzione da Champorcher
a Donnas, ci sarebbe anche una questione occupazionale, perché in
questa cooperativa comunque ci sono anche persone di Champorcher
che lavorano a Champorcher.
Quindi, è ovvio che è un discorso molto complesso - come ho
detto prima -, che concerne anche dinamiche di paese e quant'altro;
sta a noi, politica regionale, politica comunale, capire i motivi e
cercare di porre delle soluzioni. Però, mi sembra che la volontà ci
sia, quindi di sicuro ci si tornerà su questo tema.
