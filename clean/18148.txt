Classificazione
AMBIENTE
Stoccaggio e smaltimento rifiuti


Resoconto integrale del dibattito dell'aula
Oggetto del Consiglio n. 1241 del 5 aprile 2000 - Resoconto
OGGETTO N. 1241/XI Notizie in merito alla realizzazione di un
CD-Rom per la sensibilizzazione dell'opinione pubblica nel settore
della gestione dei rifiuti. (Interrogazione)
Interrogazione Facendo riferimento alla delibera di Giunta n.
4658/98 con cui viene affidata alla società V.I.S.A. S.n.c. di
Aosta l’incarico di predisporre iniziative
coordinate per la sensibilizzazione dell’opinione
pubblica nel settore della gestione dei rifiuti;
Atteso che nell’attuazione di tale piano di
informazione sono stati già realizzati un sondaggio e un opuscolo
illustrativo, e che sono ora in distribuzione 10.000 copie di un
CD-Rom;
Considerato che il costo complessivo della progettazione,
predisposizione e fornitura del CD-Rom ammonta a Lire 64 milioni,
IVA esclusa;
I sottoscritti Consiglieri regionali
Interrogano
l’Assessore competente per sapere:
1) quali sono i destinatari di tali CD-Rom e i tempi e le
modalità della distribuzione;
2) se si sono scelti solo destinatari in possesso di un PC;
3) se, e come, è stata verificata l’efficacia di
tale strumento informativo.
F.to: Squarzino Secondina - Curtaz
Président
La parole à l'Assesseur à la santé, au bien-être
et aux politiques sociales, Vicquéry.
Vicquéry (UV)
Preliminarmente è opportuno chiarire che
l'intera campagna di informazione è rivolta a chiunque abbia un
interesse sulla gestione dei rifiuti e che i diversi strumenti
predisposti sono stati elaborati tenuto conto dell'eterogeneità dei
soggetti a cui potevano essere rivolti: amministratori pubblici,
titolari di imprese, cittadini, studenti, eccetera. Per tale motivo
pertanto è stato previsto che la distribuzione dei CD-Rom venga
effettuata nella maniera più ampia possibile, in particolare sono
state individuate tre fasi.
La prima fase ha visto la presentazione in data 21 dicembre
u.s., a cui sono stati invitati anche i Consiglieri regionali, con
la distribuzione del CD-Rom agli amministratori pubblici e ad altri
organismi di controllo ambientale. A tale incontro è stato invitato
come relatore il dr. Pernice, del Ministero dell'ambiente, già
Vicecapo di Gabinetto del ministro, ora Dirigente della Divisione
rifiuti del ministero, il quale ha peraltro trovato molto
interessante l'impostazione della campagna d'informazione, e sono
stati affrontati diversi problemi interpretativi ed applicativi del
"decreto Ronchi" sui rifiuti.
La seconda fase ha visto la distribuzione in tutte le scuole
medie inferiori e superiori della regione del CD-Rom e la
presentazione dello stesso nelle scuole che hanno aderito al
concorso a premi lanciato dalla Regione, concorso che si concluderà
sabato prossimo 8 aprile con la premiazione delle classi e delle
scuole che risulteranno vincitrici.
Si precisa che ad ogni scuola sono stati forniti CD-Rom per
tutti gli alunni, indipendentemente dal possesso di personal
computer. Non risulta d'altronde che i grandi settimanali italiani,
da "Panorama" a "L'Espresso", nonché i quotidiani, provvedano ad
accertare il possesso o meno di un personal computer quando
lanciano campagne d'informazione, iniziative fra l'altro molto
gradite dai lettori.
La fase conoscitiva nelle scuole sarà completata entro la fine
dell'anno scolastico con la presentazione e la distribuzione di
tale CD, anche a livello di direzioni didattiche sia di scuole
elementari che materne, e ciò a seguito di richieste specifiche
pervenute dagli insegnanti interessati.
La terza fase, in corso di organizzazione, prevede la
presentazione e la distribuzione di tali strumenti conoscitivi nel
corso di appositi incontri che si terranno presso le comunità
montane, aperte a chiunque abbia interesse ad informarsi sul
problema della gestione dei rifiuti.
Per quanto riguarda la terza domanda, il riscontro avuto finora
sull'intera compagna informativa predisposta dalla Regione è stato
nettamente favorevole e ben superiore alle attese.
Sono pervenute infatti agli uffici moltissime richieste
d'informazione su quanto si sta producendo in tal senso e
soprattutto si è potuto constatare un aumento dell'interessamento e
della sensibilizzazione da parte dei cittadini, che anche
attraverso le informazioni avute tramite i propri figli coinvolti
nel concorso hanno ritenuto di dover approfondire le
problematiche.
Da parte di molti Comuni inoltre sono stati richiesti
all'Assessorato tutti gli elementi informativi predisposti,
chiedendo l'autorizzazione all'utilizzo diretto nell'ambito di
campagne d'informazione a livello locale, autorizzazione che è
stata immediatamente rilasciata.
Colgo l'occasione infine per comunicare che, a partire dal 31
marzo 2000, sono attive nell'ambito del sito Internet
dell'Amministrazione regionale diverse pagine d'informazione
sull'intera problematica della gestione dei rifiuti, così come
d'altronde previsto nella campagna d'informazione.
Président
La parole à la Conseillère Squarzino
Secondina.
Squarzino (PVA-cU)
Questa è la terza iniziativa che il
nostro gruppo fa in relazione alla campagna di sensibilizzazione
nella gestione nei rifiuti, che è stata attivata da questa Giunta
con delibera n. 4658 del 14 dicembre 1998. Su questa campagna,
sulla quale giustamente l'Assessore dà un giudizio positivo, in
quanto è lui che l'ha voluta, sono i suoi uffici che direttamente
la gestiscono, quindi non può che essere positiva, è la voce
dell'interessato la sua, su questa campagna noi diamo valutazioni
di tipo diverso.
Questa campagna, ricordiamo, aveva tre iniziative: il sondaggio,
un libretto e poi un CD-Rom. Quanto al sondaggio, credo che tutti i
presenti ricordino la nullità e la ascientificità di quel
questionario da noi denunciate in questa aula per cui non vi torno
sopra. Sul libretto ci eravamo anche soffermati, rilevando degli
errori precisi che ci sono, ad esempio, a pagina 10 dello stesso.
Adesso ci troviamo di fronte al terzo momento della campagna che è
la distribuzione di 10mila copie del CD-Rom che, ricordo, costa
alla collettività non poche lire ma una cifra notevole: 64 milioni,
IVA esclusa.
Questo CD-Rom, che dovrebbe in base al programma consentire
maggiore versatilità, maggiore capacità di fornire informazioni,
maggiore facilità di consultazione, in realtà è l'esatta traduzione
del libretto. Quando mai un documento CD-Rom traduce tale e quale
il linguaggio di un libretto? Cioè, il libretto è una comunicazione
cartacea che richiede un certo tipo di linguaggio, il CD-Rom è uno
strumento che richiede un altro approccio, un'altra modalità di
costruire e dare l'informazione.
Se qualcuno di voi vuole prendersi la briga di verificare,
consulta il libretto, naviga nel CD-Rom e vede che sono utilizzate
le stesse parole, lo stesso testo e, ripeto, Assessore, gli stessi
errori, che avevo già segnalato quando ero intervenuta sul
libretto. C'è tra l'altro un errore abbastanza grave, che ricordo:
a pagina 10, si distingue chiaramente tra rifiuti pericolosi e non
pericolosi, ma poi nella colonna dei rifiuti non pericolosi riporta
le stesse indicazioni che riguardano i rifiuti pericolosi.
Sono gli stessi dati riportati in entrambe le colonne, ciascuna
delle quali dovrebbe definire tipologie diverse di rifiuti. Allora
le differenze tra le due tipologie rifiuti non sono così
importanti, se sono intercambiabili! Credo che questo sia un
elemento estremamente negativo.L'Assessore afferma che il CD-Rom è
stato dato a tutti, quindi non ci si è preoccupati se il
destinatario avesse o non avesse il personal computer, del resto
così fanno anche le riviste, aggiunge l'Assessore.
Ma lei, Assessore, dimentica una cosa: che la rivista non arriva
a casa gratuitamente, ma è il lettore che va all'edicola e se la
compra, sapendo che c'è anche un CD-Rom, quindi paga anche il
CD-Rom.
Questo è denaro pubblico, Assessore, 64 milioni più IVA! Questo
va ricordato, Assessore.Quindi non può dirmi che, visto che nella
pubblicità si usa questo sistema, lo usiamo anche noi e lo diamo a
chiunque!
Non so se lei ha fatto una verifica su quanti di questi CD-Rom
sono ammucchiati nelle scuole, perché non vengono utilizzati.
Ma perché? Perché non si è studiato chi è il destinatario. Si
dice che si è dato a tutti gli alunni, ma l'alunno che non ha il
computer cosa fa? O lo prende e lo butta nel cestino, oppure in
modo corretto lo lascia nelle scuole.
Infine, i costi; se lei, Assessore, avesse preso ad esempio il
libretto sui rifiuti che il Comune di Sarre ha fatto, molto bello e
molto chiaro, e ad un costo decisamente inferiore, avrebbe
praticato quello che si proclama sempre, la sinergia, la
collaborazione fra le amministrazioni e avrebbe speso molti meno
soldi della collettività!
