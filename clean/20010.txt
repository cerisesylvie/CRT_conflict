Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 3191 del 16 aprile 2003 - Resoconto
OGGETTO N. 3191/XI Ordine dei lavori: richiesta di iscrizione
all'ordine del giorno in via d'urgenza di nuovo oggetto.
(Ritiro)
Président
La parole au Conseiller Ottoz pour
quelle raison?
Ottoz (UV)
Pour l'inscription à l'ordre du jour du projet
de loi n° 195: "Nuova disciplina degli interventi a favore dello
sport. Abrogazione della legge regionale 20 gennaio 1998, n.
3".
Président
Le projet de loi est en cours de
distribution. Je rappelle que, pour l'inscription d'un nouveau
point à l'ordre du jour, sont nécessaires 24 voix.
La parole au Conseiller Frassy.
Frassy (LCdL)
Chiediamo un momento di sospensione per una
riunione dei gruppi di minoranza.
Président
Est accordée une suspension de dix
minutes.
Si dà atto che la seduta è sospesa dalle ore 10,09 alle ore
10,17.
Président
Nous reprenons nos travaux.
La parole au Conseiller Frassy.
Frassy (LCdL)
A seguito della riunione fra i gruppi di
minoranza sulla mozione d'ordine presentata dal collega Ottoz per
l'iscrizione in via d'urgenza del citato provvedimento legislativo,
le minoranze hanno fatto una serie di valutazioni che cercherò di
riassumere sinteticamente.
È stata richiesta l'iscrizione in via d'urgenza di una proposta
di legge che riteniamo non abbia quei requisiti di urgenza che
normalmente sovrintendono a questo tipo di procedura. Abbiamo
rilevato che si tratta di una proposta di legge con decorrenza 1°
gennaio 2004, che va a modificare una legge di finanziamento
esistente e che di conseguenza continua ad erogare i suoi
finanziamenti nell'ambito del settore dello sport. Il provvedimento
di cui si chiede l'iscrizione in via d'urgenza non va a modificare
le risorse finanziarie, nel senso che i fondi, che dovrebbero
essere erogati dal 1° gennaio 2004, con alcuni criteri differenti,
sono gli stessi di quelli attualmente iscritti a bilancio e
attualmente erogati al mondo dello sport.
Rileviamo anche che è una proposta di legge che è stata redatta
in fretta e che è stata bloccata dalla maggioranza a più riprese.
Vogliamo ricordare che un disegno di legge analogo, datato dicembre
2002, è stato presentato alle commissioni, ma poi ritirato dalla
stessa maggioranza e dagli stessi presentatori e che il nuovo testo
è stato trasmesso alle commissioni soltanto a fine marzo. La
maggioranza di conseguenza, per "montare" e "smontare" la materia
inerente il finanziamento del settore dello sport, si è presa ben
tre mesi di tempo! Dobbiamo anche dire, avendo seguito i lavori di
commissione, che quel tempo non è stato sufficiente alla
maggioranza, perché, a fronte di una legge di circa 30 e oltre
articoli, ha presentato un numero di emendamenti superiore al
numero degli articoli stessi. È evidente allora che siamo
nell'impossibilità, nel periodo breve che ci è stato imposto -
riunendoci anche sabato scorso -, di poter arrivare a portare un
contributo propositivo e modificativo a una proposta di legge che i
vari gruppi di minoranza ritengono importante, ma sulla quale non
hanno potuto effettivamente incidere.
Vogliamo anche richiamare le dichiarazioni del Presidente Louvin
fatte nello scorso Consiglio relativamente ad un disegno di legge
presentato dal gruppo "La Casa delle Libertà" sulle nomine - come
ricorderanno i colleghi consiglieri -, un disegno di legge
esaminato ordinariamente senza la convocazione del sabato mattina
delle commissioni. Il Presidente della Regione, pur avendo
riconosciuto l'importanza dello stesso, ha dichiarato che argomenti
di una tale portata devono essere esaminati nella prossima
legislatura, con le maggioranze che andranno a costituirsi. Ci
auguriamo che il Presidente Louvin ora voglia essere coerente con
le affermazioni fatte nello scorso Consiglio su questo disegno di
legge, che il nostro gruppo, ma anche altri gruppi, hanno
dimostrato in commissione di ritenere importante e, proprio perché
importante, non può essere utilizzato in maniera sfacciatamente
propagandistica e pre-elettorale.
I gruppi della minoranza di conseguenza ritengono di lasciare
alle forze di maggioranza la responsabilità di portare a compimento
un iter che hanno gestito fino ad adesso - prendendosi tutto il
tempo che hanno ritenuto necessario -, reputando che la definizione
di tempi, modi, percorsi sia un problema di maggioranza. I
Presidenti delle commissioni sono presidenti di maggioranza, il
Presidente del Consiglio è presidente di maggioranza e ci riesce
difficile poter credere che sia colpa o demerito della minoranza se
questa proposta di legge non viene iscritta.
Noi rimarremo in aula, ma non parteciperemo alla votazione.
Président
La parole au Conseiller Ottoz.
Ottoz (UV)
Siamo nella settimana della Passione e, anche
se la montagna di riferimento è un'altra, il Monte Garizin, questa
è una regione di montagna. Vorrei ricordare il discorso della
montagna, che comincia con un "incipit esseno": "chi ha orecchie
per intendere, intenda"…
Vorrei sgombrare il campo da alcuni equivoci in merito a questa
situazione, perché le osservazioni del Consigliere Frassy me ne
danno l'occasione.
Il primo è un equivoco che ha trovato spazio sui giornali,
malauguratamente. Vorrei chiarire una volta per tutte che questa
non è assolutamente la "proposta di legge Ottoz", questa è una
proposta di legge che è stata scritta, soprattutto per la parte di
impalcatura e molta della parte di semplificazione, dagli uffici
dell'Assessorato, con i quali c'è stata un'ampia collaborazione, ed
è quindi una proposta di legge "dell'Union Valdôtaine". Voglio qui
ringraziare tutto il gruppo "dell'Union" e il Consigliere Aloisi
che l'hanno condivisa e firmata. Ho apportato a questo
provvedimento tutte le modifiche per le quali le condizioni
politiche erano presenti, contenute nella proposta di legge
presentata da alcuni consiglieri - fra cui il sottoscritto - il 17
dicembre 2002, in seguito ritirata per presentare quella oggi in
discussione, che contiene aspetti più interessanti, più importanti
e più moderni di semplificazione.
Voglio ringraziare anche il mondo dello sport che collabora o
che cerca di collaborare con questa Amministrazione, sia il
Comitato ristretto - i membri che la Consulta regionale dello sport
elegge -, sia la Consulta regionale dello sport - l'assise generale
in cui tutte le federazioni sportive nazionali e tutti gli enti di
promozione sportiva sono rappresentati - che si è espressa
anch'essa in modo quasi unanime. Vi è stato inoltre un coro di
consensi e sollecitazioni - lo sapete tutti - da tutto il mondo
sportivo, dove sono rappresentate, sia a livello di idee politiche
e personali, sia di posizioni ufficiali degli enti di promozione
sportiva, quasi tutte le componenti politiche presenti in
quest'aula. C'è un paradosso: che tutti gli enti di promozione
sportiva, da sempre, da quando sono nati negli anni '70 - e alcuni
anche prima -, fanno riferimento - diciamo in senso buono - come
"cinghie" di trasmissione politica ad un partito politico per
quella che è la sua azione sul mondo sportivo, salvo "l'Union
Valdôtaine". Oggi quindi ci troviamo qui a fare una proposta che ha
del paradossale, perché solo "l'Union Valdôtaine" è favorevole ad
un mondo sportivo nel quale a livello di
istituzioni…
(proteste vivaci da parte dei Consiglieri de "La Casa delle
Libertà")
… è vero, va bene, ringrazio. Questa
legge non è arrivata in aula per le vie normali per un dubbio
sollevato in commissione…
Rispondo al Consigliere Frassy che non è una legge
pre-elettorale, tant'è che - lo ha detto lui stesso - non dà una
lira in più di finanziamenti, perché dare dei soldi in più sarebbe
stato, sì, pre-elettorale! Non è vero che preveda nuovi destinatari
come qualcuno ha detto, poiché è solo un riordino dei destinatari,
salvo l'introduzione nelle manifestazioni sportive - che non
toccano i contributi alle società sportive - delle grandi
spedizioni extra-europee, che hanno sempre creato un problema
poiché non esiste una previsione legislativa apposita. L'entrata in
vigore nel 2004 è un falso problema, nel senso che chi conosce il
meccanismo di funzionamento della legge n. 3 ricorda - e gli enti
di promozione lo hanno spiegato in tutti i modi - che tale legge,
entrata in vigore il 20 gennaio 1998, fu applicata la prima volta
nel 2000, poiché c'è tutta una serie di passaggi che lo impongono.
Questo vuol dire semplicemente che se una legge come questa sarà
fatta a fine anno dalla nuova legislatura, entrerà in pratica in
vigore nel 2005, quindi si perderà un anno. Ho sentito anche
un'obiezione politica più intelligente, qualcuno mi ha detto - non
voglio dire chi -: "è giusto, perché così "l'Union" paga la scelta
di aver voluto una maggioranza inferiore a 24". Ne prendo atto, se
questa è un'impostazione di problemi sportivi, ne prendo atto!
Voglio ringraziare la maggioranza per il sostegno leale e la
compattezza nel sostenere questa proposta di legge, sia nel
firmarla, sia nel comportamento in commissione, dove le
convocazioni, come ha ricordato il Consigliere Frassy, sono state
un po' "scomode", poco confortevoli, di sabato. Voglio ringraziare
anche il Consigliere Frassy per la sua opposizione, che è stata
ferma, dura, razionale, puntuale, leale, e il Consigliere Lavoyer,
che si è espresso apertamente in senso contrario e quindi onore al
merito!
Se l'iscrizione non sarà accettata, come è probabile, purtroppo
non perderà la maggioranza o "l'Union Valdôtaine", perderà lo sport
valdostano che a gran voce reclama in tutte le sedi che questa
legge sia discussa e votata: per questo hanno bussato un po' a
tutte le porte. Nella stupida guerra dei piccoli interessi politici
di bottega sarebbe lo sport a subire quelli che oggi è di moda
chiamare "gli effetti collaterali", anche se mi auguro per un tempo
limitato.
Credo - e qui termino il mio intervento - che si dovrebbe
mettere da parte questa logica del "tutto contro tutti
dappertutto", di modo che lo sport e i giovani valdostani -
soprattutto i giovani e gli anziani che sono interessati dal
problema degli enti di promozione - non debbano pagare i danni del
"fuoco amico", del vostro "fuoco amico", poiché sono i vostri
stessi elettori, cari colleghi di opposizione, a chiedervelo!
Président
Chers collègues, normalement sur les
motions d'ordre, aux termes de l'article 60, il y a la possibilité
de s'exprimer sur la motion d'un conseiller un à faveur et un
contre; cependant, le Président a la faculté de donner la parole,
s'il l'estime important, à une personne pour chaque groupe
politique. J'avais compris que M. Frassy avait parlé à nom de touts
les groupes de la minorité, mais je peux donner la parole à
d'autres représentants des groupes politiques, si vous souhaitez
intervenir sur cette matière, en rappelant qu'il y a le droit
d'intervention d'un conseiller pour groupe politique.
La parole au Conseiller Comé.
Comé (SA)
Ho deciso di intervenire dopo le dichiarazioni
del collega Ottoz. Non voglio entrare nel merito della proposta di
legge n. 195, ma desidero motivare la non partecipazione della
"Stella Alpina" al voto relativo all'iscrizione d'urgenza della
proposta di legge in questione.
Il Presidente della Regione Louvin, nell'ultimo Consiglio, su
proposte di legge di una certa importanza, osservò che per la
delicatezza dei contenuti delle leggi si richiedeva comunque un
approfondimento ulteriore e un confronto molto più ampio; osservò,
inoltre, che il tempo rimanente di questa legislatura era
decisamente breve e quindi rimandava tali questioni alla prossima.
Ebbene, pensiamo che la posizione del Presidente sia rimasta tale,
quindi non riusciamo a capire le motivazioni di urgenza
d'iscrizione della proposta di legge n. 195. Oltretutto è un
disegno di legge che viene presentato - questa era stata anche la
battuta del Presidente: "all'ultimo minuto" - addirittura negli
ultimi trenta secondi, proprio in "zona Cesarini", per rimanere in
termini sportivi.
La legge n. 3/1998 necessita sicuramente di una revisione e noi
non possiamo che concordare, che tra i primi impegni della prossima
legislatura ci dovrà essere quello di mettere mano a tale testo di
legge, anche perché c'è tutto il tempo per permettere l'avvio della
stagione sportiva con la nuova legge. Tale provvedimento non
presenta oggi l'urgenza, in quanto ci fu un primo tentativo di
renderlo immediatamente operativo, ma non trovò la copertura
finanziaria ed è così che la proposta di legge oggi va ad abrogare
la legge n. 3/1998… alla fine di
quest'anno e diventerà operativa dal 1° gennaio
2004… I tempi per la sua revisione
quindi certamente ci sono tutti per il Consiglio della prossima
legislatura. Noi oggi dovremmo andare ad impegnare il prossimo
Consiglio regionale, in un periodo di fine legislatura, applicando
una legge che decorrerà sei mesi dopo l'insediamento del nuovo
Consiglio… credo che, dal punto di
vista politico, sarebbe un atto senza precedenti!
Riteniamo inoltre che, come era stato fatto per la legge n.
3/1998, la modifica di tale legge abbia bisogno di un confronto più
ampio con il mondo dello sport. Vorrei ricordare, Consigliere
Ottoz, che la Consulta dello sport è stata convocata per esprimere
un parere sul testo di legge grazie ad una richiesta presentata in
commissione dalla "Stella Alpina", altrimenti i presidenti delle
federazioni non sarebbero stati auditi. Tant'è che, in seguito alle
audizioni con la consulta e a dimostrazione di una proposta di
legge presentata in fretta e furia, abbiamo dovuto analizzare
nell'ultima commissione ben 28 emendamenti! Questo denota che forse
le cose fatte con certi criteri di consultazione porterebbero ad
altri risultati. Chi si riconosce portatore degli interessi del
mondo dello sport avrebbe senz'altro dovuto accorgersi prima di
questo stato di malessere così descritto dal Consigliere Ottoz; non
mi pare cogliere negli ultimi mesi un'insurrezione nel mondo dello
sport! La legge quindi, come l'ha già ribadito il Consigliere
Frassy, poteva sicuramente essere presentata prima! Del resto, non
si può pensare che una maggioranza, che solo qualche mese fa ha
deciso di ridursi nei numeri, improvvisamente nell'ultima adunanza
consiliare torni ad ampliarsi con i numeri di chi - come la "Stella
Alpina" - è all'opposizione di questo Governo, come disse il
Presidente Louvin. Non si può pensare che una maggioranza sia come
il mantice di una fisarmonica, che si apre e si chiude per dare
fiato allo strumento e lustro al musicista!
La Torre
(fuori microfono)
… evviva la scelta, noi agiamo con la
nostra testa a differenza…
Marguerettaz
(fuori microfono)
… non quando serve alla
maggioranza…
Président
La parole au Conseiller Curtaz.
Curtaz (Arc-VA)
Avendo interpretato che, ai sensi del
Regolamento, potesse parlare un consigliere a favore e un
consigliere contro, avevamo delegato, come opposizioni, il
Consigliere Frassy ad esplicitare alcune osservazioni condivise e
concordate. Visto che il Presidente ha deciso di aprire un minimo
di dibattito, intendiamo chiarire in tutta pacatezza le nostre
posizioni; intanto per sottolineare che non c'è da parte nostra
nessun tentativo di strumentalizzazione, né in un senso, né
nell'altro. Non ci interessa! Siamo amanti dello sport - peraltro
sono anche uno sportivo che pratica qualche attività con pessimi
risultati, ma che ha tutto l'interesse a vedere la materia sportiva
seguita e disciplinata adeguatamente -, da parte nostra non c'è
nessuna arrière-pensée, nessuna strumentalizzazione; rileviamo però
dei dati oggettivi che ci fanno prendere una decisione di non
partecipazione al voto.
Quali sono i "dati oggettivi"? Primo dato oggettivo: la
maggioranza aveva cinque anni per proporre questo provvedimento, ci
aveva già provato, poi per questioni interne - che non ci
riguardano - non è arrivato in Consiglio tempestivamente. A noi
sembra scorretto che si porti all'esame del Consiglio questa
proposta di legge all'ultimo minuto perché, se fosse
importantissima, andrebbe approfondita! Credo che ciascun
consigliere, secondo un principio da noi continuamente sostenuto in
questi cinque anni, indipendentemente dagli argomenti e dai
proponenti - ci siamo battuti contro gli ordini del giorno
suppletivi, contro le iscrizioni d'urgenza laddove non vi fosse
un'urgenza effettiva e verificabile - abbia diritto di votare
consapevolmente e di dibattere un testo conosciuto. Oggi tanti
consiglieri si troverebbero a doversi esprimere su un testo di
legge che non conoscono, che potrebbero leggere rapidamente, sul
quale come abbiamo sentito ci sono addirittura 28 emendamenti
proposti dalla maggioranza, quindi è un testo che sembra quasi
ancora "in divenire", non molto "masticato", e questi sono elementi
oggettivi!
Altro dato che mi sembra estremamente significativo è che anche
qui manca il requisito dell'urgenza: stiamo parlando di una legge
che entrerebbe in vigore il 1° gennaio 2004, quindi il fatto che
venga approvata oggi o all'inizio della prossima legislatura non mi
pare che crei dei problemi. So che ci sono delle attività sportive
che iniziano - se questo è il problema - a settembre e finiscono a
giugno, ma comunque il 2003 sarebbe perso inevitabilmente, sia che
questa legge si voti oggi, sia che si voti a luglio o a settembre;
quindi mancano proprio le ragioni obbiettive dell'urgenza. È per
questo che preferiamo, coerentemente con l'atteggiamento tenuto in
questi cinque anni, non contribuire all'iscrizione d'urgenza di un
provvedimento che francamente non è urgente.
Président
La parole au Conseiller Beneforti.
Beneforti (PVA-cU)
Ho fatto parte tanti anni di
quest'Assemblea ed è la prima volta che capita che si chieda
l'iscrizione, nel corso dell'ultima seduta, di un argomento che non
ha i requisiti dell'urgenza. Ci sono stati cinque anni di tempo per
affrontare i problemi, tutti i problemi, anche quelli dello sport!
All'ultima seduta si viene qui candidamente a chiedere l'iscrizione
di una proposta di legge, che non si è né letta, né
discussa… questo è un metodo che non
può reggere! All'improvviso, poi, vi accorgete che il voto
dell'opposizione - in questi cinque anni svuotata di significato e
del ruolo che ha sempre avuto - è importante e che questa deve
darlo per iscrivere una legge che non è urgente. Collega Ottoz, lei
è caduto anche in contraddizione, perché, da una parte, si viene
qui a forzare la mano perché si voti e, dall'altra, si dice che con
questa legge non si modifica niente, è una leggina così, tanto si
fa per fare…
(interruzione del Consigliere Ottoz, fuori microfono)
… lei ha detto: "a cosa serve se non
modifica niente?"; io questo lo domando a lei, Consigliere! Se le
società sportive percepiscono ugualmente i soldi e il provvedimento
entra in vigore dal 1° gennaio 2004, a cosa serve? Quali "interessi
politici di bottega" devo difendere con questa legge? Cosa succede
allo sport? Si rischia il blocco delle attività sportive? Mancano
le risorse? È inutile, quindi, venire qui a forzare la mano. Un
consiglio, Consigliere Ottoz, da una persona che ha i capelli
bianchi: ritiri questa proposta di legge e la faccia ripresentare
la prossima legislatura, faremo tutti una bella figura, più bella
di quella che si sta facendo! Non ci metta in condizioni di non
votarla, la ritiri, glielo dice un membro anziano del Consiglio,
perché ne va di mezzo la dignità delle istituzioni, perché questo è
un provvedimento "a tuo comodo e consumo" e non si può far
passare!
Voglio dire un'altra cosa all'Assessore Vicquéry, dato che ho
ancora qualche minuto: ci sono sempre delle sorprese, stamani sono
andato in ufficio e ho visto che venerdì prossimo è convocata la
Conferenza sulla sanità, come una "cosetta"
così… "La prima sessione della
conferenza, si svolgerà venerdì 18 aprile", a Pasqua, il venerdì
santo, io vado in chiesa il venerdì santo, Assessore Vicquéry,
perché è giorno di penitenza e voglio andarci! Se vengo da lei, a
quella conferenza, commetto dei peccati e allora non intendo
parteciparvi.
(ilarità dell'Assemblea)
… faccia allora in modo che
perlomeno questa conferenza venga rimandata di qualche giorno. Non
si possono fare queste conferenze con i lavori consiliari
chiusi… se c'è qualcosa da discutere in
Consiglio, non si può più farlo! Avevo perfino presentato
un'interpellanza in merito alla convocazione di tale conferenza: mi
era stato risposto che sarebbe stata indetta. Non ho più domandato
nulla in seguito perché ho capito che non era ancora il momento di
fare questa conferenza, ma se nel corso dell'ultima adunanza
consiliare si viene a dire che bisogna farla, vi chiedo di
lasciarci approfondire tutti gli argomenti, perché non si può
tornare in aula consiliare a dibattere le questioni attinenti a
questa conferenza. Chiedo pertanto che ci sia dato più tempo e si
possa prendere visione degli atti che volete portare in questa
conferenza in modo da poterli esaminare. Facciamola dopo il 1°
maggio se non altro… dateci il tempo
necessario per esaminare gli atti!
Président
La parole au Conseiller Ottoz pour
quelle raison?
Ottoz (UV)
Vorrei rispondere a quanto è stato detto e
fare una considerazione finale che penso risolverà il problema di
tutti, anche perché…
Presidente
… collega Ottoz,
mi scusi, o lei prende la parola per ritirare la richiesta o la
stessa è mantenuta; ho terminato il giro dei gruppi politici - come
era inteso -, metto in votazione…
Ottoz (UV)
… va bene, allora
riservo le mie considerazioni ad altra sede e, come ho detto nel
mio precedente intervento, effettuato dopo quello del Consigliere
Frassy, che giustamente parlava a nome di tutta
l'opposizione… di fronte alle posizioni
manifestate - avrei delle considerazioni da fare, ma il Presidente
non mi consente di farle a norma di Regolamento -, ritiro perciò la
richiesta d'iscrizione della proposta di legge n. 195.
Président
La requête d'inscription du projet de
loi n° 195 est retirée.
Il Consiglio prende atto.
