Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 710 del 12 giugno 2019 - Resoconto
OGGETTO N. 710/XV - Discussione generale sull'accettazione
delle dimissioni rassegnate dal Consigliere Claudio Restano dalla
carica di Segretario del Consiglio regionale e sua
sostituzione.
Rini (Presidente) -
Punto 3.01 all'ordine del giorno. Con
lettera in data 4 giugno 2019 il collega Claudio Restano ha
rassegnato le dimissioni dalla carica di Segretario del Consiglio
regionale. Il Consiglio è pertanto chiamato a procedere alla sua
sostituzione, ai sensi degli articoli 7 e 12 del Regolamento
interno del Consiglio regionale. Prima di passare all'accettazione,
ha chiesto la parola il collega Claudio Restano.
Restano (GM) -
Effettivamente queste mie dimissioni dal
ruolo di Segretario del Consiglio sono la conseguenza della mia
dichiarazione di uscita dalla maggioranza. Lo ritengo quindi un
atto dovuto e doveroso, in coerenza con quanto sempre da me
affermato, a dimostrazione che non sono così legato alle poltrone
come magari qualcuno afferma. È un doppio salto all'indietro: prima
assessore, dimissioni, poi segretario e adesso consigliere. Rimane
un grande onore per me di fare parte di questo Consiglio, dove
cercherò di svolgere al meglio i compiti di consigliere
regionale.
Però mi pare doveroso in questo momento dare alcune spiegazioni,
forse non tanto a quest'aula, ma alle persone che stanno
all'esterno, che hanno potuto leggere molti comunicati stampa,
molti articoli, per ben esplicitare la dinamica che mi ha portato a
questa scelta difficilissima; una scelta anche triste, come ha già
detto il presidente Fosson. È triste per tutti, è sofferta.
Si tratta di un percorso politico. Qui devo ricordare brevemente
quello che è stato il mio percorso politico all'interno di
quest'aula, un percorso votato alla ricerca del cambiamento fin dal
2014, quando è andata in crisi la maggioranza regionale che poi è
stata ricostituita. Anche in quel caso nulla ebbi a chiedere per
ricostituire la maggioranza regionale. Nel 2016 un passo
difficilissimo fatto insieme al presidente Fosson. Le ricordo,
Presidente, ci chiamarono traditori, proprio come avviene adesso,
come mi hanno chiamato adesso. Fu doloroso e difficile spiegare
perché non lo eravamo. Ci chiamava traditori anche gente che oggi è
in questo contesto, che le siede al suo fianco, che oggi va sotto
braccetto con lei. Ma la politica è questo e bisogna guardare
avanti. Quelli che oggi sono i concorrenti, mai gli avversari,
domani possono essere degli alleati in forza di idee e di scelte
politiche. Poi è arrivato il governo Marquis, un governo che
secondo me ha tentato di portare un cambiamento che è naufragato
per scelte politiche - mettiamola così - fino ad arrivare al
governo Spelgatti, un governo a trazione leghista, del quale ho
fatto parte.
Devo dire, a onor del vero, che ho fatto parte delle giunte
regionali per espressa rinuncia del presidente Fosson. La prima
volta perché l'asse UVP-Stella Alpina lo aveva scalciato dalla
posizione di presidente all'ultimo momento e allora sono entrato io
in giunta; la seconda volta perché il presidente non voleva far
parte della giunta e poi ha ricoperto il ruolo di Presidente del
Consiglio. Non era una mia ambizione, per scelte familiari, però
l'ho fatto con grande piacere, con grande dedizione, con grande
impegno. Non ho mai chiesto quel posto, né tantomeno poi ho chiesto
un posto nell'attuale giunta. Ci sono state strategie per arrivare
a portare Fosson alla presidenza di questa giunta. Naturalmente,
sempre per una questione di coerenza, avendo fatto parte della
giunta Spelgatti, non potevo fare parte di una giunta che
sostituiva quest'ultima, soprattutto perché io ho sempre votato in
sintonia con la giunta Spelgatti, non come altri colleghi che hanno
sottolineato delle differenze di vedute, che sono lecite, e che
oggi siedono in giunta con l'attuale governo. Quindi, per forza di
cose non potevo far parte di un governo alternativo al governo
Spelgatti, all'interno del quale ho condiviso tutte le scelte. Ho
avuto modo di dirlo e ho lavorato bene, anche se magari alcune
scelte non sono state fortunate e positive, però non si può sempre
fare cose giuste.
Poi si è arrivati all'attuale governo Fosson, che ha avuto un
parto e una gestione difficile. È arrivato dopo una lunga crisi
della maggioranza e un incarico al collega Chatrian. Mi ricordo il
primo incontro con il collega Chatrian, quando sembrava che nel
governo dovessero entrare a far parte di questo Consiglio altre
forze, come Impegno Civico, le quali poi hanno precisato la loro
opposizione: l'hanno chiarita e hanno detto come si erano svolte le
trattative. Mi ricordo cos'era stato detto e la fatica che abbiamo
fatto per arrivare a questo governo, che poi è stato definito
governo di scopo, governo di transizione e governo del dialogo. Non
ci volevano proprio all'interno di questo governo. Preferivano
Impegno Civico. È una scelta lecita. Poi, per poter approvare il
bilancio, per poter approvare la legge elettorale, come sempre
avviene in politica, si è fatto un compromesso.
Però noi non abbiamo fatto parte dell'alleanza politica dei
quindici: lo abbiamo dichiarato più volte in vari comunicati
stampa, in questa sede, in questo Consiglio. Questo non è stato
smentito. È stato confermato in più occasioni, perché - ricordo
quello che è stato detto - non abbiamo creduto in questa alleanza
politica. Dissi "non abbiamo creduto e non ci crediamo" e fu
ribadito in più occasioni. Vi era uno stato di necessità, se così
si può chiamare. La necessità di approvare un bilancio per non
andare in esercizio provvisorio e di approvare la legge
elettorale.
Perché governo del dialogo? Mi ricordo una riunione, forse due
giorni prima del cambio di governo nel suo ufficio, collega
Spelgatti, con il presidente Fosson, dove ci eravamo presi degli
impegni. Avevamo preso degli impegni di fare un governo di scopo,
di fare un tratto, un percorso, di aprire il dialogo e poi di
ritrovarci, come succede normalmente in democrazia, voi con le
vostre idee di puntare alle elezioni - credo che non abbiate
cambiato idea - e noi con un'esplicita volontà di dialogare, di
confrontarsi, di cercare di cambiare le cose, ma di ritrovarci e,
da parte nostra, verificare se era il caso di andare a elezioni o
cos'altro fare.
Questo governo è partito con l'impegno di tutti, con la volontà
di fare tante cose, come sempre accade. Infatti, quello che vi ho
appena detto era stato ripreso nel discorso di insediamento del
Presidente: dialogo, condivisione, confronto, esperienza. Non vi
era la necessità di apprendistato, che può essere una cosa
positiva, fu detto. Lo abbiamo imparato tanto in questi mesi. Tutto
in linea con quelli che erano gli accordi con una parte e con
l'altra. Una posizione centrale, quella che avevano tenuto
all'epoca Area Civica e Pour Notre Vallée. Proprio quella posizione
che ha permesso di arrivare all'obiettivo: portare l'amico Fosson
alla Presidenza. Era uno degli obiettivi che ci eravamo prefissi e
finalmente ci eravamo arrivati. Da lì il passo indietro concordato,
da parte mia, con
Pour Notre Vallée
. Non è sempre facile
dare le dimissioni da assessore, però è una cosa che ho fatto molto
volentieri e che avevo sempre detto che avrei fatto.
Così siamo arrivati all'operatività del governo. Piano piano i
comportamenti si sono trasformati. È venuto meno il dialogo, è
venuto meno il confronto. È venuto meno il confronto all'interno di
Pour Notre Vallée
. Ci sono state richieste esplicite - ho
conservato tutti i messaggi; mi piace tenerli, perché testimoniano
un pochino la storia - di riunire quello che potrei definire il
nostro consiglio, ma non è più stato riunito. Si è convocato il
coordinamento per dibattere, perché i numeri non davano la ragione
a chi la voleva avere. Fa parte anche questo della democrazia.
Bisogna guardare avanti, bisogna avere la forza delle proprie
idee.
Trascorrono tanti mesi. Questo governo, senza quel dovuto
confronto, all'interno almeno della mia forza, si è trasformato in
un governo di legislatura. È legittimo, per me è del tutto
legittimo e normale. Peccato che non siamo stati coinvolti e questa
è per me una scelta politica. Una scelta politica che non riguarda
tanto le ideologie, l'appartenenza alla destra o alla sinistra, ma
è un'esplicita volontà di andare avanti con una forza di governo
che fa delle scelte. Questo si è dimostrato anche durante i
dibattiti, con delle scelte che sono avvenute nel tempo e che
dimostrano che le cose erano impostate per andare avanti nel tempo
e per non arrivare a quel confronto nel breve periodo, che è una
caratteristica peculiare dei governi di scopo e dei governi di
transizione, ma soprattutto di quella che è l'intenzione primaria
di avere un dialogo e un confronto. Questo è un po' in antitesi con
quello che avevo sempre detto e che ho ribadito nel Consiglio, mi
sembra, del 18 dicembre e in consigli successivi. Era stato detto
che noi avevamo la volontà, in linea con quanto deciso, di
confrontarci con tutti in quest'aula. Non penso che in questi mesi
ciò sia avvenuto. Dal nostro punto di vista non è avvenuto, anzi, è
stato elevato un muro tra una parte del Consiglio e l'altra, in
pieno contrasto con i buoni propositi che ci eravamo dati.
È per questo che è venuta meno da parte nostra e dagli altri di
PNV, che sono numerosi, non sono solo nove, se no saremmo un gruppo
che era costituito da undici persone. Siamo qualcuno di più, più o
meno come il MOUV': ho visto i vostri numeri e questo mi dà
sollievo. Ci vogliono due cabine telefoniche per riunirci, non una
come qualcuno affermava. Però ci ha portati a fare una riflessione.
Non è il caso di scontrarsi, non è il caso di tenersi o no un
simbolo. È il fatto che abbiamo idee diverse. Abbiamo idee diverse
sul futuro della Valle d'Aosta, su quello che è l'orientamento.
Avevamo fatto anche un'elezione: diciannove in un senso, uno in un
altro. Non parlo di aree politiche: uno in un altro, diciannove in
un senso.
Oggi prendo atto con piacere che finalmente è stato costituito
il gruppo PNV-Front
Valdôtain, il gruppo che l'ha fatta tanto
sussultare perché il
Front
Valdôtain era troppo di
destra, Presidente. Si ricorda? Io non ero a favore, mi ricordo
bene. Lei cambia idea molto rapidamente: è un velocista! Io sono
uno da endurance
, vado nelle lunghe corse. I velocisti,
tac, partono ma finiscono in fretta e questo è un limite. Ma al di
là di queste peculiarità sportive, che sono disegnate dalla nostra
muscolatura, rimane invece una riflessione politica.
Poi ci sono altre due riflessioni. Una, permettetemi, un
pochino più personale sugli articoli che sono stati fatti, sul
tradimento, sul valore di questa parola che in politica sovente
viene richiamata. Se si è trattato di un tradimento, come ha
scritto qualche giornalista, sono in buona compagnia. Ricordo che
nella scorsa legislatura la coalizione che aveva perso le elezioni
aveva visto transitare il PD in aiuto alla coalizione di cui facevo
parte, poco dopo è transitato l'UVP, per creare una maggioranza
numericamente forte a 26, cose che io ho condiviso e condivido
perché ritengo che in politica si possono fare. Non c'è una legge
che lo vieta, quindi si possono fare. Poi dopo, nella formazione
del governo Marquis abbiamo rimescolato di nuovo tutte le carte e
sono entrati in maggioranza anche gli amici dell'ALPE, compreso
Bertin che oggi non fa più parte dell'ALPE, per poi cambiare dopo
pochi mesi e ritornare a un governo a trazione UVP, fino ad
arrivare ai giorni nostri, passando attraverso il governo
Spelgatti. Di tradimenti, se così si potevano chiamare, ce ne sono
stati tanti; tradimenti politici!
Non ritengo che il mio sia un tradimento politico, perché
non ho mai, insieme agli altri di Pour Notre Vallée, aderito a
questo accordo politico. Abbiamo firmato una mozione di sfiducia.
Peraltro, mi permetto di richiamarvi di nuovo in causa, venne
esplicitata alla maggioranza che lasciava il posto e venne digerita
- dire condivisa è un po' troppo! - da quella maggioranza in piena
trasparenza, perché ho sempre annunciato quando andavo alle
riunioni e mi avete sempre detto: fai quello che ti senti; devo
riconoscervelo questo, cosa che non sempre avviene da questa parte.
Quello è stato un passaggio di cambiamento, di tradimento che non è
un tradimento politico. È stato un cambiare percorso, perché le
strade si sono divise. È una cosa naturale. Abbiamo delle idee
diverse sul futuro politico di questa regione.
Secondo me non c'era bisogno di quella che potrei definire
una violenza scritta: questo richiamo al tradimento, prima ancora
che uno dica o affermi qualcosa. Non ho mai messo la mia firma, a
parte una dichiarazione all'Ansa dove prendevo tempo e chiedevo la
riunione dell'assemblea di Pour Notre Vallée. Mai messo firme sotto
delle dichiarazioni stampa che andassero in questo senso. Si
richiamavano anche ricatti non so di quale tipo, di certo non per
avere un posto al sole, visto il doppio passo indietro, che è
quello che mi accingo a fare oggi. Di certo non per avere nomine
all'interno delle partecipate. Mi sono dilettato a stampare tutte
le nomine e mettere a fianco di ogni nomina i referenti o, come si
possono chiamare, i padrini; non lo so. Ne esce un bel quadretto
sul quale potremmo discutere. Di certo non sono presente.
Non mi sento di avere mai ricattato nessuno. Se ricattare
significa chiedere una legge sulle professioni sanitarie, chiedere
una legge sulla professione sanitaria che ho l'onore di
rappresentare, di collocarla diversamente, questo sì! Questo sì,
l'ho fatto. Se ricattare significa chiedere all'assessore
competente di avere un occhio di riguardo per la scuola
dell'infanzia, chiedere perché in montagna le sezioni vengono
sdoppiate solo al raggiungimento di 22 allievi e non a 20, com'era
prima. Una trasformazione che ha avuto la scuola d'infanzia: vi
ricordate quand'era l'asilo, passando per la scuola materna. Non è
stato fatto. Sto elencando, collega Certan - vedo che si è agitata
- quello che ci divide dal punto di vista amministrativo, se
possibile; c'entra! L'ho ricordato in una riunione: se dire che le
cose non devono essere notificate attraverso una
email
(mi riferisco alla variazione di bilancio) è
ricattare, allora l'ho fatto. Non ci siamo, secondo me, confrontati
a sufficienza sul tema specifico, non si è avuto il tempo di farlo.
Riconoscendo peraltro che quando si fanno queste variazioni a volte
i tempi sono stretti, per carità; questo l'ho detto e non lo
smentisco.
La criticità - vado a ruota libera - espressa anche sulla
legge del turismo che è stata ritirata, cosa che abbiamo appreso
oggi. Io credo - l'ho letta, l'ho studiata con il gruppo di lavoro
che abbiamo istituito noi (gli altri) - che se la legge è buona, se
l'impianto di una legge è valido, questo Consiglio, questi 35 non
si siano mai sottratti. Lo abbiamo dimostrato. Peraltro non sono
stati ritirati altri atti. Credo, invece, che sia stata aperta una
riflessione sulla legge. Perché i sindaci hanno espresso delle
perplessità, perché forse non l'abbiamo studiata insieme; l'hanno
fatta gli uffici. Perché forse il recente viaggio in Alto Adige
dell'assessore competente gli ha permesso di raccogliere delle
informazioni in merito, di riflettere sulla legge. Certo è che
personalmente noi (gli altri), esprimiamo delle perplessità. Una
legge che non ha il sostegno economico: l'avevo già detto
all'assessore. È stato scritto, credo, anche da un'associazione di
categoria: va fatta prima un'altra norma, quella sulla riforma
degli affitti brevi. Mi sembra che anche il ministro Centinaio
abbia espresso qualcosa in merito in questi giorni, che potrebbe
dare vigore a questa legge. Perplessità escono su alcune figure. Ad
oggi, se applicassimo quella legge creeremmo un carrozzone che ci
costerebbe un milione, due milioni, tre milioni in più all'anno,
per fare lo stesso lavoro che si faceva prima. Quindi, forse
l'assessore ha fatto bene a ritirarla, ma per fare degli
approfondimenti, non certo per questa crisi, se no avrebbero dovuto
ritirare tutto. Non cerchiamo di dare ad altri delle colpe che non
appartengono. Magari io l'avrei concordato con l'assessore, che
aveva dato la disponibilità a fare tutte le modifiche e tutte le
riflessioni in merito. Personalmente noi l'avremmo votata, ma credo
che magari l'avrebbero votata tanti altri, con le dovute modifiche.
Però che cosa dire?
Ci sono anche altre difficoltà che ci separano: la sanità.
Mi permetta di dire, Assessore - del tema della sanità dopo si
discuterà - che lei c'entra poco, perché lei è l'ultimo arrivato.
Qua abbiamo quattro ex assessori alla sanità in Giunta, più lei.
Dovrebbe filare tutto: "non abbiamo bisogno di apprendistato"; il
giorno dopo doveva partire questa sanità. Ho guardato quattro dati:
siamo la regione più lenta negli interventi sul territorio. Vale a
dire che - permettetemi, faccio riferimento a casa mia - per
raggiungere Bionaz mediamente ci mettiamo un tempo più lungo di
tutti gli altri: 25 minuti, quando la media è 18 minuti. Abbiamo
un'aspettativa di vita, ahimè, più bassa degli altri, ma abbiamo le
spese in ticket più alte di tutti. Questi sono dei dati, colleghi,
che ci devono fare riflettere. Non è colpa dell'assessore Baccega.
La colpa è di un sistema che era virtuoso, l'ho detto più volte, ma
che in questo periodo non siamo riusciti a trasformare. Dove sta la
nostra responsabilità? Abbiamo le sale operatorie che lavorano
poco. È difficile attrarre gente, avviare quella mobilità attiva,
ma forse si può fare qualcosa di diverso. Abbiamo la sala
operatoria ibrida, che abbiamo celebrato poco tempo fa e che forse
deve essere ancora avviata, ma che viene utilizzata poco. I
cardiologi non la vogliono utilizzare. La radiologia
interventistica è stata messa solo in termini di reperibilità. Ma
poi quando avremo un ictus come faranno a intervenire, se non
sviluppano quella manualità? Abbiamo una legge 5 che da anni è da
rivedere. Non l'abbiamo fatto. Aveva avviato la riforma il
presidente Fosson. Insomma, non siamo stati "pronti, via".
Collega assessore Chatrian: giorni fa ero presente, quando
diceva che un'amministrazione si misura sulle leggi e sugli atti.
Non condividevo, però le devo dare in parte ragione. Ebbene, ne
abbiamo prodotti pochi di atti. Ne abbiamo prodotti pochi! Siamo a
livello della giunta inesperta della collega Spelgatti. Quindi,
sotto certi punti di vista, è un piccolo fallimento. Abbiamo però
già speso i soldi della quotazione in borsa di CVA e questa è una
cosa che io non condivido: né come è stato avviato questo processo
- non sto parlando della quotazione di CVA, ma della spesa dei
soldi - né come è stato comunicato e nemmeno il percorso con cui si
è arrivati a comunicare questo. Siamo fermi sui vigili del fuoco:
c'è quasi un contrasto fra le peculiarità dell'autonomia e il
lasciare andare via questa importante risorsa. Siamo fermi, come ho
detto, sulle professioni sanitarie, sul corpo forestale valdostano.
In agricoltura non mi risulta che magicamente si sia riusciti a
effettuare i pagamenti.
Non è una particolare responsabilità di chi si occupa dei
dicasteri; semplicemente, è difficile e non è così facile come
sembrava. Non è colpa degli inesperti, non è colpa di quelli che
hanno tanta esperienza. Cambiare è molto difficile. Ma - leggo
sempre dai comunicati stampa - questa sorta di difficoltà e di
fallimento nei primi sei mesi non è solo la nostra riflessione, ma
è certificato anche dai colleghi di Rete Civica nel loro comunicato
stampa, quando danno una loro disponibilità alla collaborazione,
che io condivido! È giusto che lo facciate, se arriverete a
collaborare. Dicono: però bisogna fare sanità, ambiente e fanno un
elenco di cose, testimoniando che in questi sei o sette mesi,
quanti sono, non siamo riusciti a essere efficaci e operativi.
Certo, gli agenti esterni che hanno disturbato l'operatività di
questa maggioranza sono stati tanti; può essere un'attenuante, ma
erano presenti anche nell'altra maggioranza. Però non ci si può
sempre nascondere dietro al ruolo di prefetto, Presidente, un ruolo
che io ho sempre detto fondamentale per la nostra regione e i
componenti di Pour Notre Vallée lo ritengono fondamentale, ma non
deve essere una scusa per il non agire, per il non fare.
Ecco, tali sono un po' le motivazioni alla base di questa
scelta difficile, dettata da una linea, ritengo, di coerenza che
piano piano ho testimoniato durante i consigli. Ho sempre tenuto la
stessa posizione. Non mi sono mai permesso di chiedere nulla. Le
assenze: è vero, sono stato assente. Sono stato assente quando
mancavano quattro assessori che erano, mi sembra, a Vinitaly. Sono
stato assente per scelta. Non era una strumentalizzazione. Non era
per ottenere niente, ma per sottolineare la mia assenza. Tanti
arrivano alla riunione in ritardo, tanti se ne vanno via prima.
Sono tutti fondamentali, nessuno essenziale.
Queste sono le motivazioni forti, difficili che hanno
portato anche a noi un alone di tristezza, perché un importante
percorso insieme lo abbiamo fatto, siamo andati verso il
cambiamento. Poi le strade si sono divise. È mancata la volontà di
dialogo e di confronto, soprattutto all'interno di casa nostra non
convocando più un'assemblea, convocando solo in coordinamento
potenziato di una persona, perché i numeri erano pari. Un
coordinamento in cui avevamo già detto tutto all'atto delle
dimissioni del coordinatore Fabio Gradi: sono cose che devono
rimanere lì e non è degno ripetere in questa sede. Abbiamo preso
atto delle sue dimissioni per doveri di lavoro. Un ragazzo giovane
e preparato, al quale io auguro tanto futuro.
Permettetemi, Presidente: mi sono dimenticato di ringraziare
l'Ufficio di Presidenza, i dirigenti, le segretarie dell'Ufficio di
Presidenza. Gente di grande professionalità e disponibilità. È
stato un onore lavorare insieme a voi. Grazie.
Presidente -
Grazie, collega. Apriamo la discussione. La
parola al vicepresidente Distort.
Distort (LEGA VDA) -
Prendo la parola riallacciandomi
all'ultima parte dell'intervento del collega Restano: un
ringraziamento all'Ufficio di Presidenza di cui ho l'onore di far
parte, quindi raccolgo questo ringraziamento e questo messaggio.
Ribadisco, anche da parte mia, l'onore di aver condiviso insieme al
collega Restano un percorso che per me è stato assolutamente nuovo,
come probabilmente per altri - vedo il collega Vesan - in cui
comunque è stato importante e rassicurante poter percorrere certe
scelte, certi passi conoscendo la competenza di altri membri di
questo Ufficio di Presidenza e conoscendone la lealtà.
A questo punto vorrei semplicemente dire alcune cose, non voglio
fare una celebrazione. Non voglio dare spazio a quel tipo di
retorica, che non è la retorica in senso letterale, la quale è
l'arte del persuadere, che è voler in qualche modo ricamare sulle
persone. Ritengo comunque opportuno e ci tengo a esprimere la mia
stima nei confronti del collega Restano. Questa stima nasce
semplicemente da una dimensione esperienziale e non nasce da una
capacità di giudizio eventualmente superiore ad altri, perché io so
perfettamente di essere uno degli ultimi arrivati. Però se l'albero
si riconosce dei frutti, i frutti sono stati i momenti in cui ho
conosciuto l'agire, ho osservato l'agire e il modo di procedere,
l'atteggiamento del collega Restano nei vari percorsi di questa
esperienza, che dall'indomani dei risultati delle elezioni arriva
fino a oggi. Io, con semplicemente questo senso di esperienza e
questa percezione, mi rendo conto che il collega Restano ha
dimostrato ai miei occhi - ma agli occhi di chiunque sia stato in
grado di osservare - di essere una persona volenterosa che impegna
tutte le sue risorse. Devo confessargli che, all'inizio della fase
di conoscenza del suo modo di agire, vedevo che di fronte ad alcune
prese di posizione, osservazioni, discussione di temi partiva da
parte sua un atteggiamento quasi ricorrente in cui sembrava che lui
non capisse a fondo. Permettetemi, non voglio minimamente arrivare
a equivoci o incidenti diplomatici! Era l'atteggiamento di qualcuno
che volesse ancora capire qualcosa; non era una
défaillance
,
tutt'altro. Da quello che ho potuto capire, era l'atteggiamento di
chi riflette, di chi analizza, di chi va a fondo, di chi si
confronta con quella che è una dimensione importantissima di ogni
uomo e che ritengo sia patrimonio di ognuno di noi: si chiama
coscienza ed esperienza. Io questo ho condiviso, ho scoperto e ho
riconosciuto nel collega Restano: la capacità volenterosa di andare
a fondo con le proprie risorse, per poter esprimere il suo parere e
per dare il suo contributo. Una persona quindi pacata che ascolta,
analizza, pondera prima di parlare e di agire.
Questo mi fa pensare, perché io osservo con curiosità quello che
una persona esprime. Perché io vi confesso di essere estremamente
curioso: mi piace osservare fino in fondo le persone, mi piace
percepire anche gli aspetti più marginali. È una curiosità, non è
un merito: è una curiosità. Questo mi permette di conoscere una
dimensione importantissima di ogni interlocutore, che è la
dimensione della persona.
Infine, una persona leale. Ed è proprio sul concetto di lealtà
che vorrei esprimere e condividere con voi una semplice e breve
riflessione. Nella lealtà si gioca il grande dibattito del pro e
contro. In un lavoro di squadra, in una dimensione di squadra la
lealtà è un elemento fondamentale. Arrivando per gradi, il primo
elemento, il più immediato, il più indispensabile sembra sia la
fedeltà, in un gioco di gruppo. La fedeltà, l'amico fedele, il
collega fedele è assolutamente indispensabile e importante in un
gruppo; assolutamente importante. Laddove manca la fedeltà a una
linea nascono delle situazioni critiche. Ma c'è una dimensione che
è ancora più importante e molto molto più rara - e proprio perché
rara è più preziosa - ed è la dimensione della lealtà. Amici fedeli
ce ne sono pochi, colleghi fedeli ce ne sono pochi, ma amici e
colleghi leali ce ne sono molto meno! Il leale è quello che nel
momento in cui qualcuno nel gruppo, un leader, o qualcuno nel
gruppo sbaglia, il leale lo dice. Il fedele sta zitto e obbedisce.
Il leale è infinitamente più prezioso. Il leale mette in atto quei
meccanismi che servono a un gruppo o a un leader di capire se sta
sbagliando, dove sta sbagliando. È una risorsa assolutamente
preziosa. Di fronte alla lealtà un gruppo o un leader hanno due
possibilità: accogliere l'espressione di questa lealtà e fare un
esame di coscienza, ricalibrarsi, riorganizzare, aggiustare il
tiro, crescere, migliorare - questa sarebbe la soluzione ottimale -
ma purtroppo siamo uomini con i nostri difetti e con i nostri
limiti e di fronte alla lealtà troppo spesso noi reagiamo
respingendo questo atteggiamento, assolutamente raro e prezioso, in
modo grossolano e allora diamo spazio alle accuse. Trovo
assolutamente grossolano che siano nate delle accuse di tradimento
nei confronti del collega Restano. Conto che questo faccia parte
della dimensione umana. Come diceva Terenzio:
Homo sum, humani
nihil a me alienum puto
. Quindi sì, è così, siamo uomini con i
nostri difetti, però io ritengo che sia estremamente importante
capire dalle lezioni. Ci sono persone rarissime: collega Restano,
lei è una persona rara, una persona leale e questo glielo riconosco
e conto di riconoscerglielo sempre.
Presidente -
Ha chiesto la parola il collega Manfrin.
Manfrin (LEGA VDA) -
Intervengo perché si ingenera questo
giochino per il quale la maggioranza, vedendo aria di tempesta,
sapendo bene di portare a casa un sacco e una sporta di critiche,
fa tutte le volte questo simpatico giochino di evitare di
intervenire, così va via liscia e
ce la siamo sfangata
,
perché questo era quello a cui si voleva tendere. Facciamo qualche
intervento e poi ci sarà tempo nelle repliche per raccogliere i
suggerimenti che arriveranno inevitabilmente anche dai banchi della
maggioranza.
Come abbiamo discusso all'interno della Conferenza dei
Capigruppo, desidero fare una valutazione complessiva non soltanto
rispetto alle dimissioni del collega Restano, ma per guardare anche
un pochino in maniera più ampia a quello che è accaduto, alla
situazione attuale. Il risultato delle elezioni europee è una di
queste. Il risultato delle elezioni europee ha sancito la messa in
minoranza dell'attuale governo, posto che fosse mai stato in
maggioranza tra i valdostani. Una minoranza popolare che né
rimpasti, né eventuali stampelle e nemmeno altri sotterfugi
potranno ovviamente ed evidentemente cancellare. Il minestrone che
è stato creato per le elezioni europee - tutti i partiti
cosiddetti, e sottolineo cosiddetti, autonomisti contro la Lega - è
stato decisamente indigesto per i valdostani, un po' perché non si
è capito che non è la somma di debolezze che fa una forza, un po'
perché se all'interno del minestrone c'è un ingrediente cattivo di
certo non si diluirà il sapore, ma si renderà cattivo tutto
l'insieme.
A questo proposito, mi hanno abbastanza stupito le dichiarazioni
del segretario di Stella Alpina, a cui però devo riconoscere di
essere stato uno dei pochi a essersi presentato in sala stampa il
giorno delle elezioni europee, mentre tutti gli altri hanno
preferito svicolare e scantonare, per evitare di essere ripresi
nella sera della
débâcle
. Però proprio il segretario di
Stella Alpina, a fronte di questa débâcle di proporzioni
assolutamente immani, ha pensato bene di dichiarare che il
risultato delle europee non ferma il vostro progetto di
federazione, che strategicamente a questo punto si può appunto
rinominare - il segretario di Stella Alpina, dico - la volpe del
Cervino, in onore a Rommel in quanto a strategia e in onore al
Cervino in qualità di simbolo elettorale della sconfitta e per
tutto il resto.
Non mi stupisco di alcune prese di posizione. Non mi hanno
stupito le prese di posizione e le parole utilizzate nel comunicato
stampa del neocostituito gruppo tra UVP e ALPE, che sono state
evidentemente intinte nel fiele del livore che si è creato a
seguito della sconfitta, ma ho letto due cose che mi hanno
particolarmente divertito e ci tengo a evidenziarle. Questo pezzo è
particolarmente divertente. "Il governo Fosson - aggiungono - è
nato per ridare governabilità, per arginare la deriva sovranista e
fascista e l'affermarsi di logiche politiche legate esclusivamente
all'interesse di un partito nazionale che fa capo a un leader
supremo". Cerco di interpretare le parole di questo comunicato dove
credo - oggi ne discutevo con la collega Morelli - che con la voce
"deriva sovranista e fascista" e "partito nazionale che fa capo ad
un leader supremo" voi vogliate indicare la Lega e ovviamente il
Vicepresidente del Consiglio Matteo Salvini.
A questo proposito leggo un'Ansa del 13 dicembre, con le
dichiarazioni del presidente Fosson alla Conferenza delle Regioni.
Cito: "Sono qui in rappresentanza del governo autonomista della mia
regione, che però vuole dialogare con tutte le forze nazionali".
Caspita, Presidente, addirittura dialogo con le forze sopranista
fasciste! Ma caspita, questo mi sembra un pochino strano! Inoltre,
sul brusco cambiamento della maggioranza Fosson spiegò che
l'attuale maggioranza autonomista è aperta a collaborazioni con
tutte le forze politiche, anche naturalmente con quelle della Lega.
Possiamo quindi affermare senza tema di smentita che, secondo la
maggiore componente del governo, il presidente Fosson è tacciabile
di collaborazionismo con i sovranisti e con i fascisti. E non so
quale sia la pena prevista nel codice di guerra per questo
collaborazionismo. La auguro, Presidente, che non comprenda
ovviamente la pena capitale.
Guardando la questione in maniera più sobria, potremmo invece
dire che questo comunicato stampa non è altro che un cumulo di
fanfaluche, che aveva il fine semplicemente di proteggere le vostre
riverite natiche appoggiate su quelle poltrone. La medesima pena
però ovviamente meritano gli stessi componenti del gruppo che ha
prodotto il comunicato, visto che ci risulta, anche qui senza tema
di smentita, che ALPE - anzi ALÉ, il movimento che ha perso la P di
participation
, dopo aver prima votato e poi smentito, per
voce del collega Nogara e anche per voce del presidente Fosson, il
referendum su CVA - ha entusiasticamente anche lei sostenuto la
Lega per diversi mesi al governo della Regione, proprio quelle
forze sovraniste e fasciste comandate da un leader supremo. Pensate
un po' cosa avete combinato.
Veniamo invece alle dichiarazioni che si sono susseguite in
questi giorni, fin dal giorno successivo alla presa di posizione di
Claudio Restano, che anch'io desidero ringraziare per il lavoro e
per la chiarezza con la quale ha definito la sua posizione, il
quale ha staccato la spina a questo governo regionale. Non sta
certo a me giustificare o motivare le scelte del collega Restano,
che ha già fornito ampiamente spiegazione di quanto ha fatto e di
quanto pensa, come peraltro aveva già fatto nella conferenza stampa
dedicata. Però mi sono permesso di analizzare due capisaldi. Il
primo - l'ho abbondantemente anche eviscerato - è la trasformazione
di questo governo da tecnico passeggero a politico. Si era
dichiarato che si sarebbero fatte poche cose ben determinate e poi
si sarebbe riconsegnato agli elettori il sacrosanto diritto di
esprimersi. Ma si sa, in questo Paese c'è il vizietto italico, che
gli autonomisti, a questo punto presunti tali, pare abbiano
assorbito piuttosto bene, per cui nulla è più definitivo del
provvisorio. Ringrazio il collega Restano per aver chiarito anche
alcuni incontri che sono avvenuti nell'immediata vicinanza del
nuovo luminoso non fascista e sovranista governo Fosson, che
sicuramente gli hanno procurato qualche grattacapo all'interno
della Giunta che chiedeva sdegnata: "Ma è vero che ti sei
incontrato prima del governo? - Eh caspita, sì, è vero. È proprio
vero!"; "Ma è vero che hai detto quello che ha detto Restano? - Eh
sì, caspita, è proprio vero".
Questo ci porta però al secondo punto, che anche qui è stato
trattato secondo me brillantemente e dall'interno dal collega
Restano. Che cosa avete fatto questi mesi? Io me lo ricordo
distintamente. Quando la Lega governava questa regione ricordo la
allora battagliera opposizione che ci chiedeva puntualmente a ogni
Consiglio, con profluvio di comunicati stampa - iniziative di
Consiglio poche, ma comunicati stampa tanti; eravate molto bravi -
che cosa stavamo facendo, perché dopo quarant'anni di malgoverno -
queste sono parole della collega Minelli, non mie - noi avremmo
dovuto in due o tre mesi porre rimedio a tutto e rilanciare
l'immagine della Valle d'Aosta, nonché la sua economia.
Ora la stessa domanda la rivolgo a voi: a voi quelli competenti,
a voi quelli bravi, a voi quelli non populisti e a voi quelli che
non fate mai dei proclami. Nel vostro programma avete scritto: "La
Valle d'Aosta è affetta da una grande crisi economica,
occupazionale, sociale e culturale che ha contribuito a generare
nella popolazione un senso di sfiducia nei confronti delle
istituzioni e della politica in generale e che si è così giunti
alla crisi in settori che un tempo erano traino dell'economia
valdostana, quale l'agricoltura, l'edilizia e l'industria, oltre
che di aziende che costituivano un volano importante per il
territorio". Bene, bravi, bis! Quali sono quindi a questo punto,
dopo sette mesi, i vostri risultati? Qual è il frutto del vostro
competente e duro lavoro di questi mesi? Avete forse risollevato le
sorti dell'agricoltura? Io direi di no, visto che per esempio
alcuni bandi in agricoltura, ne abbiamo discusso anche in questo
Consiglio, non siete stati nemmeno capaci di aprirli! Non dico di
portarli a termine e pagarli, ma nemmeno di aprirli. Così come non
siete stati in grado di risolvere il problema dei pagamenti degli
errori informatici che si creano proprio sui bandi. E anche qui,
non dico di risolvere, ma nemmeno di affrontare il problema del
lupo. Avete rilanciato l'edilizia e l'industria? Le fabbriche della
Bassa Valle sono uscite dalla loro crisi? Direi proprio di no.
Anzi, pare che la crisi che voi denunciavate si stia allargando
anche ad altre infrastrutture produttive. Infine, avete creato un
senso di fiducia nelle istituzioni? I cittadini guardano a questo
governo e al Consiglio con rinnovata fiducia? I risultati
elettorali sono lì e dicono evidentemente e molto chiaramente che
non è così.
Visto che non siete stati in grado di fare in sette mesi una e
dico una - utilizzo un'espressione che usava anche lei, collega
Nogara - neanche una delle cose che avete inserito nel vostro
programma, pensateci bene prima di prendere impegni programmatici
nuovi per il prossimo anno, che verranno nuovamente puntualmente
disattesi. D'altra parte, si sa, i colleghi di Rete Civica - o
forse dovremmo ribadire, come avevo detto ai tempi, "Rete di
salvataggio civica", ma lo vedremo in questi giorni; li vedo
parecchio silenti - non hanno mica proposto traguardi
irraggiungibili nella loro proposta di programma. Si tratterà solo
di aggiungere a quello che già non avete fatto in sette mesi la
norma di attuazione dello Statuto in materia di utilizzo delle
acque a scopo idroelettrico, l'ambiente e l'emergenza climatica, il
lavoro, la sanità, la ferrovia e la mobilità. Tutto questo in un
anno. Ma magari riuscite anche in meno tempo: vi prendete due mesi
per le ferie e siamo a posto così.
Un altro aspetto che invece mi lascia perplesso, anche qui
secondo la ridda di voci che si rincorrono su eventuali appoggi o
meno, organici o meno, esterni o meno a questa maggioranza, è il
connubio di forze che si vuole proporre a quest'aula e ai
valdostani. Non paghi di esservi visti bocciare il minestrone a
queste elezioni europee, decidete di riproporne un altro ancora più
ampio. Infatti sarà carino vedere il prosieguo e se verranno
accettate alcune proposte programmatiche e di sostegno per questa
maggioranza. Come riuscirete a coniugare nell'eventualità la
sentinella in piedi Fosson con i nuovi ingressi di sinistra
massimalista? Questi ultimi di certo non condividono le sue
posizioni ideologiche su quello e su altri temi, presidente Fosson
- basti pensare alle simpatie radicali di qualcuno - anche se lei
ha votato a favore del mantenimento di Radio Radicale e della
convenzione, il che me lo rende ancora più comico. Come coniugare
ovviamente chi si definisce orgogliosamente di centro destra e lo
ha detto in quest'aula, ma farebbe a quel punto da stampella a un
governo che dovrebbe virare decisamente a sinistra? Come coniugare
quanto dichiara il presidente di UVP Giuliano Morelli, "Il
Movimento si è espresso e ha stabilito che tenere in piedi una
maggioranza a diciassette, con un appoggio esterno sui temi, non è
praticabile, è inammissibile... non siamo lì per mantenere una
maggioranza a tutti costi, ma per portare a termine i dossier
importanti e urgenti", con quello che invece si vorrebbe fare? Come
coniugare le nette dichiarazioni rilasciate - questo ovviamente per
quanto riguarda Rete Civica - dalla collega Minelli all'indomani
dell'uscita del collega Restano? Ve le leggo. "Devono ancora
incontrarsi in realtà, ma la consigliera Chiara Minelli spiega come
il suo movimento non sembri disposto a scendere a patti. Non ci
siamo visti in questi ultimi giorni - racconta - ci incontreremo
domani per fare le nostre valutazioni. Di sicuro - di sicuro,
sottolineo - non abbiamo intenzione di entrare in questa
maggioranza. Non c'è nessuna intenzione di sostenerla, non è una
cosa che abbiamo preso in considerazione", quindi questo è un
qualcosa che è al di fuori di queste discussioni. "Anzi, in un anno
ci sono stati due governi - aggiunge Minelli - e siamo sempre stati
assolutamente distanti da entrambe le maggioranze. Nessun appoggio,
ma neanche nessun contatto da altre forze in Consiglio.
Personalmente non sono stata contattata da nessuno, se non da
giornalisti. Non ho ricevuto nessuna richiesta, né proposta. Anzi,
quello che abbiamo fatto soltanto qualche giorno fa, una conferenza
stampa su CVA, la nostra posizione è chiara, difficilmente
conciliabile e non cambia".
In conclusione leggo un invito che ci è arrivato in questi
giorni. "On invite par conséquence l'administration à prendre
conscience de ce qu'il est arrivé en évitant de banaliser et
minimiser la situation actuelle, en la considérant issue de
questions strictement personnelles qui n'ont rien à voir avec
l'administration; à prendre acte que la communauté nécessite d'une
administration qui ait des lignes programmatiques, des objectifs et
des buts à rejoindre clairs et précis et qui travaillent
conjointement pour le futur de notre collectivité. Le cas est
échéant: la parole aux électeurs". Questa è una sezione dell'Union
Valdôtaine che lo scrive in altre situazioni e in presenza di
maggioranze; figuratevi per voi che una maggioranza non la
avete.
Quindi io direi in definitiva che è necessario che prendiate
atto del vostro fallimento politico e amministrativo. È necessario
che cogliate con letizia lo sprone che arriva direttamente dai
cittadini valdostani. Dimettetevi e restituite la parola proprio a
quei valdostani a cui le necessità e le richieste di cambiamento
sono state sopite per ben sette mesi.
Présidente -
A demandé la parole la collègue Morelli.
Morelli (AV) -
Grazie, collega Manfrin per il piglio
deciso e per lo scossone che ha dato a quest'aula con il suo
intervento, perché veramente si stava instaurando un clima un po'
da viale del tramonto. Sembrava quasi una commemorazione del
collega Restano, che invece è qui seduto vicino a me, vivo e
vegeto, con buoni propositi di lavoro e di azione. Quindi, insomma,
coraggio, ragazzi!
Siamo stati stupiti dalla fuoriuscita... Fuoriuscita tra l'altro
è un brutto termine, però è quello che ha utilizzato il collega
Restano. Siamo stati stupiti dalla fuoriuscita del collega Restano
dalla maggioranza? Direi di no! Direi di no, perché le avvisaglie
duravano ormai da tempo. Erano settimane che l'area di pensiero che
fa capo al collega Restano dava segnali di impazienza e cercava
temi e spunti a cui appigliarsi. Credo che questo era sotto lo
sguardo di tutti, era chiaro a tutti, tanto a noi che sediamo in
questo Consiglio quanto all'esterno, quanto ai giornalisti.
Se da una parte noi abbiamo sperato fino all'ultimo - io lo dico
anche in prima persona - che fosse possibile una ricomposizione,
che fosse possibile un chiarimento, devo dire che a fronte
dell'incertezza, delle assenze - alcune giustificate altre volute,
credo che lo abbia detto lo stesso collega Restano - delle prese di
posizione contro, che ci stanno in democrazia, che però di sicuro
non facevano bene alla maggioranza, delle smentite immediate
rispetto alle dichiarazioni del presidente Fosson, beh, rispetto a
tutti questi elementi di disturbo ormai continui, c'era la
necessità di fare chiarezza e di sapere chi c'è e chi non c'è.
Quindi abbiamo guardato tutti con grande interesse la conferenza
stampa del collega Restano, con cui il collega ha comunicato che
avrebbe lasciato la maggioranza, perché intende essere protagonista
del cambiamento e oggi lo ha ribadito. Poi ha detto una cosa molto
bella, che vuol far sognare i valdostani. Io credo che sia un po'
l'ambizione di tutti i politici riuscire a far sognare i propri
cittadini.
Devo dire che alla fine, visti i tentativi falliti di
ricomposizione, questa notizia l'abbiamo accolta con sollievo,
perché quantomeno finalmente abbiamo capito quali fossero le
intenzioni del collega Restano. Non ne abbiamo capito fino in fondo
le motivazioni politiche, perché io la conferenza stampa me la sono
riascoltata due volte e devo dire che le motivazioni politiche
continuano a rimanere un po' oscure. Qualcosa possiamo intuire
delle motivazioni personali, che ci stanno naturalmente, di cui
però, mi sia concesso, collega Distort, nel dibattito politico
interessa fino a un certo punto. Poi i rapporti umani sono una
cosa, la politica è un'altra cosa.
Delle ragioni politiche poco si è capito. Oggi dall'intervento
del collega si evince che è una questione di movimento. È venuto
meno il dialogo, è venuto meno il confronto all'interno del
movimento. Sono cose che succedono a tutti i movimenti e anche ad
altri è successo. Guardo il collega Bertin che siede a una certa
distanza da me, nonostante per anni siamo stati seduti vicini. È
una cosa spiacevole. Noi non ne abbiamo fatto una
soap
opera
. Ci siamo limitati a prendere atto che non c'erano più le
condizioni. Rimane un rispetto sicuramente sia personale che
politico, dopodiché la politica va avanti e ognuno fa la sua strada
serenamente.
Noi non crediamo che affermare di provare onore e orgoglio
perché si fa cadere un governo sia una motivazione politica.
Oltretutto un governo guidato da un compagno di battaglia di cui il
collega Restano è stato il delfino, in qualche modo, e che oggi
invece abbiamo sentito dileggiare e schernire in pubblico, in
diretta. Non è una bella cosa e non è una motivazione politica. Ma
tant'è! Questa è la situazione, di questa dobbiamo prendere atto e
credo che sia quello che stiamo cercando di fare con realismo in
questi giorni. Noi pensiamo che la Valle d'Aosta, più che di
cambiamenti continui di scena, abbia bisogno di stabilità, abbia
bisogno di programmazione per poter fare e affrontare tutte le
questioni che il collega Restano giustamente ha evocato, la sanità
in primis
. A lui dobbiamo riconoscere in questo senso un
impegno. Io lo ricordo come presidente della V Commissione nella
scorsa legislatura. Persona competente, persona che voleva andare a
fondo nelle questioni. Probabilmente avrebbe anche a un certo punto
potuto assumersi delle responsabilità in quel campo. È un peccato
che non lo abbia fatto!
Credo che avremmo bisogno tutti quanti di un bagno di umiltà,
perché le nostre ambizioni personali dovrebbero veramente venire
dopo l'interesse personale e dovremmo guardare un po' di più
all'interesse generale. Questo è il nostro ruolo di eletti. In
questa direzione noi intendiamo proseguire, se vi saranno le
condizioni per poterlo fare. È un dovere, è una responsabilità per
noi verificare se vi sono le condizioni per proseguire e per
portare a termine le riforme necessarie. Le elezioni dello scorso
anno: sappiamo tutti che il nostro sistema elettorale non è di tipo
maggioritario - è un sistema che è un po' un ibrido - dove una
coalizione o una compagine maggioritaria hanno vinto. Nessuno ha
vinto, in particolare le scorse elezioni regionali. Credo che
questo debba essere detto in modo molto chiaro. Sono entrati in
Consiglio i rappresentanti di otto liste, quindi con uno
spezzettamento e una frammentazione veramente elevata. Si è votato
con un sistema proporzionale, quindi è solo normale, per non dire
doveroso, che vi siano delle interlocuzioni tra i gruppi per
cercare di trovare una soluzione alla crisi, nel rispetto delle
regole democratiche. Ovviamente nessuno farà forzature di nessun
tipo, ma dobbiamo essere coscienti che alcune riforme sono
necessarie e non sono più rinviabili: la legge elettorale dei
comuni, una riforma istituzionale che dia stabilità alla regione.
Sono temi che appassionano molto noi consiglieri e molto poco la
popolazione, ma sono temi che sono irrinunciabili, perché senza una
riforma istituzionale che dia governabilità alla nostra regione non
si possono affrontare tutte le questioni e tutti i problemi che
toccano la nostra regione.
Io non mi dilungherei oltre. Farei semplicemente un richiamo a
volare basso un po' tutti. Non vogliamo fare nessun martire,
neanche utilizzare aggettivi forti e magari un po' stonati. Ognuno
si assuma le sue responsabilità e cerchi di portare avanti il
mandato che ha ricevuto dagli elettori, con la serietà che è
richiesta a questo ruolo.
Un breve commento sulle elezioni europee, anche se, non so,
forse il tema sarebbero le dimissioni del collega Restano, ma visto
che sono state toccate e comunque hanno una rilevanza nel dibattito
politico... Le elezioni europee sono consultazioni difficili da
sempre per la Valle d'Aosta, perché difficilmente sono suscettibili
di portare un eletto valdostano in Europa. Sono elezioni che ci
hanno visti perdenti, che hanno visto una parte consistente di
questa maggioranza perdente, nonostante una bella candidatura,
quella di Marco Gheller, che colgo l'occasione per ringraziare per
la sua disponibilità e per aver saputo rappresentare lo spirito
autonomista con freschezza e competenza, ma evidentemente non era
il momento ed è stata una delusione. Altre logiche che fanno molto
riferimento alla situazione nazionale hanno avuto la prevalenza.
Crediamo che questo meriti sicuramente una riflessione da parte
nostra, non nel senso di abbandonare il campo - in politica non si
abbandona il campo - ma nel senso di capire quali sono stati gli
errori, quali sono le criticità, quali sono le motivazioni, perché
è dagli errori che in politica si impara e si ricostruisce.
Dalle ore 10:20 assume la presidenza il vicepresidente
Farcoz.
Farcoz (Président) -
La parole au collègue Secrétaire
Vesan.
Vesan (M5S) -
Vorrei scindere questo mio intervento nei
confronti della decisione del collega Restano in due parti, una
prima di tipo più personale e istituzionale e una seconda parte
forse più di tipo politico. Da un punto di vista personale io sono
stato eletto segretario di quest'aula insieme al collega Restano. È
stato un vicino d'ufficio nella condivisione della stessa poltrona
in quest'aula, una persona competente, disponibile, gentile e mi
sono trovato assolutamente bene con lui. Da questo punto di vista
mi dispiace che probabilmente fra poco non sarà più il mio collega.
Per quello che riguarda l'Ufficio di Presidenza devo riconoscere
che, se le nostre posizioni politicamente sono partite sempre in
modo un po' diverso e raramente ci siamo presentati nelle riunioni
con la stessa visione, però la disponibilità e il buon lavoro fatto
nell'Ufficio di Presidenza, anche grazie a lui, ci ha permesso di
lavorare comunque in modo sereno e di far funzionare questo organo;
di queste cose vorrei ringraziarlo.
Venendo, invece, a un'interpretazione politica del suo gesto,
devo esprimere maggiore perplessità. Collega Restano, lei è in
politica dal 2005 come sindaco di Valpelline. Da allora si è sempre
occupato di pubblica amministrazione, se vogliamo, dal lato della
maggioranza. Diciamo che questa vocazione governativa si è tradotta
spesso in tanti suoi gesti, dettati probabilmente anche da una
coerenza personale. Però io vorrei ricordare che nella scorsa
legislatura, peraltro tormentata come l'attuale, lei ha cambiato
quattro volte il gruppo consiliare in cinque anni. Dopo il primo
cambio, lei - eletto in quest'aula nella lista dell'Union
Valdôtaine - ha creato una nuova forza politica con la quale pochi
mesi dopo è entrato nella nuova maggioranza con l'incarico da
assessore. In queste maggioranze è rimasto più o meno fino a oggi.
È stato nella terza maggioranza della scorsa legislatura, è stato
nella prima maggioranza di questa legislatura e nella seconda
maggioranza di questa legislatura.
Noi siamo, se vogliamo, su fronti un po' antitetici. Siamo
sempre stati in minoranza e non essendo mai stati con lei da
nessuna di queste parti abbiamo una visione un po' più neutrale,
non abbiamo necessità di incasellarla nelle due famose colonne dei
traditori o dei convertiti, non essendo mai stati parte della
stessa compagine. Però da un punto di vista personale, pur capendo
alcune delle sue motivazioni, delle sue perplessità, anche dei suoi
sentimenti, pur avendo percepito la passione con cui segue alcuni
argomenti che le stanno a cuore, come le piccole stazioni
sciistiche piuttosto che gli enti locali e l'educazione della prima
infanzia e la tutela dei piccoli comuni valdostani, soprattutto,
non riusciamo tanto a capire veramente quale sia il suo
inquadramento politico. Probabilmente, anche in questa occasione,
lo capiremo fra poco. Dal nostro punto di vista purtroppo queste
dimissioni, al di là delle dichiarazioni pubbliche e delle
conferenze stampa, ci sembrano un po' un ennesimo tentativo di
annusare l'aria che sta tirando e di dirigere la barca di nuovo
nella direzione della probabile futura maggioranza.
Noi riteniamo che l'appartenenza politica abbia un perché e
ciascuno faccia politica partendo fondamentalmente da ideali
condivisi e partecipi a una forza politica, perché gli ideali che
condivide sono quelli della sua forza politica. Quindi il suo
gesto, ci perdoni, per noi è un po' incomprensibile. Personalmente
ritengo comunque di farle i nostri migliori auguri, per quanto così
lontane siano le nostre due visioni della politica.
Dalle ore 10:36 assume la presidenza il presidente
Rini.
Rini (Presidente) -
La parola alla collega Nasso.
Nasso (M5S) -
Anche io
faccio due considerazioni
sul quasi
santissimo Restano Dalla Torre
; mi perdoni la
battuta, nulla di personale, anzi mi sta anche simpatico. Non mi
sono preparata nulla, ho semplicemente preso degli appunti durante
gli interventi dei colleghi.
Io sono davvero interessata a capire i motivi di questa scelta,
ma proprio come cittadina e come membro di quest'aula. Non entro
nel merito, perché uno è liberissimo di fare questo tipo di
percorso all'interno di quest'aula e anche al di fuori.
Collega Restano, lei dice che in Giunta lei ci è andato perché
Fosson non voleva e quindi all'epoca ci è entrato lei. A me non
piace citare né
SMS
né cose che si dicono fuori microfono,
perché mi sembra veramente di una bassezza profonda, ma io con le
mie orecchie ho sentito tante volte altre cose. Sarò ancora poco
esperta in questo ambiente, per me davvero complicato e difficile,
ma io ci vedo più personalismo che ideologia politica. Lei dice che
non è stata una scelta politica, ma allora che tipo di scelta è
stata? Lo dico proprio per mera curiosità, perché a me non cambia
niente nella realtà saperla come consigliere in questo momento. Io
sono qui in minoranza, quindi lo vorrei sapere proprio da
spettatrice.
Non mi piace parlare di tradimento - anch'io ho letto questa
parola su alcuni comunicati stampa - perché, ripeto, ognuno può
fare ciò che vuole. Si può uscire ed entrare dai vari gruppi con
dignità, senza fare sempre una
soap opera
(mi è piaciuta la
definizione della collega Morelli), perché secondo me ai valdostani
interessano veramente poco le lotte intestine dei vari gruppi, che
sono proprio becere, secondo me. Ho voglia di capirne di più, anche
se tendenzialmente non mi cambia nulla nella mia posizione.
Ho ascoltato il collega Distort, che addirittura parlava del
povero Restano al passato: sembrava quasi un necrologio, mamma mia!
Grazie a Dio il collega è qui, sta bene e sembra abbastanza
contento. Capisco la
captatio
, però un minimo di...!
Il collega Manfrin ha citato le elezioni europee. Sì, forse
siamo fuori tema, però perché non parlarne, per carità. Anche noi
per primi, io l'ho detto e lo ribadisco, abbiamo ricevuto una
batosta, quello è, anche se dobbiamo sempre sottolineare che non è
che una elezione successiva annulli la precedente, se no sembra
quasi inutile farle. Le comunali di Aosta, cosa succede, annullano
poi le europee? Ogni elezione è vero che serve anche da conta di
quello che è, ma ricordiamoci che il partito vincitore - sì, la
Lega è quasi al 40 percento, mi fa sempre un po' specie dirlo - è
sempre stato quello dell'astensionismo. Volente o nolente è così.
Un po' quelli che non hanno più voglia di votare - lo dico con una
tristezza infinita - quasi anche li capisco. Parliamo di europee:
per carità, tutti abbiamo fatto i nostri commenti tramite
comunicati stampa, lo possiamo fare anche qui, anche se sono fuori
tema.
Concludendo, anche io spezzo una lancia a favore del santissimo
Restano. È vero quello che ha detto lei: sanità, scuola, ha
accennato alla legge sul turismo. Ma io non ho mai sentito nessuno
qui dentro che non voglia portare avanti nodi così importanti. Al
di là dei giochini politici, in questo anno di esperienza ho potuto
vedere e apprezzare che quando un tema era condiviso, al di là di
maggioranza e opposizione, anche quando si portavano delle mozioni,
è stato votato all'unanimità o quasi. Quindi alcuni temi sono base
di noi, sono importanti per ognuno e sono trasversali, secondo me,
a tutti i colori.
Concludo dicendo che io non so cosa succederà. Prendiamo
assolutamente atto di questa dimissione che, per quanto mi
riguarda, non trova un mio giudizio personale. Ripeto, ognuno è
libero di fare ciò che vuole, ma mi manca il grosso contenuto.
Sarei proprio curiosa di capire. E quindi perché? C'è un punto
programmatico che proprio non le è andato giù? Non è stato contento
di non fare più l'assessore? Mi manca questo pezzetto. Tutto
qui.
Presidente -
La parola alla collega Spelgatti.
Spelgatti (LEGA VDA) -
Collega Nasso, ormai sono abituata
al fatto di non capire mai il senso politico dei suoi interventi,
come quello dei suoi colleghi. Sinceramente non l'ho mai trovato e
ogni volta che aprite bocca faccio veramente fatica a capire dove
vogliate andare a parare. Le ricordo sempre che lei e il suo gruppo
teoricamente sareste in opposizione, quindi faccio fatica a capire
dove vogliate andare e quale sia il senso delle cose che dite. Ma
tant'è e ormai mi ci sono abituata.
Vorrei dire io qualcosa, visto e considerato che lei dice di non
capire il senso politico, così come ha detto la collega Morelli,
delle scelte del collega Restano. Noi qui della Lega non siamo di
certo tenuti a difendere le scelte del collega Restano che sono
sue, assolutamente personali, ma ho apprezzato molto il discorso
che ha fatto il collega e vorrei intervenire solo ed
esclusivamente, perché tanto ormai è già stato detto tutto ed è
inutile ripetere tutte le considerazioni politiche, per spostare
l'asse su un qualcosa di, secondo me, molto più importante.
Si è parlato tante volte, anche sui giornali, delle accuse di
tradimento. Qui si capisce che c'è uno scollegamento totale tra la
politica e i cittadini, tra il senso dell'essere uomo normale e il
senso dell'essere politico, tanto che molte volte c'è da
vergognarsi nel momento in cui ci viene detto "voi siete dei
politici", nel senso che la reazione che io provo internamente è
sempre quella di dire: no, non sono un politico, nella vita sono un
avvocato! Questo perché c'è una reazione umana istintiva di difesa
rispetto a un modo di essere politico, che ha perso completamente
il collegamento rispetto all'essere uomini ed essere cittadini.
Che cosa si è tradito e che cosa eventualmente avrebbe tradito
il collega Restano? Avrebbe tradito i giochi di palazzo, sempre se
poi li ha traditi e bisogna poi vedere come. I giochi di palazzo e
i giochi di persone che non hanno più nessun collegamento, lo
ripeto, con i cittadini e con il bene comune. Con il collega
Restano abbiamo sempre lavorato molto molto correttamente in
Giunta, quando faceva parte della nostra maggioranza. Con il
collega Restano abbiamo sempre e solo parlato di visione della
politica, che non ha niente a che vedere, dal nostro punto di
vista, con i giochi di palazzo, ma ha a che vedere con ideali, con
obiettivi, con il bene della collettività, con il bene dei
valdostani e con la nostra visione della Valle d'Aosta e di dove la
Valle d'Aosta dovrebbe andare. Visioni che si possono condividere o
che si possono non condividere: questo fa parte chiaramente del
gioco alto della politica. Nessuno ha la verità in tasca, nessuno
ha la presunzione di avere la bacchetta magica e nessuno ha la
presunzione di sapere esattamente tutto quello che deve essere
fatto, ma dal nostro punto di vista, nel nostro modo di lavorare e
nel modo di lavorare che abbiamo sempre avuto con il collega
Restano, il presupposto principale e l'unico presupposto su cui si
fondava il nostro modo di lavorare insieme era: avere delle
visioni, avere degli ideali, giusti o sbagliati che fossero -
ognuno chiaramente ha la sua idea - e lavorare per andare in una
determinata direzione. Lui a questo non è mai venuto meno, tanto
che il suo percorso è sempre stato coerente con questo.
L'unica cosa che è importante nel momento in cui qualcuno fa
politica è rimanere fedeli e non tradire i propri ideali, quello
che si è detto di voler fare e per cui si è stati eletti. Nel
momento in cui uno è eletto non rappresenta più soltanto le persone
che lo hanno votato, ma rappresenta tutti i valdostani e di tutti i
valdostani bisogna tenere conto, del bene comune bisogna tenere
conto. Quello deve essere l'unico faro che deve guidare l'azione di
chi ha l'onore e soprattutto l'onere di sedere su quelle poltrone,
non il proprio tornaconto personale, non la propria poltrona, non
la propria rielezione, ma il bene comune. Lui è sempre rimasto
coerente rispetto al bene comune, infatti, anche in tutti i momenti
del cambio di maggioranza e quant'altro, c'è sempre stata una
lealtà, una correttezza reciproca fra uomini che pensano a quello
che potrà essere il futuro della Valle d'Aosta e che si confrontano
con lealtà. Lealtà rispetto a dei principi, non rispetto alle
poltrone.
Il collega Restano a tutto questo è sempre rimasto fedele ed è
rimasto fedele rispetto al proprio mandato elettorale, al mandato
dei propri elettori, ma non solo, perché poi una volta che si è
stati eletti si risponde a tutti cittadini. È rimasto fedele a un
ideale e quello correttamente ha portato avanti. In tutte le mosse
che ha fatto anche successivamente lui ha dimostrato di avere
lealtà, di avere correttezza, di non essere un traditore, perché
non si guarda il tradimento rispetto ai giochi di palazzo, ma si
guarda il tradimento o meno rispetto ai valdostani.
Per questo io ho sempre apprezzato il collega Restano. L'ho
apprezzato quando abbiamo lavorato insieme, l'ho apprezzato anche
quando era in maggioranza. Lo apprezzo oggi perché è in minoranza,
perché c'è il rispetto riguardo a un uomo, nei confronti di un uomo
leale e corretto con cui ci possono essere differenze di vedute,
differenze di opinioni, ma questo fa parte chiaramente del gioco
politico. Per fortuna c'è una maggioranza, c'è un'opposizione, ci
sono ideali diversi. Questo fa parte della democrazia. Questo è il
gioco della politica, ma inteso nel senso più ampio, laddove la
politica però si occupa solo ed esclusivamente del bene comune e
della discussione rispetto a una visione, rispetto a dove si vuole
che vada la Valle d'Aosta. Questo è fare politica.
In questo Consiglio purtroppo abbiamo visto che ciò che porta
avanti la politica è il gioco di palazzo, che è un qualche cosa che
chiaramente distrugge la Valle d'Aosta, distrugge tutto ciò che
sono gli ideali, tutto ciò che dagli ideali si traduce
nell'economia e in tutti i settori, e distrugge quello che è il
bene comune. Voi avete perso, voi tutti avete perso, secondo me, il
senso di questa visione e del perché si è stati eletti. Infatti, io
non riesco a capire che cosa stiate facendo voi come opposizione,
quale sia la vostra visione, quale sia la vostra posizione per il
futuro. Ripeto, non siamo unti dal Signore, non siamo stati eletti
qua per rimanere attaccati a una poltrona.
Come ha ricordato il collega Restano, da subito, quando si
parlava del futuro e di un possibile dialogo per il futuro, noi
abbiamo sempre detto che così non si può andare avanti. Non c'è
possibilità di dialogo tra questa maggioranza e la minoranza. Non
abbiamo visioni per il futuro e del modo di fare politica che siano
conciliabili. Abbiamo sempre detto: bisogna ritornare alle urne.
L'abbiamo detto in tempi non sospetti, l'abbiamo detto anche prima
delle elezioni europee, l'abbiamo detto quando ancora non potevamo
neanche lontanamente sapere quella che sarebbe stata la risposta
dell'elettorato rispetto anche al nostro governo e se potevamo
essere stati apprezzati o meno. Ma noi abbiamo sempre detto: così
non si può andare avanti, questo non è il bene della Valle d'Aosta,
andiamo tutti a casa, saranno i valdostani poi a decidere quello
che si dovrà fare.
Questa si chiama coerenza e al collega Restano, umanamente
parlando... che non è qualcosa di diverso dalla politica.
L'umanamente parlando non è qualcosa di diverso dalla politica,
perché quando siamo eletti qua non perdiamo la nostra umanità. La
cosa più importante è rimanere leali e fedeli come uomini rispetto
al bene comune e rispetto al compito che ci è stato dato dai
valdostani, che non è sedere su una poltrona. Tutti dobbiamo essere
pronti in qualsiasi momento a ritornare a casa e a ritornare a fare
il proprio lavoro. È un mandato quello che ci è stato dato. Noi
abbiamo detto che così non si può portare avanti il mandato che ci
è stato dato: si torna a casa! Indipendentemente da quello che sarà
l'esito delle urne, perché sono i valdostani che hanno il potere di
decidere, non noi.
Invece quello che accade in quest'aula è che non c'è nessuna
possibilità di lavorare per il futuro. Tutti lo sapete benissimo.
Anche quelli che vogliono andare in soccorso di questa maggioranza
lo sanno benissimo, che questo significa soltanto portare avanti di
qualche mese lo stipendio, perché tanto crolla tutto lo stesso, ma
chi paga le spese di tutto questo sono i valdostani, solo ed
esclusivamente i valdostani. Uscite da qua, andate a parlare con le
persone e chiedete se i valdostani vogliono che si vada avanti
così, con una maggioranza che non ha i numeri, con il soccorso di
qualcuno che contraddice tutta la politica che ha fatto fino a oggi
pur di non perdere la poltrona, pur di prorogare questa agonia di
qualche mese e se questo è quello che vogliono i cittadini. Uscite
da qua e andate a chiedere! La risposta vi sarà chiara. Non dovete
decidere voi. Non dobbiamo decidere noi. Non dobbiamo decidere noi!
Se non si può lavorare si va a casa tutti quanti. Lo abbiamo sempre
detto, lo abbiamo detto in tempi non sospetti. Lo ha ribadito il
collega Restano, quando anche ha raccontato quello che avveniva
dietro le quinte. La nostra volontà è sempre stata questa,
consapevoli del fatto che così non si può lavorare. Ripeto, a
pagare il prezzo di tutto questo sono solo ed esclusivamente i
valdostani.
Presidente -
La parola alla collega Nasso, per fatto
personale.
Nasso (M5S) -
Buongiorno, collega Spelgatti. Lei non
saluta mai, io la saluto volentieri. Io prima ho improvvisato,
quindi non posso rileggere cosa ho detto, però sicuramente c'è il
video. Ho fatto una considerazione su quello che sta avvenendo e mi
sembra lecito. Mi sembra che io possa e debba farlo. Ho
semplicemente detto che non ho a fondo compreso, ma non giudico,
anzi lo rispetto e dal mio ruolo di opposizione sto a guardare. Non
vorrei annoiare ulteriormente. Si riguardi il video
.
Io sono
in minoranza e per me possiamo andare al voto quando vogliamo.
Secondo me, lei ha strumentalizzato la mia considerazione
assolutamente personale e pertinente.
Presidente -
La parola alla collega Russo.
Russo (M5S) -
Le dimissioni dalla maggioranza del collega
Restano e le conseguenti e continue dichiarazioni delle varie forze
politiche in merito alle conseguenze della sua azione mi obbligano
a fare una serie di riflessioni che vogliono partire dalla
situazione in cui ci troviamo oggi. La crisi non è del collega
Restano, la crisi non è dell'attuale Giunta, la crisi è, secondo
me, dell'intero Consiglio regionale.
Fare politica per me significa raccogliere le istanze dei
cittadini e prestare un servizio attraverso un'azione politica. Il
concetto di azione politica risiede nella ricerca della soluzione
di un problema posto dai cittadini, oppure individuata
autonomamente da noi che siamo politici, ma che siamo anche
cittadini. Non è vero che il buon amministratore deve essere
onnisciente e deve avere la verità in tasca. Le caratteristiche
principali del buon amministratore devono essere però l'umiltà e
l'onestà intellettuale, l'umiltà di ascoltare e l'onestà
intellettuale di dire sempre la verità. La politica, lo sappiamo
benissimo, non è quella che si vede nelle aule del Parlamento,
nelle aule del nostro Consiglio regionale o nelle aule dei vari
consigli comunali o provinciali. Quello è solo dibattito politico
guidato da strategie di comunicazione. La politica vera, reale, si
fa - concordo con la collega Spelgatti che lo ha ben detto - solo
se si ha una visione complessiva di sviluppo della comunità
valdostana, dal punto di vista dell'economia, dal punto di vista
dello stato sociale e dell'occupazione che si vogliono creare per
la Valle d'Aosta, attraverso la definizione di priorità non solo in
ciò che va fatto - lo voglio sottolineare - ma anche e soprattutto
nei valori e nei principi che si vogliono costruire e che si
vogliono trasmettere ai cittadini. Le priorità si possono definire
solo se vi è una chiara programmazione degli obiettivi, concreti e
non, che vogliamo raggiungere in un'ottica di sostenibilità
ovviamente economica, ma anche ambientale.
Nell'immaginario collettivo, chi fa politica dovrebbe farlo per
mettere a disposizione la sua cultura, la sua competenza e il suo
tempo, per risolvere e migliorare la situazione della collettività
da cui è chiamato per amministrare. Il problema nasce nel momento
in cui oggi, nella quasi totalità dei commenti dei valdostani, chi
fa politica lo fa esclusivamente nel suo interesse personale. In
quanti, in tanti, in questo solo anno di consiliatura che ho fatto,
mi hanno detto: la maggior parte di voi si fa solo i fatti propri.
È in questa concezione dei cittadini, rispetto ai propri
rappresentanti istituzionali, che oggi viviamo questa profondissima
distanza fra ciò che dovrebbe essere fare politica e ciò che invece
è diventato. Quindi si ha come logica conseguenza un crescendo di
disaffezione alla cosa pubblica che è diventata cosa nostra; ma non
è cosa nostra! È ovvio pertanto che in questo scenario può
succedere - e può succedere! - che fare politica diventi sempre più
acquisizione del potere di fare favori. E lo sappiamo! Quindi si fa
diventare un favore ciò che prima era un diritto, per la cui
concessione occorre rivolgersi a un potente di turno che bisognerà
ringraziare in qualche modo. Tutto questo incentiva un
comportamento che sta incancrenendo davvero i rapporti
interpersonali fra di noi e poi verso le istituzioni, comportamento
che al contempo è causa-effetto della corruzione dilagante e
dell'aumento della disaffezione e dell'astensionismo dell'elettore
dalle competizioni elettorali.
Come usciamo da questa spirale negativa? Intanto dobbiamo
imparare a recuperare un senso di appartenenza a una comunità e a
un luogo. Occorre che noi 35 consiglieri lavoriamo affinché nella
nostra regione ogni persona abbia il diritto di vivere un'esistenza
dignitosa; ce lo stiamo dimenticando! Il bambino, su cui investire
in modo importante per il suo futuro tramite la scuola, è una
priorità. L'anziano, a cui occorre salvaguardare la qualità di vita
nell'ultimo periodo della sua esistenza, è una priorità. Il giovane
in cerca di lavoro, l'imprenditore che è in crisi, il lavoratore
disoccupato, le giovani coppie che vorrebbero poter mettere su
famiglia ma non possono, e ce ne sono tantissime, lo sapete
benissimo. La persona che ha un problema sanitario cronico o acuto
che sia e non ha accoglienza nell'ospedale.
È necessario che il nostro Consiglio metta in atto una rottura
nel modo di pensare e di praticare la politica, una rottura da
svolgersi con decisione soprattutto nei confronti di quelle logiche
di azione e di quei comportamenti che affermano l'idea della
politica non come un servizio per tutti, ma come un privilegio per
pochi. Noi consiglieri non possiamo più ragionare con la logica
della mediazione e della distribuzione delle risposte alle attese
dei tanti, ma con l'anticipazione e la definizione delle
problematiche e delle necessità che si devono affrontare nel medio
e lungo termine qui nella nostra regione, per assicurare ai
cittadini e alle giovani generazioni le condizioni per il benessere
sociale. Fare la
polis
- politica vuol dire quello: fare la
polis, quindi fare una comunità - si traduce in una prospettiva di
progettazione del futuro della comunità, del cambiamento delle
regole e dello sviluppo dell'istituzione, in relazione alle domande
che si dovranno affrontare e soddisfare, sempre nella prospettiva
di un benessere fruibile dall'intera comunità dei nostri cittadini.
Di contro, a una prassi che ha condizionato la politica
subordinandola al presente, al contingente, alla gestione dei
problemi legati a interessi di singoli e di gruppi, occorre
riattivare la prospettiva di un fare la polis che si proietti nella
dimensione temporale del futuro. Già solo dire così a me apre la
mente.
Io concludo dicendo però che in questo primo anno di
consiliatura, non so se sarà l'unico, sia nella giunta Spelgatti,
sia nella giunta Fosson, non ho visto umiltà e onestà
intellettuale: non sempre, soprattutto in alcuni consiglieri
regionali e nelle loro esternazioni. Non ho visto la definizione di
priorità precise, non solo in ciò che va fatto, ma anche e
soprattutto nei valori e principi che si vogliono costruire e
trasmettere, perché secondo me è la base. Noi dobbiamo ricostruire
la base, perché non ce l'abbiamo. Non ho capito qual è la visione
che abbiamo per la nostra regione. Non ho visto l'interesse reale e
concreto per la presa in carico e la risoluzione dei problemi reali
che toccano le persone che vivono intorno a noi. Ho visto slogan,
dichiarazioni e autocelebrazioni in Consiglio e con i media:
soprattutto con i media siamo tutti bravissimi a parlare, con
dichiarazioni che non sempre peraltro rispecchiano la realtà. Spero
che con le prossime elezioni - non so, a questo punto potrebbero
avvenire fra due mesi, fra un anno, non lo so - ci sarà qualcuno
tra gli eletti che avrà chiaro quali siano le priorità per la
nostra regione - lo ripeto, perché per me è la base - non solo
nelle azioni, ma soprattutto nei valori e nei principi.
Diversamente, quale che sia la composizione del governo e
dell'assemblea regionale dei prossimi anni, la Valle d'Aosta
imploderà e per lei non vedo un futuro di rinascita.
Presidente -
La parola al collega Mossa.
Mossa (M5S) -
Mercoledì scorso abbiamo donato un ecografo
al reparto pediatria dell'ospedale di Aosta. Qualcuno già sento che
dice "noooo!". Magari dà fastidio, perché fare del bene alla
popolazione può essere anche fastidioso per alcuni, lo capiamo, lo
apprendiamo, ne siamo bene a conoscenza. Comunque, è uno strumento
che permette di fare delle visite direttamente nel letto del
bambino, evitando così di doverlo spostare in altri ospedali fuori
Valle dove, appunto, ci sono questi strumenti che in Valle d'Aosta
purtroppo mancavano. È un macchinario che è stato acquistato con i
soldi che noi ci tagliamo dai nostri stipendi. Avevamo intuito che
sarebbe stato un gesto gradito alla popolazione, ma di certo la
risposta dei cittadini a questa nostra azione è andata ben oltre le
aspettative. Tanti per strada ci fermano e si congratulano con noi
per questo gesto.
Tutto questo per dire che la gente qua fuori si aspetta queste
cose da noi che siamo qua dentro. Se noi in quattro, come dice la
collega Nasso, tagliandoci le nostre indennità, riusciamo a fare un
gesto del genere, cosa potremmo fare se lo facessimo tutti e 35? Ma
ancora di più, aggiungo io, se gestissimo veramente il bene comune
per il bene della società e dei cittadini, che cosa potremmo fare
in 35 per la nostra gente?
Per il collega Restano e la collega Spelgatti, visto che
probabilmente non capiscono i nostri interventi, cercherò di essere
molto chiaro: con tutto il rispetto, alle persone qua fuori delle
sue dimissioni non gliene importa proprio nulla. Che lei si faccia
manipolare dall'interno o dall'esterno, da qualcuno in questi
giochi di potere, in questi tristi giochi di ruolo, nei quali si
tenta di, non lo so, fare un percorso per arrivare chissà dove -
magari questo già lo sapete e sarebbe bello se lo dicesse anche a
noi! - non importa nulla alle persone qua fuori, come non importa
nulla dei vostri ribaltoni, non importa nulla dei vostri rimpasti o
dei vostri capricci.
Le persone vogliono delle risposte da anni e nessuno ormai
gliele sta più dando. Vogliono una sanità che funzioni, che sia
efficiente, dei trasporti sostenibili, economici e capillari. I
giovani, come diceva la mia collega, vogliono un lavoro per non
essere costretti a scappare all'estero in cerca di ciò che questa
regione non è in grado di dare, nonostante, grazie alla nostra
specialità, tratteniamo più tasse rispetto alle altre regioni.
Vogliono un mutuo per potersi pagare una casa, perché hanno diritto
ad averne una. Vogliono il rifiorire dell'agricoltura, del turismo,
per rilanciare un settore ormai schiacciato da lobby e
multinazionali, un settore nel quale si preferisce acquistare
prodotti che arrivano da altri paesi, perché più convenienti
rispetto ai nostri a chilometro zero.
Questo succede per necessità, perché la stragrande maggioranza
delle persone, dopo aver pagato le tasse, dopo aver pagato
l'affitto, dopo aver pagato le bollette e spese varie, deve per
forza fare economia nel settore alimentare per poter arrivare a
fine mese. Tutto questo quando non ci sono imprevisti, altrimenti i
sacrifici della gente raddoppiano per poter sbarcare il lunario.
Veramente c'è qualcuno qua dentro che pensa che alle persone qua
fuori con i loro problemi interessino le dimissioni del collega
Restano o le crisi di maggioranza? Veramente pensate questo?
Chiedete alle persone: chiedetelo alle persone! Volete una
risposta? Allora, visto che fate di sì con la testa, i cittadini mi
sembra che siano già stati abbastanza diretti con voi, visto che
solo il 51 percento degli aventi diritto sono andati a votare alle
ultime elezioni. Significa che un cittadino su due non è andato a
votare. Se siete così convinti che ai cittadini qua fuori
interessino i vostri giochi, vi hanno già dato una risposta ed è
ben diversa da quella che credete voi.
Di motivazioni ne ho sentite tante, probabilmente le sento solo
io e voi non le sentite, ma ne vorrei citare qualcuna: "Tanto non
cambia nulla", "Sono schifato", "Sono disgustato", "Si devono solo
vergognare", "La sanità fa schifo", "Se non ti puoi permettere le
visite mediche private ti fanno aspettare dei mesi, altrimenti se
paghi te le fanno miracolosamente anche in giornata", "Ormai
abbiamo toccato il fondo" e la più ricorrente è "Cosa voto a fare?
Tanto sono tutti uguali". Mi fermo qua e preferisco non pronunciare
le altre per rispetto di questa assise e dei colleghi presenti.
Per questo continuiamo a rimarcare quanto sia importante
accettare i nostri prerequisiti, prima di partire con un eventuale
contratto di governo condiviso con qualsiasi delle forze politiche
qui presenti. Per far capire che siamo più vicini ai cittadini
bisogna avvicinarsi a loro. Visto che tutti qua fuori stanno
facendo dei grossi sacrifici, dovremmo farlo anche noi tagliandoci
le indennità. Questo è il primo segnale. Vogliamo anche che chi ha
subito una condanna non ricopra ruoli apicali e non gestisca più il
bene comune. Senza entrare nel merito delle condanne, che possono
essere sindacabili o meno, vogliamo che comunque questa diventi una
regola fissa per tutti. Questi sono i segnali che la gente qui
fuori si aspetta. Noi 4 lo stiamo vivendo in prima persona e ce ne
rendiamo conto grazie ai nostri piccoli grandi gesti.
Prima di concludere vi chiedo solo di provare a immedesimarvi un
attimo in quel padre o in quella madre di famiglia che, dopo aver
fatto doppi, tripli turni di lavoro logorante, anche la domenica,
rientrano a casa stanchi e si occupano della loro famiglia. Dopo
che hanno calcolato i loro
budget
mensile, perché comunque
tutto deve rientrare nelle spese, magari si rendono conto che
quello è proprio il mese in cui scade l'assicurazione della
macchina, o che devono cambiare le gomme, o che pure hanno delle
spese sanitarie che non possono aspettare mesi e mesi, ma che
devono fare in privato e quindi pagare visite mediche e costosi
farmaci. Queste persone rientrano a casa stanche per tutto quello
che le circonda, accendono la tivù per distrarsi un attimo e
pensare a qualcos'altro e sentono al TG che il collega Restano
lascia la maggioranza e si dimette dall'Ufficio di Presidenza.
Veramente pensate che a qualcuno importi?
Presidente -
La parola al collega Sammaritani.
Sammaritani (LEGA VDA) -
Grazie al collega Mossa, che ci
ha finalmente chiarito che... quantomeno per il Movimento 5 Stelle,
in tutta la loro ingenuità che io apprezzo per certi versi, perché
è sempre da apprezzare; sembra un po' la
théorie des climats
sull'uomo selvaggio. È bello sapere che la politica non serve a
niente, che qui c'è una crisi non solo di Giunta ma anche di
Consiglio, eccetera. Sono tutte cose che penso nessuno sapesse, ma
che evidentemente, a quanto pare, stanno bloccando tutta la vita
politica e amministrativa di questa regione.
Immagino che effettivamente ai cittadini valdostani non
interessi assolutamente se esiste una maggioranza, non interessa se
uno dei componenti della maggioranza non c'è più, non interessa
nulla di tutto questo, non interessa quindi se qualcuno potrà
riuscire a votare dei provvedimenti che abbiano un impatto
devastante su questa regione, perché questo è secondario. È
importante sapere che abbiamo un ecografo in più, che abbiamo
sicuramente qua fuori gente che brontola; ci fermano anche a noi,
naturalmente, tutti i giorni. Questi sono i temi fondamentali:
tagliare gli stipendi ai politici e fare cose di questo genere.
Tutta questa demagogia che ha consentito evidentemente al Movimento
5 Stelle di acquisire un consenso notevolissimo e che peraltro sta
altrettanto rapidamente, forse ancora di più, perdendo.
Mi spiace, addirittura, che lei mi porti su questo campo, perché
in realtà noi non dovremmo bisticciare. Noi siamo l'opposizione,
tutti e due, e ve lo abbiamo già spiegato più di una volta.
Dovremmo essere dalla stessa parte, ma evidentemente, per carità, è
giusto anche che in politica ognuno la pensi un po' come crede.
Quindi naturalmente è giusto anche che - purtroppo qualche volta
succede - la minoranza, l'opposizione faccia da stampella, da
supporto a una maggioranza che non è più tale.
Naturalmente ho apprezzato molto, come sempre apprezzo peraltro
dal punto di vista politico, l'intervento della collega Morelli.
Malgrado questa Giunta non riesca a prendere decisioni, per esempio
sui vigili del fuoco, a mio avviso la collega Morelli dovrebbe
essere, invece, membro onorario dei vigili del fuoco, perché la
capacità sua di spegnere le questioni è veramente magistrale! Io le
faccio i complimenti per questo, perché la collega Morelli
naturalmente ha detto anche che le elezioni regionali dell'anno
scorso non le ha vinte nessuno. La domanda forse è un'altra: chi le
ha perse? Qui già qualcosa di più chiaro c'è, secondo me. Ma
comunque non è adesso il momento di discutere di questo. Certo che
il collegamento con le elezioni europee tutto sommato c'è. Saranno,
per carità, elezioni di secondo piano per la Valle d'Aosta, visto
che un valdostano non riusciamo a portarlo in Europa, anche per
colpa nostra sicuramente, perché probabilmente si poteva anche
fare. Non riusciremo a portare un valdostano, ma il voto dei
valdostani un significato ce lo ha. Se il voto dei valdostani ha
detto che tutte le forze autonomiste messe assieme, tutte le
autonomie per l'Europa hanno raccolto il 13,85 percento e che, se
messe insieme al PD, visto che magari si strizza l'occhio a
sinistra, che ha fatto il 16,22 percento, si fa un bel 30 percento
bello tondo circa, è ancora piuttosto lontano da quel 37,13
percento che noi da soli abbiamo raccolto. Questo, al di là di
tutte le letture politiche, forse qualcosina vorrà dire. Forse
vorrà dire che la gente ha un'idea, ormai.
Cosa succede in genere quando i governi non hanno più il
sostegno e il consenso popolare? Dicono quello che giustamente la
collega Morelli ha detto: ci vuole stabilità. Per carità, facciamo
mica un ribaltone, un cambiamento: ma no, scherziamo?! Andiamo
avanti a fare quelle riforme che non sono più legittimate, perché
non avete più le persone che vi stanno dietro, perché non avete più
il consenso popolare. Allora facciamo le riforme e lasciamole fare
a chi non ha più il consenso popolare. Questa è una tecnica di
tattica politica eccezionale, che abbiamo già visto nella storia e
non è che la inventiamo noi ora. Adesso la priorità naturalmente
non è più rappresentare valdostani, ci mancherebbe, ma è dare
stabilità a questo governo. Per dare stabilità a questo governo
cosa facciamo? Guardiamo a sinistra. Dove vuoi guardare, se non là?
Guardiamo a sinistra e, come ha detto giustamente la collega
Spelgatti, continuiamo a fare quei giochetti di palazzo con cui si
riesce molto spesso a evitare quelle crisi che sono inevitabili e
che già sono in atto da tempo. Allora facciamo di questa Valle
d'Aosta un bel baluardo della sinistra. Anche perché ormai siamo
accerchiati e c'è la destra dappertutto: Piemonte, Lombardia,
Veneto, fra un po', ormai, l'Emilia Romagna e via dicendo, e anche
buona parte del Sud. Quindi sarà proprio bene che i partigiani si
risveglino e si mettano di nuovo a combattere questa becera e
ignorante destra che sta dilagando. Mi dispiace che non ci sia la
collega Pulz, ma anzi forse è meglio, così non si spaventa, perché
davvero bisogna iniziare a preoccuparsi.
Ogni tanto io mi inalbero, quando la gente cerca di prendere in
giro l'altra gente. Il collega Distort parlava di retorica,
dell'arte di persuadere. Sta girando su
WhatsApp
in questi
giorni, me l'hanno appena girato stamattina, uno di quegli
sproloqui classici di questi filosofi della sinistra - non faccio
il nome - che si chiedono come si è potuta affermare questa becera
destra neofascista; è strano e bisogna sicuramente fare qualcosa,
bisogna combattere questa situazione, bisogna assolutamente che
ripartiamo dalla cultura. E già! Bisogna ripartire dalla cultura,
ma questo penso che lo dicano più o meno tutti. Però poi ti viene
in mente una domanda: ma scusa, ma la cultura dal '68 in poi in
mano di chi è, della destra? Ho perso qualcosa o sono andato in
letargo per trent'anni o quaranta? Mi sembra di no. Secondo me,
questa presunta supremazia intellettuale della sinistra che ha
invaso tutti i settori, che in modo autoreferenziale è assurta a
questo ruolo di condotta ideologica e culturale, che ha invaso
tutte le scuole, basta prendere i libri di testo, che cosa ha
prodotto? Dei cittadini che adesso votano a destra! Ahi, ahi, hanno
sbagliato qualcosa mi sa! Probabilmente hanno sbagliato veramente
il tipo di cultura che credevano di far passare e invece hanno
fatto esattamente il contrario. Probabilmente c'è qualcosa che non
funziona. Tutti questi ignoranti, compresi i valdostani
naturalmente: il 37,13 percento dei valdostani sono ignoranti,
beceri e neofascisti, quindi cominciate a preoccuparvi tutti,
perché noi siamo i loro rappresentanti e, ci mancherebbe, non
abbiamo certo timore.
Per chiudere il cerchio, mi viene da pensare alla spiegazione
politica, visto che qui si è partiti dalle dimissioni del collega
Restano. La spiegazione politica, che tutti state cercando e fate
finta di non trovare, è proprio quella: il collega Restano ha fatto
parte di un governo che aveva uno scopo, doveva fare delle cose -
le ha fatte, non le ha fatte, sono più quelle che non ha fatto,
probabilmente, ma comunque alcune cose sono state fatte; per
esempio, la legge elettorale che adesso chiaramente non va più
bene, perché per tirare avanti e dare continuità e stabilità
bisogna rimettere in discussione anche quella: è evidente, se no
cosa stai lì a fare?! - il collega Restano, molto coerentemente, ha
detto: adesso basta, adesso stacco la spina, per quanto mi
riguarda. Quello che doveva essere fatto è fatto, questa Giunta non
ha più speranze, questo Consiglio non è più rappresentativo, quindi
si fa quello che si deve fare e che si era stabilito di fare.
Invece no, non si fa più quello che si era stabilito di fare. Come
ho detto prima, anche se non si ha più il consenso, adesso si va
avanti, perché lo si fa chiaramente nell'interesse della
cittadinanza, della collettività, non per interesse personale, ci
mancherebbe, lungi da me pensare questo. Quindi è resistenza a
tutti i costi.
Per concludere, come dicevo prima, l'ingenuità dei colleghi del
Movimento 5 Stelle a volte è addirittura disarmante. Hanno regalato
un ecografo e va benissimo. Infatti oggi discuteremo proprio dei
problemi della sanità: mancava un ecografo e tutto il resto va
abbastanza bene. Al collega Mossa avevo già fatto un'eccezione di
questo genere nella campagna per le elezioni politiche dello scorso
anno, del 2018. Avevo fatto notare al collega Mossa, senza voler
sminuire il fatto che loro si taglino i loro compensi e che
facciano delle donazioni di questo genere, ci mancherebbe perché
sarebbe veramente offensivo e non è certamente la mia intenzione,
ma quando lui sbandierava questo risultato a livello nazionale,
dicendo che i loro parlamentari si erano tagliati la bellezza di 30
milioni di euro nell'arco di una legislatura, io ho fatto notare
che 30 milioni è il costo di un chilometro di autostrada, della
nuova autostrada che è stata fatta fra Milano e Padova. Benissimo,
ci mancherebbe, tutto bene, però non si risolvono così i
problemi.
Bisogna incominciare a distinguere i problemi politici da quelli
amministrativi. Non fai amministrazione se non hai una stabilità
politica. È quello, forse, che dovreste cominciare a pensare,
perché è proprio questo il problema di questa regione in questo
momento: la stabilità in questo senso, la possibilità che chi sta
seduto in questo Consiglio possa votare soprattutto le proposte
della Giunta o comunque che chi governa questa regione abbia la
forza politica di prendere delle decisioni, di portare avanti dei
progetti, che purtroppo non stanno andando avanti e non possono
andare avanti in una situazione politica fluida come questa. Quindi
bisogna assolutamente ridare la parola agli elettori. Gli elettori
hanno già detto dove vogliono andare ed è per questo che voi non ci
volete andare, evidentemente, ma questo è più che logico.
Usciamo da queste ipocrisie, diciamo le cose come stanno: chi è
qui ci vuole rimanere, perché ha tutto l'interesse a starci, anche
se non ha più il consenso delle persone, non ha più il consenso dei
valdostani. Facciamola finita, non perdiamo tutte queste ore a
disquisire di questioni che in realtà poi sono sempre le stesse,
trite e ritrite. Diciamo alla gente le cose come stanno. Chi ha il
coraggio di abbandonare e di ridare la parola agli elettori lo
faccia. Io credo che ci guadagnerà anche dal punto di vista
elettorale ma, per carità, non è un mio problema questo, per far sì
che veramente la classe politica valdostana riacquisisca una certa
legittimazione, per far sì che la classe politica valdostana dia
veramente un segnale. I segnali non sono queste piccole cose.
Invece, è chiaro che il fatto che qualcuno della maggioranza si
dimetta credo che sia un segnale molto importante, sia un segnale
di coerenza nei confronti degli elettori valdostani che ci hanno
dato più di un segnale dallo scorso anno a quest'anno, ancora con
le consultazioni europee. Se vogliamo rispettare i valdostani,
sappiamo quello che dobbiamo fare. Se invece vogliamo farci gli
interessi nostri e abbiamo questa presunzione di portare avanti dei
progetti senza avere i numeri per farlo, allora continuiamo così,
continuiamo a logorarci. Non parleremo di nient'altro, non
parleremo neanche dei temi importantissimi, così come neanche di
quelli molto meno importanti e saremo bloccati costantemente.
Questo è il problema di visione politica un po' più ampia. Spero,
senza presunzione, di aver dato un'idea di quello che è il nostro
pensiero.
Presidente -
La parola al collega Mossa, per fatto
personale.
Mossa (M5S) -
Intanto partirei con il discorso
sull'ingenuità, collega Sammaritani. Lei mi ha dato dell'ingenuo,
ma probabilmente l'ingenuo è stato lei in questo momento e le dico
il perché. Io ho fatto un intervento interamente dedicato alle
dimissioni del collega Restano. Non ho toccato nessun'altro membro
di minoranza, tantomeno della Lega, ma lei si è sentito in dovere
di intervenire. Quindi, ecco qua le carte scoperte. Uscite
direttamente allo scoperto e ditelo che avete fatto un patto con il
collega Restano! Diteci che cosa gli avete promesso, così anche la
gente lo saprà, finalmente. Ecco la verità.
Lei dice "ingenuo" a me, dopo che fa questo intervento? Quando
io a lei non l'ho manco considerata! Dopo che la Spelgatti attacca
la mia collega Nasso, che non l'ha manco considerata, dicendo:
"smettiamo di attaccarci tra minoranze"! A meno che il collega
Restano non sia già entrato nella Lega e vi siate dimenticati di
farcelo sapere con un comunicato stampa. Magari sarebbe il caso di
farlo, no?
Relativamente al nostro taglio delle indennità, eccetera, vorrei
far presente, collega Sammaritani, che questo non è un punto di
arrivo, ma è un punto di partenza per poter poi governare. Chi non
accetta questo punto di partenza con noi non funziona. Ve lo
abbiamo già detto l'anno scorso e lo abbiamo detto a tutte le forze
presenti in quest'aula. Questo è solo un punto di partenza. Con chi
accetterà questi nostri prerequisiti, ci sediamo a tavolino e
decidiamo come governare in Valle d'Aosta. Non abbiamo mai detto
che è un punto di arrivo, ma probabilmente lei è abbastanza
distratto.
Poi dice che vorrebbe tornare al voto, perché chiaramente i
cittadini valdostani hanno dato un forte segnale. Allora glielo
interpreto io il segnale dei cittadini valdostani. Su 18.000 che
hanno votato la Lega, a lei l'hanno votata appena in 5000, meno di
un terzo. Pensi un po' che segnale le hanno dato i cittadini
valdostani! Veramente è così convinto di voler tornare al voto? Non
lo so, io avrei i miei dubbi se fossi in lei.
Presidente -
La parola al collega Bertin.
Bertin (RC-AC) -
Il punto all'ordine del giorno sono le
dimissioni dal ruolo di Segretario del consigliere Restano.
Inevitabilmente questa discussione non poteva che prendere una
piega un po' diversa. Per quanto concerne le dimissioni non si può
che prendere atto di questa scelta del consigliere Restano. In
quanto alle motivazioni politiche dell'uscita e del cambiamento
della posizione del collega Restano, ovviamente qualche difficoltà
di interpretazione rimane, nonostante la Lega stia cercando in
tutti i modi questa mattina di spiegarci, anche al posto del
collega Restano, quali sono le ragioni di questa operazione di
santificazione a cui stiamo assistendo. Ma al di là delle
motivazioni che magari si possono cogliere o intravedere, basta
anche un po' seguire il percorso politico del maestro, chiamiamolo
così, di Restano, l'ex consigliere La Torre, e si può intravedere
un percorso e degli obiettivi. Ma queste sono questioni che al
momento poco importano.
Il dato è che, ancora una volta, si è aperta una crisi in questa
regione. I governi mediamente negli ultimi sette otto anni hanno
avuto una durata media di otto mesi. Ogni otto mesi c'è stato un
cambio di maggioranza, un rimpasto, una crisi formale, eccetera.
Una situazione che ha di fatto bloccato l'attività amministrativa e
politica di questa regione, con conseguenze dirette sui cittadini e
sull'efficacia delle risposte che questa amministrazione dovrebbe
dare ai cittadini. Lo diceva giustamente anche il collega
Sammaritani. C'è un problema, perché se non vi sono delle
maggioranze in grado di prendere delle decisioni e si passa da un
governo all'altro, non si possono neanche fare delle azioni
amministrative concrete. Ed è quello che sta succedendo: è tutto
fermo, tutto si sta aggravando. Governi della Lega o non della
Lega, non è cambiato assolutamente niente. Questo è il dato più
preoccupante.
Da questo punto di vista bisogna trovare una soluzione, affinché
questa situazione che si sta cronicizzando non continui, perché, al
di là di quello che si dice, il problema è che le elezioni subito
potrebbero riproporre esattamente, molto probabilmente, la stessa
situazione con governi che cambiano ogni otto mesi o poco più.
Questa è la preoccupazione che credo, al di là di tutto, bisogna
avere.
La risposta a questo problema può essere - personalmente la
sostengo da molto tempo, addirittura da un vecchio referendum di
dodici anni fa - l'elezione diretta del governo, dando ai cittadini
la possibilità di scegliere da chi farsi governare. In questo modo
dando una stabilità e permettendo, anche dal punto di vista
amministrativo, di dare una risposta ai cittadini, dando più potere
e responsabilità ai cittadini. Se questa cosa si potrà fare, se ci
sarà la consapevolezza da parte di tutti che in breve tempo una
scelta del genere si potrà fare, guardando al futuro di questa
regione e non agli interessi immediati di bottega, si farà,
altrimenti l'unica scelta è andare rapidamente al voto. Queste sono
le alternative e non ce ne sono altre. O si guarda al futuro per
dare una possibilità di stabilità e maggiore potere di scelta ai
cittadini, altrimenti è ovvio che non si possa che andare alle
elezioni e rapidamente.
Detto questo, è stato fatto anche un commento al voto per le
europee. Mi pare evidente chi ha vinto, chi ha perso e chi ha
pareggiato, diciamo così, nelle recenti elezioni europee. Ha vinto,
raddoppiando i propri voti, la Lega di Salvini. Anzi, più che la
Lega, direi Salvini, che da Courmayeur a Lampedusa ha vinto le
elezioni raddoppiando il proprio consenso. Chi le ha perse mi pare
evidente: il Movimento 5 Stelle ha dimezzato i propri voti. Chi le
ha pareggiate è il PD, un pareggio in casa, diciamo così, usando
termini calcistici. Questo, se vogliamo, sul piano nazionale. Per
quanto riguarda l'aspetto locale, una sconfitta e un disastro
elettorale da parte del raggruppamento cosiddetto autonomista è del
tutto evidente. Ma il dato politico più rilevante è che ancora una
volta, come peraltro era facilmente prevedibile, la Valle d'Aosta
non avrà un deputato europeo. Questo è l'aspetto più rilevante. Per
l'ennesima volta nessun candidato valdostano è stato eletto e
nemmeno è andato vicino a una elezione. Anche chi aveva chiesto il
voto utile, proponendosi come possibile eletto, mi riferisco al
candidato Sammaritani, che ha chiesto proprio anche il voto in
questa funzione, abbiamo visto il risultato che ha ottenuto. È
stato l'ultimo della sua lista e lontanissimo dall'elezione. Essere
l'ultimo della propria lista, al di là che non cambia niente dal
punto di vista pratico, rappresenta in modo plastico ed evidente il
poco interesse da parte della Lega di fare eleggere un
rappresentante della regione Valle d'Aosta. Poco interesse della
Lega, così come di tutti gli altri partiti: non c'è nessuna
differenza, è esattamente la stessa cosa per gli altri partiti.
Ma questo è un fatto estremamente negativo per la nostra
regione, non avere un deputato europeo. Lo è per la nostra regione
in particolare, ma non soltanto, perché non è una questione che
riguarda solo noi. È anche, a mio avviso, una questione che
riguarda un'idea di Europa ed è un problema europeo. I collegi da
sedici milioni di abitanti, come quello della circoscrizione
nord-occidentale, evidentemente scollegano e disaffezionano i
cittadini rispetto agli eletti. Peraltro non c'è una partecipazione
delle entità regionali al processo di decisione europeo, che è
essenziale. Diverse regioni rischiano di rimanere fuori, come la
Sardegna. Da questo punto di vista, vi è proprio un'idea di Europa
che deve essere rilanciata. Un'idea di Europa plurale, legata al
territorio e che ha necessità della presenza di tutti. Bisogna al
più presto, al di là delle risoluzioni che facciamo in questo
Consiglio, impegnarsi in questa direzione in modo serio, con
un'azione politica che guardi anche distante, ma non come abbiamo
fatto nell'ultimo anno nel quale non abbiamo fatto niente in questa
direzione, anche se sarebbe stato estremamente difficile ottenere
qualcosa. Abbiamo cinque anni, iniziamo questo percorso,
collaborando con le altre regioni e cercando di affermare un'idea
generale di Europa e di rappresentanza che possa permettere anche
alla Valle d'Aosta di avere un suo eletto a Strasburgo, fatto che
diventa sempre più importante. Ce ne rendiamo conto tutti i
giorni.
Presidente -
Ha chiesto la parola il collega Bianchi.
Bianchi (UV) -
Torniamo al tema di oggi, di questo punto
all'ordine del giorno, cioè alle dimissioni del collega Restano
dall'Ufficio di Presidenza. Dimissioni che chiaramente avvengono in
un momento estremamente difficile per la nostra regione; questo è
indubbio. Ma perché è difficile? Perché sicuramente sul tavolo,
come molti hanno già avuto modo di dire - ho apprezzato i passaggi
di alcuni colleghi - ai valdostani le dimissioni del collega
Restano non interessano, vogliono che si risolvano i problemi. Ne
sono convinto, però permettetemi di fare alcune riflessioni sulla
fedeltà e sulla coerenza.
Se permettete, fra i movimenti che possono parlare di coerenza e
di fedeltà, qui potremmo parlarne per delle ore noi dell'Union
Valdôtaine. Perché dico questo? Perché è un
déjà-vu
. Torno
indietro di due anni per parlare del collega Restano: per un
periodo, ma ancora tutt'oggi, abbiamo avuto dei percorsi paralleli,
siamo stati entrambi sindaci, entrambi candidati nella lista
dell'Union Valdôtaine come sindaci, quindi un percorso che,
possiamo dire, abbiamo iniziato insieme.
Vado al discorso che il collega Restano ha fatto il 27 ottobre
del 2016, quando è uscito dall'Union Valdôtaine. Non sto a leggere
tutto il suo discorso, però voglio ripercorrere quel momento,
perché quello che vi leggerò, quando l'ho sentito in Consiglio
regionale allora, lo condividevo e lo condivido tuttora. Lo
condivido tuttora! Leggo: "Sono assolutamente consapevole che la
mia decisione sarà inevitabilmente strumentalizzata da chi detiene
da sempre il potere". Non sto a spiegarvi e io penso anche chi ci
sta ascoltando abbia capito in che momento eravamo: presidenza
Rollandin e via dicendo. "Sono molto sereno però, perché potrò
finalmente di nuovo rispettare il mandato che gli elettori mi hanno
dato, la fiducia che hanno posto in me come persona e non come
numero. Potrò così di nuovo lavorare per la Valle d'Aosta, per il
mio popolo, cosa che non ero in grado di fare, visto che il mio
ruolo era diventato quello di un mero esecutore di decisioni prese
da altri. Non sono stato eletto per essere uno
Yes Man
, non
lo sono di carattere e non è quello che mi hanno chiesto di fare i
miei elettori. Io appartengo al popolo valdostano, a quelli che
hanno sempre e solo dato fiducia, ma che ora vogliono riprendersi
il loro legittimo diritto di parlare e di agire in piena
responsabilità per il bene della nostra Valle. Mi rivolgo a voi,
colleghi, ai tanti amici che hanno condiviso con me il percorso
unionista nel passato e nel presente e vi chiedo se i nostri valori
comuni, i valori
de Noutra Tera
, della nostra terra, sono
cambiati. La mia risposta è no. Allora mi chiedo e vi chiedo perché
ci siamo divisi, che cosa ci ha divisi. E guardo a voi dell'UVP, a
voi dell'ALPE. Io credo che ci abbia diviso il metodo di lavoro
imposto dall'alto, che ci ha impedito di dialogare, di
confrontarci, di trovare soluzioni veloci ed efficaci per
affrontare i problemi che attanagliano la Valle d'Aosta, primo fra
tutti la difesa dell'autonomia".
Perché ho riletto questo? Perché, come ho detto all'inizio, lo
condivido appieno tuttora. Se prima c'era una persona sola al
comando, oggi non c'è più, eppure è un déjà-vu, l'abbiamo già
visto. Di nuovo un salto della quaglia, non chiamiamolo tradimento.
Condivido: non chiamiamolo tradimento, ma in ogni caso è un salto
della quaglia. Personalmente sono sempre convinto che, come in ogni
buona famiglia, i propri problemi si discutono in famiglia e si
cercano di risolvere in famiglia, poi dopodiché, se uno non riesce
a risolverli, esce. Ma qui le uscite sono semestrali, le famiglie
si cambiano così! Quindi è chiaro che diventa un déjà-vu e un
qualcosa che non capisco, sotto l'aspetto politico. Parto dal
presupposto che cambiare idea è lecito, ma c'è un limite, io
immagino. Se non si condividono i principi di un movimento, di un
partito o di una maggioranza, chiaramente uno esce.
Mi sembra di ripercorrere quello che è avvenuto nella scorsa
legislatura. Per quello che dicevo all'inizio, e condivido quello
che ha detto il collega Mossa: i valdostani vogliono che gli
risolviamo i problemi, non le manfrine. Ho detto manfrine, non
Manfrin! È quello che vogliono i valdostani: dei risultati. È
chiaro che a mio avviso un grosso problema c'è: quando si è in
diciotto basta uno e non si ha più una maggioranza. È questo il
problema: bisogna dare governabilità, ma molto probabilmente la
governabilità non l'avremo neanche se faremo elezioni anticipate;
su questo argomento ci torno poi alla fine.
Probabilmente le idee chiare del perché, io oggi non le ho, ma
sicuramente nei prossimi giorni lo capiremo. Dico questo anche
perché è chiaro che quando uno fa una conferenza stampa e si
presentano - non ce l'abbiano, anzi sono degli amici - due
rappresentanti del Comune di Aosta, che si sono candidati
all'interno della lista dell'Union Valdôtaine cinque anni fa e il
prossimo anno arriveremo alle elezioni amministrative, guarda caso
Restano dà le dimissioni, esce dalla maggioranza, dà le dimissioni
da Segretario del Consiglio; a sinistra troviamo un ex unionista
oggi all'interno del gruppo misto di minoranza e a destra ne
abbiamo uno che siede nel gruppo misto di maggioranza. Capite che
chiaramente in questo modo diventa veramente difficile,
politicamente parlando, il posizionamento.
Oltre a questo, ma non voglio neanche troppo dilungarmi, è
chiaro che, come ho detto, politicamente mi sembra più una
manovrina di palazzo, come quelle che abbiamo visto e abbiamo
continuato a vedere nella scorsa legislatura. Guarda caso, a mio
avviso, il manovratore è sempre lo stesso! Se dopo parleremo di
sanità sicuramente parleremo di malattie terminali. Molto
probabilmente questo Consiglio regionale ha una malattia terminale.
Sì, il problema è lì. Perché, se nella scorsa legislatura sono
avvenute tutte quelle situazioni, oggi
c'est la même chose
,
è la stessa cosa.
Mi permetta una battuta al collega Distort: è una battuta, così
almeno faremo capire a tutti. Quando parliamo di lealtà: ha
ragione, però a mio avviso ha sbagliato il termine. Non è lealtà, è
Leoaltà
. Capisce? Leoaltà: quello sì! Sono perfettamente
d'accordo con lei: è Leoaltà. Immagino che io non debba andare
avanti, perché penso che tutti qui e fuori abbiano capito chi
è.
Sul discorso europee, visto che altri ne hanno parlato. La Lega
ha stravinto le elezioni europee: stravinto! Sia a livello
regionale che a livello nazionale. Però anche qui permettetemi una
battuta. In Europa ci posizioneremo molto probabilmente
all'opposizione, quindi non so quanto potremo aspettarci
dall'Europa, visto che parliamo di elezioni europee, perché io
parto dal presupposto che se uno si iscrive al campionato di
tzan
e lo vince, ha vinto il campionato di tzan, se si
iscrive a quello di
rebatta
e lo vince, avrà vinto quello di
rebatta, ma non quello di tzan.
Il discorso di cosa fare di qua in avanti. È stata chiarissima
la collega Morelli e anche la collega Russo. Parto dal presupposto
che noi 35 qui dentro siamo stati eletti, ognuno nei propri partiti
e movimenti, per dare delle risposte ai valdostani. Se riusciremo
noi 35 a dare delle risposte ai valdostani, bene. Quindi se ci sarà
la possibilità di proseguire per dare delle risposte o per cercare
di dare delle risposte, bene, se no, come ha detto il mio movimento
o come hanno detto altri colleghi, ci saranno le elezioni. Però io
parto dal presupposto - lo dico, perché io ho una mia riflessione
l'ho già fatta e sono arrivato anche a una conclusione personale -
che in ogni caso, se dovessimo andare alle elezioni di qui a poco,
penso che queste 35 persone che siedono qui in Consiglio regionale
un pensierino di cosa fare alle prossime ipotetiche elezioni
debbano farlo.
Dalle ore 11:39 assume la presidenza il vicepresidente
Farcoz.
Farcoz (Président) -
La parole au collègue Luboz.
Luboz (LEGA VDA) -
Smarrimento credo che sia
l'espressione più opportuna per rappresentare l'immagine che diamo
alla gente che ci incontra per strada. In questi giorni, come ha
detto il collega Mossa e hanno ripetuto altri colleghi, molta gente
ci ferma e ci chiede: e ora cosa fate? che vergogna! dimettetevi!
eccetera. A me questa domanda e queste riflessioni sono state poste
più di una volta, eppure la risposta in questi giorni dal palazzo
arriverà, perché se è stata una manovra di palazzo quella delle
dimissioni del collega Restano, da qualcuno interpretate come uno
studio da parte di qualcun altro, un
revenant
come l'ha
definito l'assessore Bertschy, di
Leoaltà
, probabilmente
c'è qualcun altro, qualche
revenu
ancora più lontano, della
sinistra ambientalista valdostana che sta cercando di puntellare
nuovamente questa maggioranza. Forse non è proprio questo che
oggigiorno ci chiedono i valdostani.
Tutto ha avuto origine da due fatti concreti, l'abbiamo detto:
le dimissioni del collega Restano e, checché se ne dica, le
elezioni europee dello scorso 26 maggio. Ecco, dunque che dopo
oltre due settimane oggi possiamo dibattere pubblicamente quanto
sta avvenendo in questi giorni. È forse superfluo ricordare il voto
delle elezioni europee, ma due parole devono essere spese,
soprattutto ricordando gli interventi dai banchi della minoranza
dell'anno scorso, giugno 2018, interventi di alcuni che sostenevano
indignati verso la Lega che aveva assunto il governo di questa
regione e i cosiddetti autonomisti che dall'alto dei loro 31.541
voti avevano comunque vinto le elezioni; altri affermavano che i
15.420 voti attribuiti alla Lega erano stati temporaneamente
prestati. Il 26 maggio scorso, sebbene occorra tenere distinti i
livelli delle elezioni, penso che il corpo elettorale si sia
espresso con chiarezza: gli pseudo autonomisti, e sottolineo pseudo
autonomisti, nel loro insieme hanno raccolto il 13,85 percento dei
consensi; 6904 voti: un bel
requiem
politico per qualcuno,
presidente Fosson, si dovrebbe prendere in considerazione, non
crede? I voti, collega Baccega, pur se prestati alla Lega nel
maggio 2018, come da lei interpretato, non comprati o estorti come
abitudine di qualche
mouvement
almeno nel passato, sono
stati apparentemente confermati e sono stati il 26 maggio 18.525.
Dare troppa importanza a questi dati è forse eccessivo, ne
convengo, ma non tenere in considerazione questo fatto è ancora più
grave, eppure l'atteggiamento degli struzzi pare sia divenuto
comune. A nessuno della sconquassata maggio-minoranza, eccetto
appunto al collega Restano, sono balenate riflessioni
sull'opportunità di scelte coraggiose e responsabili, conseguenti
al colossale fallimento politico certificato da queste elezioni
europee. Vedete, di volta in volta i tradimenti e le conversioni
politiche sono sempre interpretate secondo i propri punti di vista
e politicamente sono tutti legittimi. Ne abbiamo visti tanti in
questi anni passati e di sicuro ne vedremo ancora altrettanti.
Tuttavia, nella situazione attuale il collega Restano non ha
bisogno di avvocati difensori, ma ritengo che la sua linea sia la
più lineare e coerente con gli impegni assunti al momento della
sfiducia al governo Spelgatti. Queste le parole del presidente
Fosson il 10 dicembre scorso: "questo è un governo di scopo, di
responsabilità per superare l'emergenza". Emergenza superata? Mah!
Pare sia stata predisposta un'apposita rete di protezione chiamata
Rete Civica. Dall'interpretazione di quanto si percepisce dalla
voce della pubblica piazza, che sia virtuale o reale, questa
soluzione raffazzonata non pare destare grande entusiasmo, anzi il
comportamento rasenta l'assurdità della contraddizione più
evidente, su cui si sta avviando anche l'altro movimento che
probabilmente sosterrà questa maggioranza. Segnali di totale
confusione.
Da una parte il presidente UVP, al termine di un conseil des
communautés - anche qua è curiosa la denominazione
conseil des
communautés
, in regolare francese, per un presidente di un
mouvement
che (ripeto e lo ripeterò sempre!) considera il
francese una lingua cadavere - il presidente parla di argomenti
importanti ancora da trattare, con una possibile eventuale diversa
maggioranza. Dall'altra, uno dei dossier più importanti, la riforma
turistica, probabilmente non così rivoluzionaria ed efficace come
avrebbe dovuto essere, viene in un baleno ritirata dagli atti di
giunta dal super assessore dello stesso movimento. Più che
un'organica riforma, pare fosse un mediocre
maquillage
,
soprattutto in carenza di una seria norma sulle locazioni
turistiche brevi, sollecitata da tempo. L'altro presidente leonino,
in una comprensibile e imbarazzata intervista tivù, ha più volte
sottolineato la necessità di trovare una rapida soluzione alla
crisi. Vedremo quanto rapida sarà. Crisi conclamata dall'uscita del
collega Restano, ma già palese da alcuni mesi, forse fin
dall'inizio, quando una operazione di palazzo, più ancora che
gestita dai vertici politici dei movimenti, aveva sfiduciato il
governo Spelgatti al solo fine di riprendere in mano un potere che
stava sfuggendo.
Riguardo al potere è interessante una riflessione di Paolo
Coelho, proprio sull'argomento. "À tout êtres humains ont été
concédés deux qualités: le pouvoir et le don. Le pouvoir conduit
l'homme à la rencontre de son destin, le don l'oblige à partager
avec les autres ce qu'il y a de meilleur en lui". Voyez, chers amis
de la
mino-jorité
(c'est un néologisme qui vous colle
parfaitement en ce moment), ce que je vous reproche et que les
valdôtains aussi j'estime puissent partager, c'est exactement cela:
vous avez géré le pouvoir essentiellement pour une démesurée soif
d'ambition personnelle et le pouvoir, exercé dans ce seul but, vous
a conduit à ce point. D'autres, l'empereur du pouvoir et ceux qui
l'ont utilisé pour d'autres finalités, ont rencontré un destin
encore différent. Ce qui vous a fait défaut c'est le manque de
partage, la présomption monstrueuse d'être les seuls légitimes
défenseurs de l'autonomie et du particularisme valdôtain. Sachez
qu'il y a tout un monde qui partage certains idéaux, ceux qui sont
écrits sur vos chartes des principes, mais ce monde condamne aussi
certaines actions politiques, celles à travers lesquelles vous avez
plongé la Vallée d'Aoste dans cette situation: casino, transport
aérien, ferroviaire et routier, université, santé, abandon
scolastique le plus haut dans les régions du Nord, area
mégalithique, situation des sapeurs-pompiers.
Y a-t-il encore de la lumière dans ce tunnel obscur? Y a-t-il de
quoi se réjouir? Dans ses dernières décennies jusque dans les
villages les plus éloignés, les arguments qui touchaient la
collectivité, la société, les problèmes concrets des gens, étaient
souvent impossibles d'aborder, tant votre prétention d'interpréter
le bien public comme une chose a vous essentiellement ne permettait
aucune espace au débat et à la libre confrontation. Et là vous avez
commencé à déraper sur un terrain fragile et dangereux. La chose à
nous, dans sa traduction en italien, évoque quelque chose de très
inquiétant. Quelqu'un parmi vos mouvements a frôlé ce monde et l'a
portée même dans les institutions. Voir aujourd'hui des
personnalités qui se sont toujours battus pour la légalité, les
voir marcher, si pas main dans la main quand même très proches,
avec les héritiers de ceux qui ont conduit notre région à ce point,
avec la justification de réaliser quelques points essentiels pour
la Vallée d'Aoste, a vraiment de l'incroyable. Chers collègues, je
regrette mais je crains que cette ultime désespéré recherche de
survie du gouvernement Fosson, auquel vous donnez aujourd'hui une
importante béquille, ne soit qu'un piège dans lequel vous êtes
maladroitement tombés et qu'il pourra tout au mieux prolonger pour
quelques mois l'agonie de cette majorité.
La Vallée d'Aoste n'avais pas besoin de lire cette page. À ceux
qui interviendront plus tard et qui- peut-être, parce que je les ai
entendus - affirmeront dans cette salle qu'ils sont restés très peu
nombreux les gens sensibles aux véritables intérêts de la Vallée
d'Aoste, que les nouveaux venus ne seraient pas à la hauteur des
politiciens passés, qu'il n'y a pas assez de capacité et de
qualité, et bien je leur demanderais à qui faut-il s'adresser pour
dénicher les responsables de la condition actuelle de notre région?
Ne seraient-ils pas ceux qui dans ces dernières décennies ont
manifestement exalté leurs personnalités évidentes et excessives,
en se croyant des phénomènes quand ils n'étaient même pas des
acteurs de soutien? Je souhaite vraiment que cette phase politiques
puisse se clore
vite et qu'une nouvelle époque plus ouverte
au dialogue et à la confrontation avec des forces politiques et des
personnalités saines du point de vue de l'honnêteté, de la morale
et de la dignité, puisse finalement s'ouvrir. Entendons-nous: tout
le monde le souhaite, mais êtes-vous vraiment convaincu qu'une
nouvelle loi électorale, à elle seule, puisse garantir la
gouvernabilité? Est-elle suffisante la force des numéros? Y a-t-il
pas déjà eu un moment historique ou une force politique compté
dix-huit membres? Et que s'est-il passé à ce moment-là? La solide
et durable action de gouvernement a succombé à la grande ambition
des petits hommes et, si on ne change pas cela, se reproduira
certainement.
Président -
La parole au collègue Marquis.
Marquis (SA) -
Ho ascoltato con grandissima attenzione
gli interventi che sono stati fatti dai colleghi che ci hanno
intrattenuto questa mattina. Voglio fare anche io alcune
considerazioni. Credo che oggi sia un momento importante, un
momento dove si fa chiarezza, un momento che ci aspettavamo da
tempo, perché le cose si capiscono fin da subito per chi ha un po'
di orecchio. È come il direttore di un'orchestra: sente quando c'è
qualche nota stonata. Credo che tutto quello che va comunque nella
direzione di rendere una situazione chiara aiuti a definire le
questioni e soprattutto a disegnare il prosieguo del percorso.
Ho ascoltato tante considerazioni. Si è parlato di elezioni
europee e ho ascoltato la Lega, che ha rivendicato il suo successo
alle elezioni europee. Io credo che a livello nazionale sia stato
un successo importante, questo è inutile nasconderlo. Però non vedo
di cosa dobbiamo far festa, perché ci hanno messo all'angolo in
Europa. È finita la festa e adesso per quattro o cinque anni saremo
tutti ammaccati, tutti con i lividi e noi siamo contenti. Per
quanto mi riguarda non vedo che ci sia da felicitarsi per questo
risultato. Credo che anche nei prossimi mesi avremo modo di vedere,
quando saremo di fronte a dei fatti nuovi, quando verranno messe le
mani nelle tasche degli italiani, se tutti saranno così contenti,
se tutti saranno così entusiasti di valorizzare questo risultato
che c'è stato.
Veniamo alle questioni locali. Credo che il risultato delle
elezioni europee non abbia niente a che vedere con la sostituzione
delle elezioni regionali, delle elezioni comunali, con dei
gradimenti di chi ha governato prima, con dei gradimenti di chi sta
governando ora. Io potrei farvi degli esempi e la storia insegna.
Senza andare troppo lontano, cinque anni fa c'è qualcuno che è
andato oltre il 37 percento. Ha preso un 40 percento, ma due anni
dopo non ha raggiunto un
quorum
alle elezioni regionali.
Questo cosa vuol dire? Vuol dire che i valdostani non sono fessi,
sono delle persone intelligenti che sanno distinguere un'elezione
dall'altra: quando si vota per le europee, quando si vota per le
politiche e quando si vota per le regionali, oppure per le
comunali. Quindi fare questi minestroni non aiuta a fare chiarezza.
Io credo che sia importante capire e analizzare il risultato,
questo è correttissimo, ma non cercare di distorcere la realtà.
Perché, se dobbiamo dirla tutta, credo che non sarà sfuggito
neanche a voi che, se è vero che è la Lega di Salvini in Valle
d'Aosta ha fatto un grosso risultato, credo che la Lega locale non
possa dire altrettanto, perché il riscontro delle preferenze penso
che non possa essere così soddisfacente in rapporto a quello che è
stato il voto di lista. Almeno io lo interpreto così.
Per quanto concerne la situazione politica, ho sentito prima
dire: se non si può lavorare qui dentro, lasciamo la parola agli
elettori. Purtroppo io dico che forse qui dentro non si vuole
lavorare, non che non si può lavorare. A ciascuno di noi non è
impedito di dare un contributo per amministrare la nostra Valle.
Noi qui siamo il risultato di un'elezione con il sistema
proporzionale che ha portato in quest'aula nove componenti
politiche, nove gruppi consiliari che hanno una visione diversa. Ma
io credo che sia importante che questi nove gruppi si debbano
parlare, se vogliono risolvere il problema comune, perché
diversamente avremo nove gruppi ancorati ciascuno alla propria
lingua, a lingue che non si possono parlare. Se noi stiamo qui a
essere scossi e mossi dai nostri
ultras
che spingono i
relativi gruppi o per dare soddisfazione, alla fine non diamo
soddisfazione ai problemi che sono quelli complessivi di tutta la
Valle d'Aosta, perché prima di essere politici siamo anche dei
cittadini.
Credo che quindi sia importante che si abbia la capacità
perlomeno di parlarsi tra le forze politiche e ciascuno deve avere
la responsabilità di delineare delle possibili vie di uscita da una
situazione oggettivamente non semplice. Ma la situazione non
semplice è quella della Valle d'Aosta, dei valdostani. Non è il
problema politico di 35 persone che stanno qui dentro. Sono 35
persone che dovrebbero dare l'esempio, dare un'indicazione della
via d'uscita per la Valle d'Aosta da un momento di difficoltà. Io
credo che questo sia un cambio culturale necessario, perché noi
sono quattro, cinque, sei anni che abbiamo delle situazioni di
difficoltà, perché la Valle d'Aosta è chiamata a un processo di
forte cambiamento, che rispetto al passato deve portare a
sviluppare il nostro territorio. Non ci sono più le risorse di
prima e questo è lo ripeto sovente, ma credo che sia questo il
problema principale. Se noi non abbiamo la capacità di fare
sintesi, di parlarci, non è che mettendosi uno contro l'altro,
creando nuovi gruppi, andando a elezioni, tornando qui con dieci
gruppi piuttosto che undici risolviamo i problemi.
Il problema vero è la governabilità. Se siamo delle persone
serie, capiamo che andare a elezioni in questo contesto non ha
nessun significato, non risolverebbe i problemi della Valle
d'Aosta, se non si dà governabilità. La governabilità - su questo
posso riconoscere dei colleghi che lo hanno evidenziato più di
altri in questi giorni - è data in questo contesto se ci sono delle
regole nuove, delle regole che aiutino ad andare in questa
direzione. Non possiamo basarci su quello che può essere il
risultato di un'eventuale e ipotetica elezione, perché diversamente
qua si rischia di allontanare ancora di più la gente dalla politica
e dal voto. Oggi una via di uscita da questa situazione per la
Valle d'Aosta non può che avvenire attraverso il contributo di ogni
singolo cittadino. Ma se noi continuiamo ad alimentare il distacco
tra la politica e i cittadini, non rendiamo un servizio alla Valle
d'Aosta.
Lo sapevamo che partivamo in diciotto. Il 10 dicembre è stato
scelto un percorso faticoso e difficile. Sapevamo di essere legati
in una cordata, come quando si sale in montagna. Eravamo
consapevoli che basta uno per fare la differenza, uno che cambia
idea, uno che non si riconosce più e tutto diventa più difficile.
Toccherà agli altri, se siamo dei veri valdostani, cercare di
ricorrere alle proprie energie e far fronte a questa situazione. Ma
io credo che ciascuno è libero di fare i percorsi che crede. Questo
ci sta nella politica, ma la politica non deve essere un gioco. Poi
è evidente che ciascuno si può definire a modo suo, ma abbiamo
sentito in questi anni che qualcuno si è qualificato responsabile e
la legge Severino poi l'ha qualificato diversamente, dopo alcuni
mesi. Credo che il problema non sia quello del famoso romanzo
Il
Gattopardo
che dice "bisogna cambiar tutto per non cambiare
niente", perché qui c'è qualcuno che ha fatto questo nella sua
carriera politica: è passato dai socialisti agli autonomisti alla
Fédération, all'Union Valdôtaine, a PNV! Ha distrutto tutto, ma
questo significa distruggere il valore comune, il bene comune e la
Valle d'Aosta! E io ritengo chi è escluso dalla Severino debba
allontanarsi definitivamente dalla politica. Deve smetterla di fare
dei danni ai valdostani e tenere in ostaggio tutti. Credo che ci
voglia della responsabilità sotto questo profilo, perché qui non si
scherza, dentro quest'aula. Abbiamo passato troppo tempo in
divisioni, in progetti di cambiamento che poi di cambiamento non
avevano niente, ce ne siamo resi conto, perché non erano maturi i
tempi.
Mi rivolgo agli amici del Gipeto, che è un animale protetto,
questo simbolo. Un animale che negli accoppiamenti giura fedeltà
per sempre. Mi auguro che continui a mantenere questa
caratteristica e sappia in questa occasione scegliere la fedeltà da
coloro che hanno il piacere di passare una notta insieme.
Président -
La parole au collègue Aggravi.
Aggravi (LEGA VDA) -
Guardi, collega Marquis, io mi sento
un Gipeto, ma ho altri gusti in questo momento, non me ne voglia.
Volevo iniziare in un'altra maniera, ma credo che oggi non siamo in
35 in quest'aula, ma c'è un convitato di pietra che è stato più
volte enunciato. Tornerò anche su questo convitato di pietra.
Io non rinnego il mio passato e non rinnego neanche un documento
che votai a suo tempo che parlava di
niveaux différents a tous
prix
. È vero, il risultato delle europee, il risultato delle
regionali, il risultato delle comunali: ogni elezione ha una storia
a sé necessariamente, perché ha candidati a sé, liste a sé,
programmi a sé, scelte a sé. Però mi si permetta, perché capisco
benissimo che oggi vada di moda il "mal comune mezzo gaudio", nel
senso che hanno fallito i 35, ha fallito una classe politica. È
vero tutto questo, ma è anche vero che forse ha fallito un'eredità
e forse è anche vero che è innegabile, me lo si perdoni se lo dico,
che comunque quello che io chiamai schiaffo un po' c'è stato. E
forse la vostra difesa, giustamente, con l'azione da
sapeur-pompier
della collega Morelli, come ha detto il
collega Sammaritani, lo dimostrano e ci sta.
Certo è che dall'altra parte devo anche apprendere con un certo
stupore, e ho vari stupori, che quello che è stato chiamato come
soccorso rosso in questi giorni, oggi si sta trasformando in un
soccorso calcisticamente in salsa romanista di giallo rosso. È
vero, non chiamerò in causa grandi citazioni, ma forse a qualche
collega una bussola gliela regalerò, per spiegargli dove sta la
maggioranza e dove sta l'opposizione.
Voglio prendere anche una citazione che ha fatto propria la
collega Morelli, che stimo molto per le sue analisi politiche,
parlando di bagno di umiltà. Penso che qui qualcuno, per carità,
rivendichi le sue vittorie, le sue azioni, anche un po' le sue
marchette mediatiche, tra ecografi, stipendi, prerequisiti e
quant'altro, ma forse un piccolo bagno di umiltà in una barrique a
più di ventiquattro mesi non gli farebbe male. Dire che gli altri
sono il peggio e noi siamo il meglio, forse piaceva tanto al
marchese Del Grillo, ma in politica secondo me non paga e denota
anche una certa limitatezza, se non bassezza.
Per quanto riguarda il convitato di pietra, mi consenta una
battuta, collega Bianchi. È vero, lei ha parlato di
Leoaltà
, però voglio anche ricordarle - qui abbiamo tanti medici, lo
possono testimoniare - che l'ultima volta il virus di questa
malattia fu inoculato dal suo movimento, ovvero il mio vecchio
movimento di cui io orgogliosamente ho fatto parte e la storia sa
perché ho fatto le mie scelte. Però quella volta lì, l'ultima
volta, la malattia terminale forse è stata inoculata da quel
movimento, quindi ognuno pianga i propri mali e forse lo stiamo
ancora patendo.
Io credo che oggi, e su questo un po' tutti a
maintes
reprises
l'hanno detto, il fallimento sia sicuramente della
classe politica, ma io credo, come ho già avuto occasione di dire a
seguito del cosiddetto ribaltone che ha portato alla caduta della
nostra Giunta, la verità è che in quest'aula si sta consumando uno
scontro fra il vecchio e fra il nuovo, ovvero fra chi ha fatto
certe scelte, criticabili o non criticabili, ma che giustamente,
almeno dal punto di vista dell'onor combattente, le difende e chi
invece è arrivato di nuovo con altri programmi e altre idee. Questo
è il vero problema. Questo scontro non aiuta con i numeri che ci
sono, perché è uno scontro fatto con dei numeri davvero risicati.
Sicuramente, come ha detto il collega Marquis, siamo stati anche
noi in cordata e quello che forse ci differenzia è che nel vostro
caso è l'ultimo che ha tagliato la corda, mentre nel nostro caso la
corda si è tagliata molto più in su, quindi noi siamo caduti in un
po' più di uno solo. Forse questa è la vostra fortuna, forse la
vostra vera fortuna è che nel frattempo si è aggiunta un'altra
cordata di quattro o sei, non so bene, scusate ma i numeri oggi mi
scappano.
Mi scappa soprattutto un ultimo aspetto. È vero, il collega
Marquis, ha messo in evidenza il numero delle preferenze,
collegando il bel risultato che ha fatto il collega Sammaritani,
alla Lega Vallée d'Aoste. Guardi, forse è vero, però una piccola
torpediniera ha fatto una grande figura di fronte a una potente
corazzata. Mi creda, sono molto contento di quel risultato, perché
sicuramente è stato difficile, perché i candidati e la forza di
altri candidati nel collegio del Nordovest hanno sicuramente
inciso. Io penso che abbiamo forse fatto una più bella figura noi,
pur avendo perso, se vogliamo, il seggio in Europa o non guadagnato
seggi in Europa rispetto a chi si è presentato come se fosse
l'invincibile armata del re spagnolo. Però devo anche dire che da
un lato, mi consenta la battuta, sono contento che sia lei a
rappresentarci comunque in Europa, perché come rappresentante
possiamo dire che lei è il vero baluardo in questo momento della
regione Valle d'Aosta in Europa e sono convinto che farà molto
bene.
Non voglio tornare sulle malattie terminali e soprattutto sulle
commemorazioni perché, a differenza del collega Distort, il mio
animo calvinista non mi fa amare molto le messe, seppure siano
fondamentali. Il collega Restano non ha bisogno di giustificazioni,
ha fatto una sua scelta e oggi noi stiamo discutendo qua delle sue
dimissioni e soprattutto successivamente della sostituzione che
potenzialmente avverrà in Ufficio di Presidenza. Io penso che abbia
fatto le sue scelte, abbia ascoltato la sua base, ascoltato i suoi
consiglieri, ognuno ascolta i suoi, chi dichiarati e chi a volte
meno. Forse è meglio dichiarare le proprie amicizie, rispetto a
incontrarsi in luoghi segreti; va beh, non parliamo di cantine. Per
quanto riguarda la situazione, io penso che la sua scelta,
soprattutto il suo futuro politico, sarà dettato dai suoi elettori
e non deve essere certo oggi quest'aula a deciderlo. Per quanto
riguarda il discorso dei tradimenti, ripeto, a me non piace fare il
moralista e non piacciono i moralisti. In politica purtroppo -
qualcuno forse no, rimarrà puro perché è scritto nella pietra di
Settimo Canavese - il discorso è che purtroppo ognuno a modo suo in
politica una volta nella vita tradirà, chi più chi meno. Dipende se
questo tradimento è necessario, oppure no. Sicuramente non capisco
perché certi tradimenti possono essere lavati con acqua fresca e
altri invece sono peccato originale, perché comunque anche la
caduta del governo Spelgatti è passata da un tradimento.
Président -
La parole au collègue Barocco.
Barocco (UV) -
Ho sentito parlare di tanti
mots
d'ordre
in questa discussione: tradimento, lealtà, fedeltà,
smarrimento, umiltà, cordata, sogni, incubi. Le interpretazioni
oniriche le lascerei da un'altra parte, io cerco di rimanere sulla
realtà. Mi viene in mente Pirandello - oggi è l'ultimo giorno di
scuola, forse è per quello che mi è venuto in mente - un
famosissimo scrittore drammaturgo siciliano nato, non a caso, in un
paese che si chiamava Caos e che scrisse
Uno, nessuno e
centomila
. Forse anche perché avevo una professoressa di
italiano che su questo ci tediava abbastanza, mi ricordo il suo
protagonista, Vitangelo Moscarda, che scopre di non conoscersi, di
non essere una persona, di indossare centomila maschere, una per
ogni persona che conosce e una anche per sé stesso. Vitangelo è
uno, è tanti e allo stesso tempo è nessuno. Diciamo che nel nostro
Consiglio regionale, parlo per me stesso, molte volte mi sento
così: uno, nessuno, centomila.
Su questo si inquadra e si inserisce anche il numero diciotto.
Questa cifra è il paradosso, è il limite della politica in questo
frangente? No, non solo in questo frangente. È il limite per fare
la maggioranza. L'Union Valdôtaine raggiunse i diciotto e lì
cominciarono i problemi. Ma perché? Perché per formare una
maggioranza ci vuole un governo, ci vuole un programma, ci vogliono
degli uomini. In Consiglio regionale sediamo in 35 e tutti e 35, lo
ha già detto il collega Bertin, non siamo riusciti a concretizzare
in questo primo scorcio di legislatura un progetto politico che
abbia o che avesse avuto una certa profondità. Le recenti vicende
della nostra politica mettono in effetti in evidenza la difficoltà
di riuscire a creare un quadro, o meglio una compagine seria, che
abbia qualche numero in più per governare la regione e per
risolvere i problemi. E qui torno alla realtà, perché i sogni sono
belli ma poi bisogna concretizzarli.
Effettivamente, leggendo i social, leggendo la cronaca politica,
le difficoltà risiedono forse molto più spesso sul chi governerà e
non sul come. Per noi dell'Union Valdôtaine non è una novità, visto
che per anni ci siamo fatti del male praticando e allenandoci a
questo sport. Però penso che per risolvere i problemi si debba
cercare - qualcuno ha parlato di guardare avanti, prima di
ricorrere allo strumento principe della consultazione elettorale -
di raccogliere le aperture, chiamiamole le suggestioni, che
provengono dai banchi di questo Consiglio. Oggi sono
dell'opposizione? Bene, la politica è sintesi tra le diverse
proposte, tra le diverse idee. Per risolvere i problemi, penso che
mettere mano alle regole del gioco sia comunque anche compito della
politica, per superare questi bisticci, teatrini; politica:
chiamiamoli scambi di idee. Penso che il nostro Consiglio regionale
debba tornare a elaborare progetti, esempi di soluzioni anche
istituzionali per affrontare e risolvere i problemi - quindi la
governabilità - e superare il paradosso del numero diciotto, perché
la nuova legge elettorale non affronta il tema della governabilità,
o meglio, lascia inalterato un certo limite.
Il recente dibattito che si approfondirà - il consigliere Bertin
ne ha dato un breve accenno - si arricchisce ogni giorno di
posizioni e di suggestioni. A me, devo dire la verità, mi ha
stupito un po' la fredda reazione di alcuni anche del mio
movimento, sulla scarsa volontà di approfondire, attraverso questa
proposta, un modello federalista di tipo svizzero che tanto la
Valle d'Aosta ha studiato. Ritengo poi forse un po' presuntuoso che
si possa affermare con tutta sicurezza che le modalità di voto per
l'elezione del presidente non siano una priorità per i valdostani.
Di una cosa sono certo e apro una parentesi sulle elezioni europee:
concordo su diversi piani, ma al mondo autonomista diciamo che è
arrivato un segnale? Penso che in tutta onestà questo si debba
affermare. Da questo segnale si debbono trarre delle conclusioni,
se si vuole fare politica e dare delle risposte ai valdostani.
Come dicevo, i partiti sono fatti per confrontarsi alle
elezioni, ma prima cerchiamo anche di sfruttare quel poco tempo che
abbiamo per provare a risolvere il problema della governabilità. Vi
dicevo, un po' presuntuoso, perché? Perché io penso che discutere
delle regole del gioco, individuare chi ci governa, essere
trasparenti, cercare di andare oltre, di uscire dalle stanze del
potere dove si decidono legittimamente - attualmente con le regole
del gioco in vigore - chi ci governerà, è andare verso la
trasparenza. Quindi, è un cercare di uscire da questa
conflittualità. Io penso che l'elezione diretta del presidente - io
l'ho vissuta da sindaco - ha risolto molti problemi. La nuova casa
autonomista della politica non deve essere solo trasparente. La
trasparenza a me non piace: La casa è di vetro, ma sei sempre
fuori! Il cittadino non deve solo guardare attraverso i vetri, ma
se può deve entrare, sedersi, cercare di discutere e partecipare.
Penso che non si debba avere paura di confrontarsi. Capisco la
ricerca del consenso, noi lo abbiamo ricercato. Auguro gli stessi
successi alla Lega, ma arrivare a diciotto è dura e poi bisogna
mantenerli i diciotto, lo dico per me. Quindi cerchiamo in questo
frangente, in questo momento di utilizzare al meglio i mesi, i
giorni, le ore - vedete voi - per cercare di affrontare la
situazione, maggioranza e opposizione. Dall'opposizione sono
arrivate delle suggestioni: soccorso rosso; mi evocano dei film di
prima del muro di Berlino. Io penso che ci sia la volontà di
discutere. Facciamo in modo che la sindrome dei diciotto sia solo
un ricordo di un brutto film e non il titolo di una serie tivù con
tanti e inguardabili episodi.
Presidente -
La parola alla collega Spelgatti.
Spelgatti (LEGA VDA) -
Vede, collega Barocco, la dovete
smettere di prendere in giro i valdostani, ma soprattutto dovrebbe
smetterla anche lei di prendere in giro il suo movimento. Dico
questo, lo dico proprio io che ho sempre detto "mai con Union
Valdôtaine", con grandissimo rispetto nei confronti del suo
movimento per quello che è stato, per come è nato e ricordo sempre
a tutti che per la Lega - parlo della Lega Nazionale, non solo
della Lega locale - l'Union Valdôtaine è sempre stato un faro.
Ricordo che siamo noi che siamo nati dall'Union Valdôtaine, perché
siamo nati dall'incontro fra Bossi e Bruno Salvadori. Per noi della
Lega l'Union Valdôtaine è sempre stato un faro. Ovunque, fuori
dalla Valle d'Aosta abbiamo le foto di Bruno Salvadori come simbolo
dell'Union Valdôtaine e di quello che la Lega, fuori dalla Valle
d'Aosta, voleva ottenere: il discorso dell'autonomia, il discorso
di tutto ciò che è stato il principio territoriale, dell'identità,
di quella sovranità che adesso voi schifate come parola, ma che è
nata, grazie al cielo, da voi e ve lo riconosciamo, anche se adesso
siete voi che avete cambiato idea rispetto a quello. Il
maîtres
chez nous
è esattamente questo! Noi continuiamo a avere
quell'idea di sovranità: ognuno nella propria terra deve poter
portare avanti le istanze di quella terra; viva le diversità!
Noi non abbiamo tradito. Le spiego perché non funziona tutto il
vostro ragionamento sulla legge elettorale, perché voi siete
scollegati dalla realtà. Siete scollegati dalla realtà, perché
continuate ad avere una mentalità di palazzo, a ragionare in
palazzo, quindi cercate di comporre una partita a scacchi mettendo
uno più uno, più uno, più uno, meno uno, tolto questo, chiudiamo di
qua, ragioniamo di là, per arrivare ai diciotto, ai venti, ai
ventidue. Questa mentalità l'avete dimostrata voi, perché
fondamentalmente noi abbiamo governato cinque mesi! Quello che è la
Valle d'Aosta l'avete fatto voi; noi siamo, appunto, i nuovi. Non
ci si può addossare delle responsabilità rispetto a cinque mesi di
governo. Di conseguenza, il fallimento di questo modo di far
politica è comprovato dai risultati della politica stessa.
Non funziona così. Sono sempre stata accusata di essere troppo
dura. Oh sì, durissima! Ma attenzione, durissima non perché non so
dialogare. Io so assolutamente dialogare, come ha comprovato anche
Restano, che ha fatto delle scelte. Quello che era stato detto a
Restano è: scegli in coscienza ciò che ti senti, perché questi sono
i discorsi che si fanno fra uomini che hanno un ideale, che hanno
una visione, di conseguenza si parla fra uomini. Sono stata
durissima, come lo sono stata con l'Union Valdôtaine. Primo, perché
quando tu hai un faro e questo faro viene tradito da chi quel faro
dovrebbe rappresentare, le critiche più grosse le fai direttamente
al faro e a chi ha tradito quel faro, punto primo. Punto secondo,
il problema è che noi abbiamo delle differenze di visioni che sono
gigantesche. Ma non visioni sull'autonomia, sul territorio e su
tutto ciò che sono i valori sacrosanti della nostra terra. Noi
abbiamo una visione completamente antitetica rispetto alla
gestione, fra virgolette, del potere. Sembra una brutta parola, ma
quando sei qui devi comunque gestire quel potere, però lo devi
gestire dal nostro punto di vista nell'interesse esclusivo dei
valdostani.
Voi dovete rispondere, voi eletti, anche a tutta quella base che
io rispetto profondamente, perché - lo ripeto - gli ideali che ci
uniscono sono paradossalmente gli stessi, a tutta quella base che
state distruggendo. Voi eletti state distruggendo anche i movimenti
che ci sono alle vostre spalle. Di questo ve ne assumete voi la
responsabilità. Per carità, non è un problema nostro, ma il nostro
obiettivo chiaramente non è arrivare e distruggere tutto. È trovare
un giorno delle persone anche nelle altre forze con cui poter
dialogare. Ma non dialogare di giochi di palazzo. Non dialogare
sulle nomine delle partecipate: questo tocca a me, questo tocca a
me. Dialogare, parlare e discutere solo della meritocrazia, della
visione, delle scelte da fare in funzione della collettività, non
degli interessi che ci sono a monte, dei singoli: ah no, perché se
tocchi quell'elettorato lì non va bene perché io ho degli interessi
lì; ah no, questo non lo puoi fare se no cade la maggioranza;
quest'altro non lo puoi fare se no cade la maggioranza! Finché si
ragiona in questi termini non ci sarà mai modo... Collega Barocco,
lei non c'era neanche e non sto parlando a lei per questo; io sto
parlando in generale. Io le sto soltanto rispondendo sulla legge
elettorale. Non la sto attaccando su altre cose, per la semplice
ragione che lei non c'era neanche nella scorsa maggioranza.
Quello che mi auguro è che voi abbiate il rispetto dei vostri
movimenti, delle persone più che degne che hanno sempre creduto
nell'Union Valdôtaine, oppure che hanno creduto all'epoca
nell'Union Valdôtaine Progressiste quando si poneva come una forza
di cambiamento. Molte persone ci hanno creduto talmente tanto che
si sono rovinate famiglie, si sono rovinati rapporti umani, perché
credevano in quel cambiamento. Peccato che poi abbiate tradito
anche loro.
Noi della Lega siamo arrivati e siamo sempre rimasti
assolutamente coerenti con le nostre idee. Non abbiamo ceduto di un
millimetro e abbiamo dimostrato di non avere alcun attaccamento al
potere, tanto che potevamo tranquillamente scendere a mille
compromessi e non lo abbiamo fatto, potevamo allargare la
maggioranza e non l'abbiamo fatto. Chiamiamo alle urne da quando
siamo caduti dicendo: così non si può governare; e lo abbiamo fatto
in tempi non sospetti, quando stavamo cadendo solo dopo cinque mesi
di governo per scelta nostra, non per meriti vostri. Per scelta
nostra, perché abbiamo detto: noi a compromessi non scendiamo! Vi
abbiamo chiamati al ribaltone per un sacco di volte e abbiamo
sempre continuato a dire: noi ribaltoni non ne facciamo e non ne
faremo! Sono contenta che oggi il collega Restano abbia anche
raccontato quello che era stato il dialogo negli uffici
privatamente, perché noi già all'epoca abbiamo sempre detto - lo
abbiamo detto anche nelle segrete stanze - che volevamo tornare
alle urne. Non sapevamo come avrebbero risposto i valdostani
rispetto al risultato del nostro governo, quindi in ogni caso non
potevamo immaginare. Il ritorno alle urne lo abbiamo sempre
chiamato in tempi non sospetti.
Un giorno, ne sono convinta, in questa Valle d'Aosta si potrà
assolutamente dialogare, si potrà parlare, si potrà chiudere questo
muro contro muro tra persone e tra forze che hanno una visione
troppo differente. Ma io ho un dubbio: sono veramente le forze
politiche o sono gli eletti? Purtroppo, ripeto, io attacco sempre
l'Union Valdôtaine, ma nelle altre forze le cose sono andate
esattamente nella stessa identica direzione. Attacco l'Union
Valdôtaine per il profondo rispetto che ho sempre avuto nei
confronti di questo movimento, per le sue radici storiche. Lo
attacco per quello che è stato fatto dell'Union Valdôtaine e di
quello che questo movimento, che è il maggiore responsabile per i
numeri e per la storia che ha avuto, ha fatto di questa Valle
d'Aosta. Oggi purtroppo noi qui dobbiamo vergognarci dei risultati
e del punto a cui è arrivata la nostra autonomia, a quello che è
arrivata la nostra regione. Siamo diventati purtroppo un esempio al
contrario, anche in questo momento in cui la Lega sta portando
avanti tutte le battaglie sacrosante per l'autonomia, sempre fedele
a sé stessa. Gli oppositori e i detrattori dell'autonomia portano
come esempio, per dire che le cose non funzionano, esattamente la
Valle d'Aosta. Purtroppo c'è veramente da vergognarsi. Ma anche
all'interno dei vostri movimenti e della vostra base ci sono tanti
sindaci, tante persone che hanno guadagni ridicoli, responsabilità
gigantesche e che è ancora lavorano seriamente, perché credono in
certi ideali. Mi chiedo se veramente siano così contenti e così
convinti delle vostre scelte e se sono così convinti che, anche
cambiando le regole del gioco, anche cambiando le pedine, le cose
possano cambiare. Ci potrà essere veramente qualcosa di diverso
quando dal vostro elettorato e nei vostri movimenti verranno elette
delle persone che hanno veramente a cuore il bene della Valle
d'Aosta, che non hanno degli interessi a monte da dover
salvaguardare e che quindi abbiano delle visioni che possano andare
in una direzione diversa per il bene comune.
Président -
La parole au collègue Barocco.
Barocco (UV) -
Tra
les
mots d'ordre
non
avevo messo sermone. Accetto tranquillamente il sermone della
consigliera Spelgatti, anche perché penso che, se si faccia sulle
regole del gioco, abbiamo capito qual è la sua posizione legittima.
Però, penso anche che in democrazia si possa comunque ancora
discutere delle regole del gioco, che probabilmente saranno
all'attenzione di questo dibattito.
Detto questo, signora consigliera Spelgatti, per favore, un po'
di rispetto per la storia dell'Union Valdôtaine. Noi non abbiamo
nulla di cui vergognarci. Abbiamo fatto degli errori, li stiamo
pagando sonoramente, ma siamo qui a testimoniare la presenza in
Valle d'Aosta di una forte comunità, di una comunità autonomista di
persone che nel '44-'45 morivano per difendere la libertà, insieme
a tanti, che siano stati di estrazione comunista, di estrazione
liberale, del partito d'azione, ma insieme avevano individuato da
che parte stare, e in Valle d'Aosta ancora di più. Morirono per
scrivere quelle frasi. Morirono per difendere l'autonomia che voi
oggi, grazie a quelle persone, cercate di portare nelle vostre
regioni, giustamente, ma incontrate anche voi tante difficoltà. Mi
sembra che l'autonomia veneta o l'autonomia lombarda non sia ancora
arrivata. L'autonomia lombarda e l'autonomia veneta si rifà a quel
federalismo di Chanoux e di Salvadori che hanno cercato di
propagandare nella nostra Italia già da allora, quando Chanoux a
Chivasso si ritrovò con alcune popolazioni dell'arco alpino per
scrivere qualche cosa.
Io chiedo solo quello. Non siamo senz'altro qui a dire che siamo
immacolati, ma per favore abbia rispetto, come lei stessa ha detto.
Io su questo ci credo, però si limiti a questo, perché cercare di
dividere il nostro movimento tra eletti, tra buoni e cattivi, non
ci riuscirà. Noi dell'Union Valdôtaine discutiamo, abbiamo i nostri
problemi, cerchiamo di andare sul territorio, abbiamo una realtà.
L'ho detto: certi segnali ci sono arrivati, ma faremo di tutto per
difendere la nostra autonomia e per difendere Emile Chanoux.
Président -
La parole au collègue Lucianaz.
Lucianaz (LEGA VDA) -
C'è poco da scusarsi o
giustificarsi con la Lega. Qua qualcuno deve giustificarsi con
l'elettorato valdostano. Ho qualche risultato delle recenti
elezioni di quindici giorni fa. A Quart su 3308 votanti, 198 hanno
votato la vostra coalizione; a Pont-Saint-Martin su 2991 abilitati
al voto, 161 hanno seguito i vostri suggerimenti; a Donnas 123 su
2050 persone; ad Arnad 93; a Hône 79 persone hanno scelto di votare
il vostro candidato indicato. Potrei continuare: ho dati
interessanti a Jovençan, a Brusson, a Bionaz, eccetera.
Dovete giustificarvi con i valdostani per le scelte che avete
fatto voi, non con la Lega. La Lega ha imparato dagli insegnamenti
di Salvadori sicuramente. Ricordo che Émile Chanoux non è mai stato
iscritto all'Union Valdôtaine e questa autonomia e figlia di
Federico Chabod semmai; mi spiace tanto, perché Chanoux aveva ben
altre idee. Una volta facciamo un
tête-à-tête
o un tavolo di
confronto, così approfondiamo il pensiero di Émile Chanoux!
Comunque, detto questo, siamo ancora qui a parlare di queste
fantomatiche dimissioni del collega Restano che, scegliendo di
abbandonare la maggioranza, sicuramente mette in crisi il sistema
amministrativo valdostano. Un governo di scopo: a mio avviso, da
ciò che ho letto questa settimana sugli organi di stampa, uno scopo
ce l'ha ed è quello di durare ancora dodici mesi o al massimo
diciotto mesi. À consommer de préférence dans les dix-huit mois,
comme la sauce mayonnaise. Perché tra diciotto mesi sappiano che
scadono i due anni e mezzo e i valdostani sanno benissimo cosa
succede dopo due anni e mezzo di mandato. Quindi lo scopo c'è, è un
governo di maionese: va bene, ne prendiamo atto.
Devo anche correggere il collega Bianchi, che dice che ai
valdostani non gliene frega un fico secco. Giustamente anche Mossa,
al quale non gliene frega un fico secco delle dimissioni del
collega. Ma ai valdostani non gliene frega un fico secco neppure
della sua presenza qui in aula, Mossa, e neanche della mia
sinceramente. State tranquilli che fuori di qui c'è un altro mondo.
Però dobbiamo fare il fuoco con la legna che c'è, giusto?
La scusa è una nuova legge che preveda l'elezione diretta. Se
non ci ricordiamo male, a luglio è proprio stato il vostro
movimento, collega Minelli, assieme alla collega Rini, che ha
proposto il nuovo disegno di legge, anche se il collega Bertin è da
anni che persegue questa probabilmente valida soluzione per la
governabilità. Non se n'è parlato. In Commissione abbiamo discusso
per mesi di come riformare questa legge. Anche la proposta della
collega Rini non parlava assolutamente di governabilità e di
elezione diretta. Quindi abbiamo avuto tutto il tempo. Adesso
giustamente usciamo con un'altra proposta e poi qualcuno ci metterà
dentro anche il voto elettronico e qualcun altro magari vorrà anche
rivedere il numero delle candidature. Studiatene pure delle altre,
ma ricordatevi sempre che a Challand-Saint-Victor 31 persone hanno
seguito le vostre proposte, a Brusson 67 su 720, a Ayas 85 persone
su 1050 votanti. Questa è la realtà che c'è fuori da qui. Fatevene
una ragione.
Président -
La parole au collègue Bertin.
Bertin (RC-AC) -
Soltanto una precisazione su quanto
diceva adesso il collega Lucianaz. Come può ben chiedere al suo
vicino di banco Luboz, che all'epoca era presidente della
Commissione, abbiamo scelto di dividere in due
step
la
questione della legge elettorale, scegliendo di intervenire prima
su quello su cui c'era maggiore consenso e un approfondimento già
fatto nel tempo, rinviando a una seconda fase la questione della
governabilità, che tutti ci siamo posti come un problema importante
e da risolvere prima di andare a elezioni, se possibile. Se non è
possibile, non si risolverà e si andrà avanti in questo modo. Ma,
per essere precisi, era già una scelta fatta nell'autunno
scorso.
Président -
La parole au collègue Manfrin.
Manfrin (LEGA VDA) -
Mi permetto anche io di fare un
piccolo sunto di quanto è stato detto, anche perché sono emersi dei
dati sicuramente interessanti. Comincio con alcuni spunti che ci
hanno chiarito, con rammarico a cui mi unisco, che ormai la
politica è diventata solo ed esclusivamente strategia comunicativa.
Su questo purtroppo non possiamo che concordare. Questo è
effettivamente un pericolo reale. Poi effettivamente solitamente
chi lancia una critica, poi dovrebbe però essere virtuoso. Invece
guardando i
social
, non sto a specificare cosa, si vedono
post
, addirittura sponsorizzati, su gesti che probabilmente
sono assolutamente validi e importanti, ma che magari vanno fatti
nel proprio privato e non rientrano all'interno di una strategia
comunicativa politica. Però ogni persona gestisce e pensa a quello
che ritiene più opportuno, si gestisce il dibattito politico su
quello che ritiene più opportuno.
È stato detto che i valdostani non vogliono le elezioni. Credo
che mai avrei potuto utilizzare parole migliori di quelle
utilizzate dal collega Lucianaz, che ha spiegato bene come - lo ha
riconosciuto anche il collega Barocco - i valdostani abbiano dato
un segnale molto forte. Forse questo segnale non significa:
"guardate che forse non è la strada giusta, correggete il tiro e ci
siamo", perché un segnale di questo tipo, con la forza con cui è
stato dato, probabilmente significa altro. Ma voi sicuramente avete
il termometro della situazione e si è visto alle elezioni
europee.
Si è tentato però - questo me ne dispiace - di cercare di
sminuire il risultato delle elezioni. Questa è una strategia che si
è utilizzata da più parti e spessissimo anche a livello nazionale.
È una strategia che ha come testa di ponte il fatto di dire: il
partito che ha vinto è quello degli astensionisti. Grazie! Grazie
per la vostra spiegazione. Questo succede da diverso tempo, non
succede da queste elezioni, ed è sicuramente un qualcosa su cui
bisogna lavorare, facendo affezionare i cittadini alla politica,
spiegando a questi cittadini che se non si fa una scelta sarà chi
verrà eletto - comunque qualcuno verrà eletto - che prenderà delle
scelte al posto suo, quindi la necessità è partecipare alle
elezioni. Dopodiché io ho scritto, non so se lo sapete, un libro
sulla storia politica della Valle d'Aosta e la frase che ho citato
nell'
incipit
iniziale è: "I cattivi amministratori sono
eletti dai bravi cittadini che non vanno a votare". Questa frase la
sottoscrivo in pieno, però sottoscrivo anche il fatto che se decidi
di non decidere, se appalti la tua decisione ad altri, ovviamente
hai sempre torto e non ti puoi lamentare.
Prendiamo quello che è arrivato dalle urne come un segnale
deciso, che di certo non tocca altri ambiti - altri ambiti nel
senso che non può essere sminuito - perché il collega Marquis ci ha
fatto una dotta analisi del voto e ci ha detto: anche nelle
elezioni europee del 2014 ci fu un movimento nazionale che prese
più del 40 percento e poi non entrò in Consiglio regionale. Il
collega Marquis si dimentica probabilmente di dire che quel
movimento nazionale che ottenne il 41 percento lo prese, perché non
c'era alcuna formazione autonomista che si candidava e che
partecipava al gioco, perché aveva capito di non avere alcuna
possibilità di essere eletta. Quindi non avendo partecipato alle
elezioni, chiaramente c'era tutta una fetta di elettorato che si è
orientata su altri movimenti, o semplicemente ha deciso di non
andare a votare. Questo è sicuramente qualcosa che ha inciso. Poi
non ci vorrà dire, collega Marquis, che la partecipazione del
Partito Democratico al governo di questa regione - una
partecipazione ovviamente errata sotto tanti punti di vista - ma
soprattutto l'appoggio dato dal Partito Democratico all'Union
Valdôtaine e a tutti coloro che per anni avevano detto di
combattere, non abbia influito sull'elettorato.
Sarà - la ringrazio di aver sollevato questa analisi -
esattamente quello che accadrà a tutti i movimenti che oggi pensano
di poter guadagnare la propria fetta di paradiso, la propria
poltroncina personale, il proprio riscontro magari agognato da
tanto. Mi ricordo alcuni colleghi in Consiglio Comunale, dei quali
non faccio i nomi, ai quali io e la collega Spelgatti dicevamo:
"insomma, cosa pensi di fare per le prossime elezioni?"; e la
risposta: "io ormai sono tanti anni che faccio politica. Sono
sempre stato in opposizione e mi sono stufato. Voglio andare in
maggioranza, quindi cercherò un accordo". Questo è il pensiero di
alcuni che vedono nelle elezioni e nell'essere eletti all'interno
di un organismo non un mezzo per raggiungere un risultato, ovvero
il benessere della propria comunità, ma un fine ultimo, cioè quello
di essere eletti e quello di poter comandare, o
cummannare
,
come dicono in alcuni settori.
Questo purtroppo è un problema. È questo quello che ha inciso,
collega Marquis. Quello di aver detto agli elettori: no, noi ci
candidiamo per essere opposizione a questo sistema. Ci candidiamo
per abbattere questo sistema, un sistema che si è rivelato
assolutamente marcio, un sistema che anche in questo Consiglio ci
ha visto dover prendere atto di alcuni arresti. Anche su questo,
sarò curioso di vedere, se si concretizzerà quello che si
preconizza, come si concilierà con alcune posizioni relative alla
legalità, all'antimafia, evviva la magistratura e la mafia è brutta
e cattiva; poi voglio vedere come si concretizzerà questo
bellissimo pensiero.
È stato evocato il dato delle preferenze. Credo che il collega
Sammaritani, che è la persona maggiormente tirata in causa, abbia
chiarito anche bene qual è la posizione sulle preferenze e sul
risultato in generale. Io credo che forse una lettura delle
preferenze dovrebbe fare preoccupare molto di più chi ha pensato di
sostenere la candidatura del cosiddetto fronte autonomista,
piuttosto che altri. Perché, vedete, il fatto che il dato delle
preferenze quasi coincida con i voti raccolti da quel candidato, mi
fa supporre che tutte le persone con cui avete esercitato il vostro
scarso potere, ormai scarso potere di convincimento, dicendogli di
andare e di votare, quindi le truppe cammellate che avete sfoderato
in numerose occasioni organizzate dalle varie sezioni sul
territorio, dai vari satrapi locali che avete dispersi di qua e di
là, ovviamente siano andati e abbiano fatto il proprio dovere.
Quello che avete perso, invece, è proprio il voto popolare, il
volto di una persona che ha deciso, sua sponte, senza farsi
ovviamente convogliare, senza farsi convincere, senza farsi
indirizzare da nessuna parte, di dare il proprio consenso a chi
riteneva potesse interpretare al meglio le istanze, le proprie
istanze, da chi aveva le proposizioni più forti, più vicine al suo
sentire. È di quel voto popolare che questa assemblea deve prendere
atto. È questo su cui bisogna lavorare ed è soprattutto una cosa
che tanti non hanno notato, ma la Valle d'Aosta come regione è
stata l'unica in tutta Italia in cui il candidato locale ha preso
più preferenze di Matteo Salvini. Quindi, a scanso di equivoci, il
traino che ci può essere stato è stato quello di Paolo Sammaritani,
un ottimo candidato, e della squadra che la Lega locale ha messo in
campo.
Ho sentito parlare di lealtà, ho sentito parlare dei tradimenti,
ho sentito recriminare i presunti tradimenti da parte di chi è
riuscito a raggiungere il governo della Regione, dopo aver
utilizzato ed essersi appoggiato al voto di fuoriusciti dalla
maggioranza che componeva il governo Spelgatti. A questo proposito
mi è sovvenuta una frase del comico Enrique Balbontin che, in una
sua
performance
che magari qualcuno conoscerà, diceva questo
meraviglioso distico: "dice il bue al camaleonte: hai qualcosa
sulla fronte; risponde il camaleonte al bue: parli tu che ce ne hai
due".
Arrivo a quello che ci ha detto il collega Barocco, il quale ci
parla della legge elettorale quale priorità. Improvvisamente, dopo
mesi di silenzio, la legge elettorale è diventata una priorità. È
incredibile registrare questa priorità! Eppure, lo ha ricordato la
collega Spelgatti, in realtà un sistema, chiamiamolo di
autoregolamentazione, che va a correggere questo sistema distorto
che abbiamo, dove chiunque si sveglia una mattina e decide di
girare maggioranze e quindi appoggiare un'altra persona, noi lo
avevamo già applicato. Perché? Lo ha ricordato la collega
Spelgatti. Quando siamo stati oggetto di ribaltone, cosa credete,
che questo presunto ribaltone non sia stato preceduto da profferte,
da promesse, da lusinghe, da mercanteggiamenti di poltrone? Ma
certo, ovviamente c'è stato! E qual è stata la risposta della Lega
Valle d'Aosta? "Sì, veniamo in maggioranza; sì, mi dai questo
assessorato; sì, però in quel cda ci metto quella persona mia; sì,
però questo è un mio settore, non lo tocchiamo"? No! Abbiamo detto
che la maggioranza che è uscita e che si è costituita dopo le urne
è stata mandata a casa. Benissimo, ne prendiamo atto e, contro il
nostro interesse, il nostro interesse personale, non di cittadini,
contro il nostro interesse personale, rinunciamo a qualsiasi
poltrona, vogliamo andare alle elezioni. Questo abbiamo cominciato
a dirlo a dicembre e non abbiamo smesso adesso. E guardate che
appelli ce ne sono stati tanti. I primi sono stati già quelli della
collaborazione che c'era stata offerta dal presidente Fosson e che
abbiamo rifiutato. Ma perché noi abbiamo una parola sola! Abbiamo
preso un impegno in campagna elettorale, abbiamo detto che non
avremmo fatto accordi con chi ha distrutto con questa regione, con
chi ha portato avanti quarant'anni di mal governo e questo abbiamo
voluto mantenere. Riteniamo che, arrivati a questo punto, l'unica
risposta sia quella delle urne.
Al di là di quello che ha detto il collega Barocco, dichiarando
che a lui la trasparenza non piace, arrivo a fare una piccola
riflessione. Si è parlato in quest'aula di Pirandello, di
Uno,
nessuno e centomila
per giustificare alcune manovre di palazzo.
Io credo che invece la parabola discendente dell'Union Valdôtaine,
così come di tanti altri movimenti, segue esattamente quella di
questo famoso titolo di Pirandello, ma credo che lo segua
all'inverso. Il consenso e le persone che vi sostenevano erano
prima centomila, con queste elezioni europee si sono ridotte a una
e, se andiamo avanti così, saranno nessuna.
Président -
La séance est terminée. Les travaux
reprendront à 15:30.
La seduta termina alle ore 13:01.
