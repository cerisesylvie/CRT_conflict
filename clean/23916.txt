Classificazione
ASSETTO DEL TERRITORIO
Difesa ed uso del suolo - Sistemazione idrogeologica
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 2920 del 25 luglio 2007 - Resoconto
OGGETTO N. 2920/XII - Conferimento di incarichi esterni
all'Amministrazione regionale a supporto dell'attività di tutela
del territorio. (Interpellanza)
Interpellanza
Viste le delibere n. 2736 del 22 settembre 2006, n. 3526 del
24 novembre 2006, n. 913 del 6 aprile 2007 e n. 1118 del 27 aprile
2007, riguardanti in tutti i casi affidamenti di incarico a
geologi, per collaborazioni a supporto dell'attività che fa capo
alla Direzione tutela del territorio;
Atteso che è del tutto condivisibile l'impegno di rafforzare
la conoscenza e la prevenzione dei rischi idrogeologici e
sviluppare la pianificazione delle emergenze, assicurando la
massima protezione del territorio;
Osservato che tuttavia, risulta in forza, all'interno del
comparto e direzione Tutela del territorio, personale provvisto
delle conoscenze certificate e dell'esperienza necessarie ad
espletare la maggior parte delle attività descritte nelle delibere
sopra citate;
Considerato che nel breve periodo di 7-8 mesi
l'Amministrazione ha comunque dovuto impegnare spese per 126.450
euro, sostenendo per lo più una presunta "indisponibilità" del
personale interno ad assumersi responsabilità che si ritengono in
generale pienamente coerenti con le professionalità esistenti nel
dipartimento;
Ritenuto che l'Amministrazione regionale debba riflettere
sull'opportunità di privilegiare in maniera crescente gli incarichi
esterni, verificando più in profondità l'esistenza di apprezzabili
risorse interne, conseguendo evidenti risparmi e valorizzando le
capacità e le competenze sicuramente presenti tra i propri
dipendenti;
i sottoscritti Consiglieri regionali
Interpellano
l'Assessore competente per conoscere:
1) se a suo avviso veramente non esistessero, in nessuno dei
casi sopra citati, le disponibilità e le professionalità richieste
all'interno dell'area;
2) se non ritenga francamente eccessivo il frequente ricorso
a geologi esterni, avendo alle proprie dipendenze professionisti
con laurea ed esperienza equivalente;
3) a quali effettive carenze era necessario sopperire, dal
momento che gran parte delle attività "esternalizzate" comportano
normali profili di schedatura, documentazione, comparazione,
assistenza e supporto;
4) se non si intende, in linea generale, ridurre in modo
significativo il ricorso ad incarichi esterni per tutte quelle
attività che possono essere svolte con personale dipendente,
trattandosi spesso di vere e proprie mansioni di "routine".
F.to: Bortot - Squarzino Secondina
Presidente
- La parola al Consigliere Bortot.
Bortot (Arc-VA)
- È proprio vero che "il diavolo fa le
pentole e non fa i coperchi". Il 13 luglio scrivevo questa
interpellanza: "viste le delibere n. 2736, n. 3526, n. 913, n. 1118
del 2006 e del 2007, riguardanti in tutti i casi affidamenti di
incarico a geologi, per collaborazioni a supporto dell'attività che
fa capo alla Direzione tutela del territorio...", eccetera, il 15
luglio 2007, a seguito dei problemi legati alle consulenze e
incarichi dati dall'Assessorato dei lavori pubblici e da questo
Governo a professionisti esterni, sollevate dal nostro collega
Venturella, in malo modo veniva emanata domenica 15 luglio una
nota, dove l'Assessore Cerise parlava di distorsione della realtà
dicendo:
"le parole del Consigliere Venturella rappresentano la
solita manifestazione di distorsione della verità, attraverso la
manipolazione della comunicazione informale all'interno della
Regione, per fini che nulla hanno a che vedere con l'efficiente
funzionamento della macchina regionale"
. L'interpellanza
sollevata dal sottoscritto 2 giorni prima riguardava un elenco di
incarichi a geologi, mentre all'interno dell'amministrazione di
quell'Assessorato c'è un geologo che ha vinto un concorso nel 1985,
nel 1998 è stato passato capo servizio geologo, che non sta facendo
nulla, tanto che ha fatto causa di "mobbing", poi l'Assessore mi
dirà che l'ha persa, ma non è una gran bella compiacenza vedere un
proprio dipendente e anche dirigente che deve far causa, perché ha
voglia di lavorare. Tutte queste deliberazioni che vi ho citato
prima di incarichi a geologi, mentre ne abbiamo uno in casa che
sembra che non vada bene, pur avendo vinto un concorso ed essendo
di ruolo, sono tutti incarichi giustificati con mancanza di
professionalità o mancanza di personale. Gli incarichi sono tutti
di ordinaria amministrazione, in sostanza tale interpellanza "cade
a fagiolo", sta a dimostrare che il problema sollevato dal nostro
collega Venturella è a tutti gli effetti pertinente, non si tratta
di demagogia, ma si tratta di un lavoro ben fatto sul modo che il
Governo - in questo caso l'Assessore Cerise - intende gestire
l'Assessorato, a proprio uso e consumo, facendo lavorare chi vuole
e dando gli incarichi esterni a chi vuole, alle condizioni che
ritiene più opportune e giustamente noi come opposizione solleviamo
questo problema. L'Assessore Cerise non gestisce un ufficio
professionale di sua proprietà, gestisce l'Assessorato dei lavori
pubblici e quindi non si può permettere di tenere fior di
professionisti interni alla Regione a far nulla e dare incarichi
esterni a geologi con equivalente professionalità e capacità.
Vorremmo sapere meglio dall'Assessore se anche questo fa parte
della demagogia o della distorsione della verità e dei fatti. A lei
la parola, Assessore.
Presidente
- Posso dargliela io la parola, Consigliere
Bortot, mi consente? Vuole venire un attimo qui, Consigliere
Bortot, prego?
La parola all'Assessore al territorio, ambiente e opere
pubbliche, Cerise.
Cerise (UV)
- L'affidamento di incarichi di consulenza
non risponde a semplice desiderata dell'Assessore o delle
strutture, ma a specifiche e puntuali esigenze necessarie e
vincolanti derivanti da norme di legge che, nel caso della tutela
della pubblica incolumità, presentano risvolti penali, come certi
fatti hanno dimostrato nel passato. Il settore della difesa del
suolo è caratterizzato da questi profili di necessità e di
responsabilità e risulta fondamentale per lo sviluppo della società
valdostana... e riguardano specificatamente i vincoli di uso del
territorio. È un settore che è tenuto prioritario da parte
dell'attuale maggioranza di governo e in questi anni sono state
investite risorse economiche notevoli per caratterizzare il
territorio dal punto di vista della pericolosità, sviluppare un
sistema di allertamento per i rischi e individuare e realizzare
decine di interventi di messa in sicurezza. Oggi la Regione è
dotata di un sistema di previsione degli effetti al suolo di
condizioni meteo avverse all'avanguardia, come rilevato da altri
centri analoghi e dal Dipartimento della protezione civile in
occasione ad esempio della presentazione delle attività del centro
funzionale valdostano in data 21 maggio. A fine anno è stato
approvato il Piano di previsione e prevenzione dei rischi
idrogeologici che faceva seguito a quel documento programmatico,
che si chiamava "linee guida per la difesa del suolo", approvato 4
anni fa, e che contiene tutte le linee di azioni del settore. Siamo
l'unica Regione di montagna dove si stanno studiando
dettagliatamente i rischi derivanti dai "debris flow", se volete,
colate detritiche che si connotano come delle frane, per 150
conoidi... diversamente antropizzate. Sono attività che hanno
permesso di sviluppare competenze professionali di tutto rilievo
non solo tra professionisti già affermati, ma anche e soprattutto
tra numerosi giovani ingegneri e forestali. Abbiamo avuto il
piacere di vedere nei recenti concorsi che questi giovani, che
avevano fatto l'esperienza con noi, hanno brillantemente superato
le prove. I tecnici del Dipartimento territorio, ambiente e risorse
idriche geologi, ingegneri e forestali che si occupano delle
valutazioni di rischio idrogeologico, di individuare e realizzare
interventi di protezione e di fornire pareri e autorizzazioni sono
in tutto 8: 6 geologi - di cui 2 dirigenti -, 1 forestale e 2
ingegneri dirigenti. Tanto per dare alcune indicazioni sul carico
di lavoro, solo i pareri e le autorizzazioni sono superiori al
migliaio e il bilancio degli ultimi 7 anni nel settore degli
interventi, compresa l'alluvione, ha superato i 300 milioni di
euro. Dobbiamo quindi tener conto di una situazione di tipo
contingente, legata da una parte al post-alluvione, dall'altra a
una messa a punto di strumenti pianificatori e urbanistici, che
vedono sollecitato questo settore.
Sarebbe molto utile - ma adesso ho capito dalle parole del
collega Bortot a chi si riferisce - conoscere quali siano le
apprezzabili risorse interne non valorizzate che potrebbero
contribuire al lavoro che viene quotidianamente svolto da questi
tecnici. Non ci sono, se quello è il "riferimento", non ci siamo.
Quel "riferimento" si occupa di carte egregiamente, fa il suo
lavoro, gli è stato riconosciuto, ha fatto una causa e l'ha persa,
avrà pure un trascorso professionale che non gli permette o non è
idoneo a svolgere questo tipo di mansioni... per cui noi lo
apprezziamo per quello che lui sa e sta facendo. Ricordo che al
Dipartimento fanno capo altre competenze importanti e fondamentali
per la nostra Regione, quali la gestione e la tutela delle risorse
idriche e la tutela dell'ambiente, per le quali le incombenze sono
notevolissime e si stanno ampliando di anno in anno. Questi dati
non sono fantasie dei dirigenti, ma sono ben rappresentati ad
esempio dall'indagine relativa ai carichi di lavoro del 2005, dove
si indicava una quota di giacenze in quel dipartimento per tali
incombenze pari a 190 unità di personale e una quota di nuovi
lavori pari a 51 unità di personale. Sono dati dei quali potete
prendere visione, lo studio è disponibile. Con questo quadro
generale la situazione della Direzione tutela del territorio è
quella che viene evidenziata nell'interpellanza. Ricordo qui quali
sono le competenze di questa direzione: l'analisi di
approfondimento delle condizioni di pericolosità idrogeologica
riferite al territorio valdostano, in applicazione della legge
regionale n. 11/1998 e successive modificazioni integrative, con
specifico riferimento alle dinamiche di tipo geologico definite
dall'articolo 35 di questa legge regionale, e parliamo di decine e
decine di richieste di deroghe alla settimana; la valutazione
dell'interferenza di opere strutturali ed infrastrutturali sulle
condizioni geologiche ed idrogeologiche nell'ambito delle
istruttorie tecniche definite dalla legge regionale n. 14/1999 in
materia di disciplina della procedura di valutazione di impatto
ambientale; la valutazione dell'interferenza di opere strutturali
ed infrastrutturali sulle condizioni geologiche ed idrogeologiche
nell'ambito delle istruttorie tecniche definite dalla legge
regionale n. 24/1992 in materia di costruzione, esercizio e
vigilanza degli sbarramenti di ritenuta e dei bacini di accumulo di
competenza regionale; la valutazione dell'interferenza di opere
strutturali ed infrastrutturali sulle condizioni geologiche ed
idrogeologiche nell'ambito delle istruttorie tecniche definite
dalla legge regionale n. 29/1979 e dal decreto n. 392 del 5
dicembre 2003, in materia di impianti funiviari; la raccolta e
gestione dati geologici, idrogeologici di competenza nell'ambito
del sistema informativo territoriale regionale; la gestione e
coordinamento di ricerche e studi geologici, idrogeologici,
geologico-tecnici per la caratterizzazione delle zone del
territorio regionale soggette a rischio geologico ed idraulico.
Sono queste tutte le attività svolte dal Dirigente mediante
l'ausilio di tecnici incaricati per l'istruttoria delle richieste e
per l'approfondimento degli studi necessari per meglio comprendere
i fenomeni idrogeologici rispetto ai quali rilasciare pareri e
autorizzazioni.
Con riferimento al primo quesito, concordo con quanto viene
dichiarato in occasione di ogni incarico dal dirigente della
Direzione, ossia - perché questo è testualmente scritto in
deliberazione - l'indisponibilità di personale interno alla
Direzione, con conoscenze e qualifiche adeguate all'esecuzione
delle attività necessarie. Tale dichiarazione non è formale, ma
rappresenta bene la realtà non solo della Direzione, ma dello
stesso Dipartimento, come testimoniano i numeri che ho illustrato
prima. L'indisponibilità deriva semplicemente dalla mancanza di
personale adeguato, perché il poco personale idoneo è già
sovraccaricato di incombenze in questo settore o in altri.
L'esistenza di eventuali disponibilità a svolgere tali compiti non
è mai stata acclarata, né segnalata da nessuno all'interno della
struttura. Non ho mai ricevuto richieste da parte di geologi
annidati in qualche remoto ufficio dell'Assessorato, che è venuto a
chiedermi... che voleva occuparsi di certe cose, mai. Se lo ha
fatto con qualcun altro, risponderà qualcun altro.
Le considerazioni che ho svolto in premessa permettono di
rispondere agevolmente al secondo quesito: dove sarebbero i
professionisti con laurea ed esperienza equivalente a quelle dei
geologi esterni disponibili? Il ricorso a geologi esterni nel caso
di cui si tratta è una necessità per adempiere ai doveri di
istituto e assolvere alle responsabilità penali in capo al
dirigente della struttura e agli amministratori regionali e
comunali coinvolti.
Il terzo quesito - qui mi dispiace - banalizza in maniera
strumentale e lesiva della dignità di queste persone gli incarichi
da svolgere. Voglio ricordare la prima deliberazione citata
dall'interpellanza, per poter leggere che i compiti affidati
riguardano:
"l'analisi della documentazione tecnica riferita a progetti
di strutture ed infrastrutture oggetto di valutazione nelle
specifiche istruttorie tecniche; l'analisi e confronto con lo stato
di vincolo di tutela idrogeologica del territorio; la verifica in
sito delle condizioni geologiche, geomorfologiche ed idrogeologiche
sulle aree interessate dai progetti; lo sviluppo di uno schema
valutativo dell'interferenza delle opere in progetto sulle
condizioni idrogeologiche delle aree in termini di impatto
ambientale; il supporto alle fasi decisionali afferenti alla
Direzione tutela del territorio negli specifici ambiti di
competenza della struttura; la raccolta e sistemazione delle
singole valutazioni ed informazioni geologiche finalizzata ad un
archivio ragionato; il coordinamento tecnico-amministrativo di
studi di approfondimento su situazioni e tematiche specifiche
sviluppati dalla Direzione tutela del territorio"
.
Di fronte ad un lavoratore che esplica queste mansioni, che sono
connaturate al proprio livello di studi... voglio dire siano
mansioni che meritano rispetto e rispetto nei confronti di coloro
che le operano al pari di qualsiasi altro lavoratore, tanto più che
in questo caso si tratta di persone alle quali compete di fare
delle valutazioni da cui dipende l'incolumità pubblica.
Per quanto riguarda il quarto quesito, non si tratta di svolgere
mansioni di "routine" e non esiste personale interno che possa
svolgerlo; potrà esserci chi si vanta di poterlo svolgere, ma
all'atto pratico forse ha dimostrato - presumo, non lo so - di
essere inaffidabile. In ogni caso il numero di incombenze e la
specialità è tale che non è nemmeno ipotizzabile di poter disporre
di decine di tecnici in modo continuativo come potrebbe essere il
personale a ruolo, tenuto conto che siamo in una fase di
transizione che prevede 2 momenti di particolare intensa attività:
l'adeguamento di piani urbanistici e la messa a punto di tutta la
valutazione urbanistica e la messa a punto di quegli strumenti
programmatici che vanno sotto il nome di Piano regionale per la
difesa del suolo. Finita questa fase, può darsi che non vi sarà più
bisogno di fare ricorso a un numero così elevato di geologi, ma
fino ad allora...
Presidente
- La parola al Consigliere Bortot.
Bortot (Arc-VA)
- Devo riconoscere che sto imparando
anch'io dall'Assessore e, invece di rispondere "a braccio",
rispondiamo per iscritto. Soprattutto riconosco all'Assessore che,
oltre all'elenco di incarichi a geologi che ho qui presente, lui ha
dato un altro sacco di incarichi e di consulenze ad altri geologi
per le mansioni e le professionalità che ha appena citato, perché
io cito le deliberazioni e gli incarichi dati a dei geologi ai
quali facevo prima riferimento. Appunti sulle deliberazioni
riguardanti gli incarichi di geologi: le deliberazioni esaminate -
5 - vanno dal 20 febbraio 2006 ad oggi. La spesa complessiva in
circa 9 mesi è di 166.000 euro. In tutte le deliberazioni si
giustificano gli incarichi esterni - poi ve le leggo - dicendo:
"si è verificata l'indisponibilità del personale interno"
,
oppure
"perché i dipendenti regionali sono già totalmente
impegnati in altre mansioni"
. Mi risulta che questo Signore sia
disponibile, non sia impegnato in altre mansioni e per gli
incarichi ai geologi di cui citerò le deliberazioni... penso che un
Signore che ha una certa età, che è entrato di ruolo nel 1985 e che
è diventato nel 1998 Capo servizio cartografico e assetto
idrogeologico della Valle d'Aosta, o qualcuno lo ha nominato, non
si sa il perché, pur non avendone le capacità, o questo si è
ammalato e non è più in grado di svolgere il suo lavoro. Non mi
risulta sia ammalato, di conseguenza è nelle sue piene facoltà
mentali. Qui c'è una vera e propria discriminazione di una persona.
Vado a leggere, deliberazione n. 2736/2006:
"supporto alle
attività di approfondimento tematico su situazioni di dissesto
geologico e di conservazione degli archivi documentali
geologici"
, non credo che questo Signore non fosse in grado di
fare questo lavoro. Deliberazione n. 3526/2006: si incarica per la
collaborazione tecnica nelle analisi delle condizioni di
pericolosità valanghiva nel territorio valdostano una geologa, con
attività che consistono in analisi e documentazione tecnica,
verifica sul sito, sviluppo e aggiornamento dell'archivio
documentale; non credo che tale geologo non fosse in grado di
svolgere questa mansione. Deliberazione n. 913/2007: un altro
geologo per collaborare nell'ambito di un progetto "Interreg" sulla
protezione e gestione del territorio; per quanto riguarda il
progetto, si era già costituito un gruppo di lavoro, quindi le
dubbie sue capacità caso mai andavano ad integrare poco o tanto un
gruppo di lavoro già costituito. Deliberazione n. 1118/2007: un
altro incarico ad un geologo, ciò comporta... secondo la Direzione
del territorio, c'erano problemi di pulizia su miniere, cave e
torbiere, un'elevata specificità sotto l'aspetto tecnico... quindi
si delibera l'incarico alla geologa per collaborazione tecnica di
assistenza geolico-tecnica nelle istruttorie di cave e miniere. In
tutte le deliberazioni, in pratica, si ha bisogno soprattutto di
abili compilatori di schede e di documenti al computer, certamente
disponibili a viaggiare in giro per i paesi della Valle d'Aosta,
con qualche impegno di analisi e verifiche sicuramente precedute da
quintali di studi ed esperienze precedenti, visto che
dall'alluvione del 2000 in poi non si contano le pubblicazioni e le
ricerche sull'argomento. Dico quello quindi che ha detto prima il
collega Venturella: stiamo parlando di cose diverse, lei ha parlato
di geologi con responsabilità su piani regolatori, gestione del
territorio, rischi idrici, io sto parlando di incarichi formali
dati all'esterno su professionalità che possono essere coperte
all'interno della sua struttura, alla quale lei volutamente non
vuole fare riferimento, e di questo è responsabile, Assessore! Lei
non sta facendo lavorare un suo dipendente...
Caveri
(fuori microfono)
- ... ha perso davanti al
giudice...
Bortot (Arc-VA)
- ... lui ha perso... questo Signore,
indipendentemente che ha perso o meno, vuole lavorare; il problema
non è se ha perso o meno: il problema è che lo avete obbligato a
fare una causa con la Magistratura per esercitare il diritto al
lavoro. Questo Signore non lavora a casa vostra, lo pagate di tasca
vostra e quindi fate quello che volete, lavora all'Amministrazione
regionale, della quale voi non siete proprietari, anche se siete
abituati a gestire il potere in questa maniera, discriminando le
persone che non sono del vostro partito politico e non fanno gli
"yes men", come molti all'interno dell'amministrazione
pubblica!
