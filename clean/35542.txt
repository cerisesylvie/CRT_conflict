Classificazione
OPERE PUBBLICHE



Oggetto del Consiglio n. 42 del 24 luglio 2013 - Resoconto
OGGETTO N. 42/XIV - Interpellanza: "Iniziative volte a
sollecitare la società Saint-Bernard a rifondere i danni agli
edifici, provocati dalla costruzione del parcheggio pluripiano
dell'Ospedale Parini".
Presidente -
Ha chiesto la parola per l'illustrazione il
Consigliere Cognetta, ne ha la facoltà.
Cognetta (M5S)
- Grazie Presidente.
A gennaio di quest'anno, il 9 gennaio per la precisione,
presentammo un dossier nel quale indicavamo tutta una serie di
problemi relativi agli edifici circostanti al parcheggio in
costruzione all'epoca. Questi edifici avevano avuto diversi danni,
uno in particolare era effettivamente estremamente, diciamo così,
lesionato ed era quello posto al di sopra del parcheggio. Abbiamo
fatto vedere diverse foto rispetto all'interno, sono stati causati
danni sia alle infrastrutture portanti dell'immobile, sono apparse
crepe nelle
boiseries
, nelle ceramiche, e così via.
Addirittura ad un certo punto nell'estate del 2012 si era
verificata la rottura di una porta a vetri per il dissesto della
casa. A fronte di tutto questo, i proprietari avevano presentato
diverse richieste di danni, avevano fatto venire in casa anche
diverse volte i vigili del fuoco, che avevano constatato i danni, e
avevano chiesto, diciamo così, di fare una perizia, perizia che era
stata fatta e i cui danni ammontavano all'epoca a circa 37 mila
euro.
Successivamente a questo fatto si è poi cominciato a vedere
perché era accaduto questo e c'era un problema con i tiranti,
tiranti che in teoria dovevano avere una certa lunghezza, non
andare ad invadere la proprietà di cui stiamo parlando, perché
dovevano essere di una lunghezza, diciamo, intorno ai 14 metri. In
realtà, siamo poi venuti a sapere che questa lunghezza è ben più
superiore: va da 19 a 24 metri, quindi effettivamente va
completamente al di sotto della proprietà indicata, cosa, tra
l'altro, non permessa dalle regole, perché, voglio dire, dovrebbe
essere il proprietario di casa a poter dire se si può entrare nella
propria proprietà con questo tipo di attrezzature. Tutto questo,
diciamo così, è stato evidenziato in questo dossier. Questa
richiesta danni poi è stata fatta pubblicamente, è stata fatta
anche nelle sedi opportune da parte dei proprietari. A questo punto
quindi, anche se i fatti, diciamo così, ci hanno preceduto, perché
ormai il passaggio di proprietà è avvenuto ieri, vogliamo sapere un
attimino se è possibile far pervenire alla COUP...noi attraverso la
COUP verso la Saint-Bernard per spiegare e per pagare soprattutto i
danni arrecati a questo e ad altri edifici. Grazie.
Presidente
- Grazie. Ha chiesto la parola l'Assessore
Baccega per la risposta da parte del Governo, ne ha la facoltà.
Baccega (SA)
- Grazie Presidente.
In realtà, la Regione è stata manlevata da qualsiasi
problematica rispetto a danni provocati dalla società Saint-Bernard
verso terzi, correttamente, perché ovviamente la Saint-Bernard
doveva fornirsi di adeguate assicurazioni per poter garantire un
percorso sereno a tutti. La società costruttrice quindi ha attivato
tutte le procedure per far sì che le assicurazioni coinvolte
possano in qualche modo periziare e valutare gli eventuali danni
arrecati; le sette pratiche che sono state inoltrate alle
assicurazioni competenti della Saint-Bernard sono state già avviate
e, da questo punto di vista, il percorso riguarda la Saint-Bernard
e le assicurazioni, non certo l'Amministrazione regionale, tanto
meno la COUP, questo è quanto. Diciamo che le pratiche sono
inoltrate e hanno un loro iter sul quale credo che né la Regione né
la società COUP possano interferire, o sollecitare, o in qualche
modo fare ulteriori sollecitazioni. Grazie.
Presidente
- Grazie. Ha chiesto la parola il Consigliere
Cognetta per la replica, ne ha la facoltà.
Cognetta (M5S)
- Grazie Presidente.
Quello che noi solleviamo è anche un problema di progetto, cioè
noi abbiamo constatato una differenza tra il progetto da come
doveva essere sviluppato e poi come è stato effettivamente fatto,
quindi è vero che la Saint-Bernard, diciamo così, ha sollevato
completamente tutto quello che potrebbe venire a carico della
Regione, ma è altrettanto vero che non siamo così convinti della
conformità tra il progetto che è stato assegnato dalla COUP alla
Saint-Bernard e quello che poi effettivamente si è sviluppato sul
territorio, è questo che ci fa, diciamo così, preoccupare.
L'altro aspetto importante è che, sì, è vero, noi, diciamo così,
siamo semplicemente coloro che hanno affidato l'opera...d'altro
canto, visti gli stretti rapporti che ci sono tra COUP e
Saint-Bernard, pensavamo che almeno, diciamo, per linee brevi si
potesse in qualche modo sollecitare la Saint-Bernard. Grazie.
Presidente
- Grazie. Punto 27 all'ordine del giorno.
