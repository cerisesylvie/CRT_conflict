Classificazione
INFORMAZIONE
Sistema informativo
TURISMO E INDUSTRIA ALBERGHIERA



Oggetto del Consiglio n. 1109 del 26 gennaio 2005 - Resoconto
OGGETTO N. 1109/XII - Criteri seguiti per l'organizzazione di
conferenze stampa a Milano o a Roma per la presentazione
dell'offerta turistica. (Interpellanza)
Interpellanza
Premesso che
- da diversi anni la Regione organizza conferenze stampa a
Milano o nella Capitale per la presentazione dell'offerta turistica
valdostana;
- nel 2001 l'impegno di spesa ammontava a Lire 30.000.000,
nel 2002 a euro 23.000, nel 2003 a euro 30.000, nel 2004 a euro
50.000;
il sottoscritto Consigliere regionale
Interpella
Il Presidente della Regione e gli Assessori delegati per
conoscere:
1. quali sono le cause e motivi che hanno determinato tale
lievitazione dei costi;
2. su quali parametri gli uffici esprimo un giudizio di
congruità delle spese, se sia sua intenzione per il prossimo anno
trovare altre soluzioni meno onerose per l'Amministrazione;
3. quali sono i motivi che hanno determinato la variazione
del partner che ha organizzato a costi più contenuti i due
precedenti eventi;
4. se non ritengano per i prossimi eventi similari di
contenere le spese.
F.to: Frassy
Président - La parole au Conseiller Frassy.
Frassy (CdL) - Nell'illustrare questa interpellanza, evidenzio
solo che sono diversi i compiti che spettano a una minoranza: ci
sono compiti più prettamente propositivi, ci sono compiti di
ispezione e controllo nei quali rientra l'interpellanza che stiamo
per discutere. Devo dire che mi è agevole introdurre questa
interpellanza, proprio perché essendo incentrata su una questione
di tipo economico e, di conseguenza, finanziario, mi posso
riallacciare a quanto diceva l'Assessore Charles in risposta a una
mia precedente interpellanza, ossia diceva che tra i motivi che
l'avevano portata a recedere da quel contratto di appalto c'era la
mancanza di copertura finanziaria, perché quei costi erano
raddoppiati. Ovviamente stiamo parlando di cose diverse e di costi
diversi, ma devo riscontrare che l'Assessore Caveri per certi versi
è più fortunato perché, anche quando raddoppia i costi, le sue
iniziative vanno avanti.
Riscontriamo che nel 2001 l'annuale conferenza stampa che veniva
organizzata dal suo Assessorato, peraltro con i suoi predecessori
aveva un impegno di spesa di 15 mila euro; nel 2002 diventavano 23
mila euro; nel 2003, 30 mila euro e nel 2004 siamo arrivati a 50
mila euro. Le cifre possono essere piccole o grandi; a paragone
delle risorse del bilancio regionale sono molto piccole, ma in
assoluto sono cifre significative. Vorremmo capire quali sono
questi meccanismi che l'Assessore non considera, perché l'Assessore
ha interesse a che la questione vada a concretizzare l'obiettivo
che si prefigge, la comunicazione, e non entra nel dettaglio della
spesa spicciola, ma nel compito di una opposizione c'è il compito
di vedere i conti.
Ho recuperato le deliberazioni del 2002, del 2003 e del 2004 e
ho cercato di capire qual è la differenza che fa lievitare i costi.
Devo dire che questa differenza non l'ho trovata! Nella
deliberazione del 2002 le voci di spesa analiticamente indicate
erano sintetiche, anche perché la spesa da giustificare era modesta
- 23 mila euro - e conteneva 3 voci: competenze della società che
si occupa di questo evento - Istituto nazionale per la
comunicazione -, 15 mila euro, servizi accessori, fra cui affitto
sale 5 mila euro, acquisto omaggi 3 mila euro. Nel 2003 aumentano i
costi che passano a 30 mila euro; di conseguenza, aumenta il
dettaglio delle spese, che diventa un elenco di oltre una decina di
voci. Ho preso la deliberazione del 2004, anch'essa dettagliata in
maniera analitica, anche perché le spese nel frattempo sono
cresciute a 50 mila euro, e devo dire che non capisco dov'è la
differenza!
La prima differenza che abbiamo riscontrato è che non è più
l'Istituto nazionale per la comunicazione a gestire, ma è una certa
società che si chiama "Sole di Vetro"; le competenze che prima
erano riconosciute all'Istituto nazionale per la comunicazione, 15
mila euro divenute poi 23 mila arrivano a 42 mila euro, per cui la
prima considerazione che facciamo è che, a fronte di competenze
così accresciute, ci dovranno essere dei servizi maggiori. Invece,
andando a vedere le singoli voci, vediamo che l'individuazione
della sede era presente sia nella precedente che nella
deliberazione del 2004, rimane l'affitto della sala, rimane la
ricerca dei supporti tecnici necessari, il "layout" - qui viene
chiamato in inglese, mentre nel 2003 si diceva solo "scelta dei
messaggi" -, ma riteniamo che alla fine sia questa l'attività che
veniva svolta, e così di seguito tutte le altre voci.
Le chiediamo quali sono le cause che hanno portato ad una
lievitazione dei costi, che da un esame comparato delle
deliberazioni non ci sembra trovare grande giustificazione.
Sappiamo che lei ci darà una risposta del tipo: gli uffici hanno
visto i preventivi e hanno fatto la valutazione del preventivo,
hanno dato una valutazione di congruità della spesa. Ma la domanda
che ci poniamo è quali sono i parametri per definire "congrua" o
meno una spesa; quali sono i motivi - e qui penso che siano più
politici che non tecnico-amministrativi - che hanno portato a
variare il "partner" scelto nel passato per questo tipo di evento
di "routine", individuando un "partner" che si dimostra molto più
oneroso, sia per le sue competenze, sia per i costi complessivi.
Chiediamo inoltre se non ritenga - ma questa è una domanda che le
avevamo giù posto un anno fa -, di contenere per il futuro le
spese; la sua risposta possibilista di un anno fa è stata
puntualmente smentita dalla deliberazione del 2004, che ha portato
a una lievitazione significativa di più 20 mila euro.
Alla luce delle sue risposte, ci riserviamo ulteriori
riflessioni.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Da un certo punto di vista risponderle mi mette di
buon umore, perché qualunque sia il mio sforzo di contenuti, so già
che lei non sarà soddisfatto, quindi cercherò di argomentare in
maniera assoluta le ragioni precisando che chi le controlla i dati
ha preso una svista, perché la conferenza stampa realizzata a Roma
nel 2001 non aveva previsto un impegno di 30 milioni, ma di 60
milioni. C'è quindi stata una svista nella trasformazione
euro-lire, comunque il costo della conferenza stampa del 2001 -
deliberazione di Giunta n. 1872/2001 - prevedeva un impegno di
spesa di 60 milioni di lire. Parliamo di manifestazioni diverse: lo
scorso anno avevo detto che non avremmo più fatto le tradizionali
conferenze stampa; infatti, quella di quest'anno non lo è e mi
spiego.
Primo quesito: nel 2002 per la conferenza stampa organizzata nel
mese di novembre, per la promozione dell'offerta turistica
invernale della Regione, ci si è avvalsi per la prima volta della
collaborazione di questa "INC" di Roma, che operando in sede e
potendo contare su condizioni di particolare favore, anche per
l'affitto degli spazi necessari, aveva formulato un'offerta che gli
uffici avevano considerato particolarmente vantaggiosa. Va
precisato che si trattava di un incontro con un numero limitato di
giornalisti, ai quali ci si era limitati ad offrire un aperitivo
essenziale realizzando dei comunicati e del materiale in
economia.
Per l'organizzazione della conferenza stampa a Milano, svoltasi
nel mese di aprile 2003, 31.200,00 euro, deliberazione di Giunta n.
1028/2003, si era ritenuto di rivolgersi sempre all'agenzia "INC"
in considerazione dei buoni contatti avviati nel corso della
precedente esperienza, perché l'agenzia pur operando a Roma poteva
garantire buoni contatti sulla piazza di Milano. I costi maggiori
rispetto all'iniziativa di Roma erano dovuti a una serie di ragioni
legate all'organizzazione della conferenza; in particolare,
l'oggetto della conferenza era la presentazione dell'offerta estiva
della Valle d'Aosta in relazione alla celebrazione dell'anno
internazionale delle acque. Per questo motivo, al fine di
sollecitare l'interesse dei giornalisti dell'area milanese, si era
realizzato un supporto audiovisivo, particolare attenzione era
stata prestata nella scelta di una sede adeguatamente prestigiosa
(l'"Hôtel de Milan"), per il buffet l'Assessorato si era fatto
carico dell'acquisto dei prodotti necessari e del servizio curato
in collaborazione con la ditta "Bertolin" (e qui siamo allo
storico). Considerazioni analoghe sono attribuibili anche alla
conferenza stampa organizzata a Milano, presso la sede molto
prestigiosa dell'"Hôtel Four Seasons", nel mese di novembre, sempre
in collaborazione con la "INC" di Roma e sulla base di uno schema
analogo per la presentazione della stagione invernale 2003-2004, in
cui si impegnava la spesa di 30 mila euro.
La deliberazione di Giunta n. 4315/2004 si riferisce non ad una
conferenza stampa, ma ad una manifestazione promozionale di
carattere conviviale diretta, certo, a giornalisti, ma anche ad
operatori, rappresentanti di sci club e associazioni ricreativo
sportive legate alla montagna, nell'intento di proporre una formula
innovativa a un pubblico più allargato. Erano infatti presenti
circa 150 persone opportunamente selezionate, quindi l'intenzione
nel 2004 di fare qualcosa di diverso dalla consueta conferenza
stampa è stata mantenuta, nell'intento di avere un segmento più
ampio di utenza e uscendo dal "cliché" abituale che ormai riserva
poche sorprese, mentre questa volta si è cercato di fare un evento
dalle caratteristiche nuove.
L'importo di competenza di "Sole di Vetro", 35 mila euro oltre
IVA, era comprensivo oltre che del servizio dell'Ufficio stampa,
della definizione degli aspetti organizzativi della serata,
comprese le spese relative all'affitto della "location" che è stata
scelta, cioè la "Galleria Meravigli", situata nel centro di Milano,
comprensiva di servizio sala, camerieri, fornitura stoviglie e
tovagliati, piatto caldo per 150 persone, caldarroste e "vin brûlé"
a fine serata, servizio di hostess e sicurezza, realizzazione di
idoneo materiale pubblicitario, pannelli fotografici, montaggio di
supporto audiovisivo e relativo noleggio di schermi al plasma,
cartellini, inviti e omaggi realizzati per l'occasione... tutto ciò
ritenuto opportuno ai fini della divulgazione del nuovo marchio
promozionale dell'Assessorato. Dappertutto campeggiava il cuore
fatto con la tecnica del "découpage" che è il nuovo simbolo
dell'Assessorato. Anche in questo caso l'allestimento di un buffet
serale è stato organizzato in collaborazione con l'"Associazione
Sommeliers della Valle d'Aosta" ed è stato predisposto un servizio
di "transfert" da Aosta per il gruppo folcloristico "Lo Tentamaro"
di Cogne e per gli operatori valdostani, che hanno ritenuto utile
partecipare all'avvenimento.
Gli avvenimenti messi a confronto non sono fra loro omogenei;
per il 2001, 2002 e 2003 si tratta di sole conferenze stampa che
hanno coinvolto solo i giornalisti, molto più numerosi a Milano,
dove hanno sede tutte le testate a tiratura nazionale piuttosto che
a Roma. Questa è la ragione per la quale non abbiamo ripetuto
questa esperienza su Roma e personalmente ritengo che su Roma
potranno essere altre le manifestazioni che possono attirare la
nostra attenzione, come ad esempio un "educational" a cui abbiamo
partecipato in collaborazione con "Air Vallée" per presentare il
volo domenicale, in cui era presente un certo numero di
giornalisti, che però al posto di partecipare a una conferenza
stampa a Roma, hanno partecipato ad una manifestazione qui. Questa
serata è un primo tentativo di fare nelle grandi città una serata
promozionale allargata ad una utenza di 150 ospiti. La tipologia di
servizi prestati da "Sole di Vetro", il cui compenso è da
intendersi omnicomprensivo di tutte le spese relative anche alla
fornitura di materiale promozionale e omaggistica, è molto più
ampia rispetto a quella richiesta per le precedenti manifestazioni,
quindi non paragonabile a quella fornita dai precedenti
collaboratori.
Secondo quesito: il giudizio sulla congruità delle condizioni
offerte è basato solitamente sulla comparazione delle diverse
possibilità e verificando sempre le tariffe correnti per la
fornitura di servizi analoghi.
Terzo quesito: per quanto riguarda la scelta del collaboratore,
esso non si basa solo sulla quotazione offerta, ma anche sulla
completezza e qualità dei servizi proposti, valutando anche la
tipologia dei contatti costituenti il patrimonio dell'agenzia.
Sulla base dell'esperienza maturata nel corso degli anni, si è
rilevato che al fine di arricchire la cerchia di tali contatti può
essere spesso utile variare l'interlocutore. Per quanto riguarda il
caso specifico di "INC", l'agenzia ha vissuto, dopo l'ultima
conferenza stampa realizzata per l'Assessorato, un periodo di
transizione in seguito a una variazione radicale dei referenti dei
vertici della stessa società. Inoltre abbiamo ritenuto che la
scelta di "Sole di Vetro", editore della rivista "L'Orso",
specializzata per il turismo escursionistico e fortemente legata
alla montagna, con larghissima diffusione in Lombardia, è stata
supportata oltre che da una lunga collaborazione negli anni per la
promozione della Valle d'Aosta attraverso questa rivista, dalla
valutazione del buon inserimento dei responsabili di questa rivista
nell'ambiente dei giornalisti specializzati in turismo ed
escursionismo, degli sci club, delle delegazioni del "CAI", delle
associazioni ricreativo-sportive particolarmente interessate alla
montagna.
L'obiettivo promozionale si può dire raggiunto: abbiamo avuto
presenti 85 giornalisti registrati nel corso della serata, rispetto
ai quali abbiamo mantenuto i contatti all'interno delle "mailing
list" che abbiamo, 24 sci club, vari rappresentanti delle diverse
delegazioni "CAI" della Lombardia e anche una serie di
interlocutori di diverse tipologie, semplici amici della Valle
d'Aosta, che hanno espresso vivo apprezzamento per la nuova formula
proposta. Inoltre i 6 pannelli fotografici prodotti, che sono di
ottima qualità con struttura autoportante, nonché supporto
audiovisivo, restano di proprietà dell'Assessorato e sono già stati
da allora adoperati in altre occasioni.
Quarto quesito: è chiaro che cercheremo sempre di ottimizzare le
risorse disponibili per il conseguimento dei migliori risultati,
però è opportuno che, quando si fanno delle comparazioni fra
manifestazioni, si tenga conto della diversa tipologia delle
manifestazioni. Lei forse mi risponderà che questo non si evinceva
dalla deliberazione, ne sono dolente e nelle prossime occasioni
rimarcheremo queste differenze. Differenze che posso dirle di avere
visto di persona e c'era una differenza di sostanza fra la
conferenza stampa, pur riuscita egregiamente al "Four Seasons" nel
2003, e una manifestazione diversa, ripeto, configuratasi - e ci
sono tutti i dati a sua disposizione - come una serata dedicata
alla Valle d'Aosta, molto più ricca e non rivolta solo ai
giornalisti, come erano state le conferenze stampa fino ad oggi
tenute a Milano.
Président - La parole au Conseiller Frassy.
Frassy (CdL) - Lei aveva esordito dicendo che difficilmente mi
avrebbe convinto; io devo dire che lei è stato ottimo profeta,
anche perché la lettura della deliberazione fatta fuori Giunta non
ci dava quegli elementi che lei ha cercato di integrare. Però io
rilevo alcuni dati, perché sarebbe curioso - per usare un eufemismo
gentile - che voi in Giunta votiate delle cose e poi se ne facciano
delle altre...
(interruzione dell'Assessore Caveri, fuori microfono)
... ma l'avete descritta in maniera poco puntuale rispetto alla
sua illustrazione.
Le dico che c'è un qualcosa che non quadra in questa
deliberazione, mettendola a raffronto con il 2003, perché ci sembra
di avere capito che la differenza significativa è stata quella di
coinvolgere un maggior numero di persone e di andare al di là degli
addetti ai lavori.
Non so se - a memoria delle persone che c'erano a Milano
nell'ottobre 2003 in termini numerici - si ricorda che i
giornalisti presenti erano 10 piuttosto che 70-80, come mi sembra
di poter dire. Se andiamo a vedere nel 2004, voi avete scritto che
veniva fatta una "mailing list" mirata di 300 persone e lei ha
detto che c'erano alla fine 150 persone presenti; perciò, il primo
rilievo che facciamo è che questa "mailing list" mirata, alla fine,
non è stata così "mirata", perché ha avuto un 50% di adesione e il
50% è una cifra che ha portato il suo collega di Giunta Vicquéry a
ritoccare un preventivo di "Champagne & Fontina", perché in
quella deliberazione era scritto che se non si superava il 50%
degli invitati, veniva decurtato l'impegno di spesa, tanto che poi
siete andati in Giunta dopo la nostra interpellanza e lo avete
decurtato!
La inviterei pertanto a prendere esempio dal suo collega di
Giunta, perché il 50% non mi sembra un obiettivo significativo,
anche perché - l'Assessore Charles glielo può confermare - in
termini scolastici il 50% è 5 e, di conseguenza, non è sufficiente,
e comporta comunque la bocciatura di chi si esprime al 50%.
Detto questo, lei ha incentrato la differenza sul contorno,
intendendo come "contorno" anche la pietanza, ossia la sostanza del
buffet. Se lei legge la deliberazione del 2003, si renderà conto
che il buffet allora era stimato a 4.000,00 euro per 50-70 persone;
nel 2004 il buffet per 150 persone era stimato a 6.000,00 euro, la
differenza è di 2.000,00 euro...
(nuova interruzione dell'Assessore Caveri, fuori
microfono)
... ma non mi interessa il menu, il costo del buffet è questo!
Allora, alla fin fine, la differenza di costi significativi da 30
mila a 50 mila euro sta nell'allestimento di che cosa? Dei 6
pannelli? Nella carta più patinata?
Assessore, la replica che faccio alla sua risposta è che, anche
volendole dare con eccesso di "buonismo" l'attenuante che lei abbia
gestire agli uffici la verifica di congruità di questo preventivo,
riteniamo che qualcosa sia da rivedere in futuro, perché l'analisi
dei dati e dei numeri che ci ha fornito non giustifica un passaggio
da 30 mila a 50 mila euro di questo tipo di evento, tenendo conto
che ogni anno detto evento si ripete con il solito "cliché"
dell'aumento delle spese.
Lei rimarrà del suo convincimento, noi rimarremo del nostro
convincimento, ma notiamo che non è stata soddisfacente la sua
risposta; soprattutto non ha dato dimostrazione di come siano nati
questi maggior costi! Il fatto che questi maggior costi rientrino
non in queste voci che sono specificate, ma nelle voci complessive
di organizzazione della conferenza stampa, ci portano ad esprimere
qualche perplessità sulla scelta che avete fatto, di cambiare
"partner". Probabilmente il "partner" precedente per
l'Amministrazione regionale era sicuramente più conveniente!
