Classificazione
TRASPORTI E VIABILITÀ
Impianti a fune



Oggetto del Consiglio n. 494 del 24 marzo 2004 - Resoconto
OGGETTO N. 494/XII - Futuro del comprensorio sciistico di
Valtournenche. (Interpellanza)
Interpellanza
Premesso
- che il 26 febbraio scorso il Consiglio comunale di
Valtournenche ha approvato, a maggioranza, un'ulteriore
sottoscrizione di azioni della Cime Bianche S.p.A. per un importo
di 600 mila euro;
- che la comunità di Valtournenche attende da anni di
conoscere il piano di sviluppo della società in merito al futuro
del comprensorio sciistico;
tutto ciò premesso, il sottoscritto Consigliere
regionale
Interpella
l'Assessore delegato per sapere:
1. quali motivazioni sono alla base della nuova
sottoscrizione azionaria;
2. se Finaosta e i soci privati hanno già sottoscritto le
quote di competenza, a quanto ammontano i rispettivi esborsi e qual
è, a operazione completata, la composizione del capitale
sociale;
3. per quali ragioni non è stato ancora predisposto un piano
di sviluppo da parte della Cime Bianche S.p.A. e quando prevede che
essa possa presentarlo;
4. quali sono gli intendimenti della Regione (o di Finaosta)
in merito al comprensorio sciistico di Valtournenche.
F.to: Tibaldi
Président - La parole au Conseiller Tibaldi.
Tibaldi (CdL) - L'interpellanza in oggetto si riferisce ad una
iniziativa di implementazione del capitale sociale di una società,
la "Cime Bianche S.p.a.", che gestisce il comprensorio sciistico di
Valtournenche; una società che è stata più volte oggetto di
attenzione da parte del nostro gruppo consiliare negli anni scorsi
e che, recentemente, ha visto il Consiglio comunale di
Valtournenche approvare un'ulteriore sottoscrizione di azioni della
stessa "Cime Bianche S.p.a." per un importo di 600.000 euro.
Sappiamo che nella società ci sono anche altri soci, quelli
privati hanno un'importanza ormai residuale nell'assetto del
capitale sociale; importanza non certamente residuale, ma primaria,
l'ha anche la Regione attraverso Finaosta, se non sbagliamo, di
conseguenza a questa iniziativa del Comune di Valtournenche
dovrebbe far seguito, ma ne chiediamo conto all'Assessore, un
analogo impegno anche da parte dell'altro socio, cioè di
Finaosta.
Al di là dell'ulteriore iniezione di liquidità, che non è una
novità, ma è un po' una consuetudine periodica che si verifica non
solo nella "Cime Bianche S.p.a.", ma anche in altre realtà analoghe
della Valle d'Aosta nel medesimo settore, vorremmo sapere alcune
cose: in particolare, al di là di questo impegno finanziario,
peraltro impegno che è stato solo iscritto in bilancio perché la
liquidità il Comune di Valtournenche non la possiede, cioè non
dispone di questi 600.000 euro in cassa, somma questa che avrebbe
dovuto scaturire dalla vendita all'asta di un immobile di proprietà
comunale, l'ex municipio, ma l'asta recentemente è andata deserta,
la base d'asta era di 830.000 euro, nessun acquirente si è proposto
di acquisirlo; di conseguenza, rimane un'intenzione che dovrà
trovare concretezza, cioè trasformarsi in liquidità da parte del
comune e probabilmente anche da parte di Finaosta.
Al di là di questo aspetto, dicevo, sappiamo che la "Cime
Bianche S.p.a." gestisce un impianto importante per una comunità
che ha fatto del turismo il suo pilastro principale a livello
economico e socioeconomico, che ha una cospicua quantità di
personale impiegato in termini di lavoratori fissi e stagionali, e
che è una comunità che vorrebbe conoscere più a fondo le intenzioni
dei soci che appartengono alla "Cime Bianche S.p.a." e che la
governano attraverso i loro amministratori. Si parla da tempo di
"sviluppo del comprensorio", di innovazione, anche qui, di tratte
funiviarie, ma in realtà al di là di queste parole, per adesso un
piano di sviluppo definito non esiste.
Con questa interpellanza vorremmo sapere qualcosa di più
dall'Assessore che governa le partecipazioni regionali e qui la
partecipazione regionale è di tutto rispetto; vorremmo sapere se la
"Cime Bianche" farà un aumento di capitale e, in tal caso, i nuovi
fondi reperiti dalle sottoscrizioni dei soci in che direzione
andranno. Vorremmo poi sapere se il programma di sviluppo ha degli
obiettivi prioritari, cosa definisce non solo per il comprensorio
sciistico "tout court", ma anche per quanto riguarda la comunità
alla quale fa riferimento.
Ci riserveremmo quindi una replica, in attesa di conoscere se
sussistono determinazioni o intendimenti in merito.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - È una risposta che faccio congiuntamente
all'Assessore Caveri, dove cerchiamo di dare una risposta
articolata a questa interpellanza.
Mi corre l'obbligo in premessa di distinguere qual è il ruolo
della Regione e qual è il ruolo del Comune, perché ovviamente quali
sono gli intendimenti e quali sono le motivazioni che hanno portato
il Consiglio comunale ad adottare una deliberazione di approvazione
del bilancio, sono frutto di un dibattito che si svolge all'interno
del Comune, quindi non vorremmo andare a sostituirci.
Mi corre l'obbligo però di rilevare che nelle premesse già vi è
un'inesattezza, perché si parla di un'approvazione a maggioranza e
volendo fare delle verifiche, mi pare che la deliberazione sia
stata assunta all'unanimità, per cui: 12 presenti, 12 favorevoli.
Qui ho voluto fare una verifica e mi pare che il Capogruppo della
minoranza abbia votato a favore, questo vuol dire che il Comune di
Valtournenche ha avviato un dibattito che ha portato ad un assenso
generalizzato sulla questione, ovviamente c'è stato un
dibattito.
Non sto qui a ricordare la funzione di un bilancio preventivo,
perché è evidente che questo tipo di documento va a indicare
un'intenzione, tutt'altra cosa è la sottoscrizione effettiva,
perché la sottoscrizione di capitale sociale può avvenire
successivamente a delle deliberazioni di assemblea. Pertanto,
rispetto alla domanda n. 2, non c'è alcuna determinazione, né da
parte di Finaosta, né da parte degli altri soci, perché non c'è
alcuna determinazione da assumere, in quanto non c'è stata una
proposta portata all'assemblea.
Questa previsione tuttavia è abbastanza coerente con i
ragionamenti che i soci hanno già avuto modo di fare. Dico questo
perché detta previsione è finalizzata ad effettuare degli
investimenti nel comprensorio. Ora, dal punto di vista tecnico,
come saprà bene il Consigliere Tibaldi, vi sono ben 3 impianti che
sono in scadenza: abbiamo la sciovia Motta e la seggiovia Roisette,
che nel 2004-2005 sono a fine corsa e quindi devono essere
sostituite, così come la sciovia Bec Carré giungerebbe alla
scadenza della vita tecnica entro la stagione 2005-2006. A questo
aggiungiamo la necessità di fare una serie di interventi per dotare
il comprensorio di una serie di impianti di innevamento
artificiale, che sono necessari.
Tutto questo è chiaro che è condizionato a un qualcosa che i
soci di riferimento - Comune e Regione - hanno di fatto avviato,
cioè un piano di sviluppo. L'incarico per la redazione di questo
piano è stato deliberato ed è stato affidato a due soggetti, prof.
Zanetti e "Dimensione Ingegneria S.r.l.", per avere un piano di
sviluppo che permetta all'assemblea di adottare quei provvedimenti
che confortano gli investimenti. Questi studi dovrebbero essere
presentati entro la fine di aprile. Riteniamo tale scadenza
compatibile con tutte le decisioni del caso; nel frattempo, come
avrà avuto modo di vedere gli atti predisposti dall'Assessore
Caveri in relazione alle determinazioni di Bruxelles in merito alla
legge regionale di aiuto, in questo modo si definisce il quadro e i
soci possono, nella opportuna sede assembleare, prendere le
determinazioni e effettuare gli investimenti del caso.
A questo punto la previsione del Consiglio comunale di
Valtournenche mi pare coerente con una progettualità, che si
concretizzerà se ci sono i presupposti, se gli studi confortano
questi investimenti. Ecco che anche l'Amministrazione regionale -
rispondo al punto 4 - adotterà dei provvedimenti conseguenti, per
cui se il Consiglio di amministrazione della società proporrà delle
soluzioni in cui ci si potrà credere, ci saranno i provvedimenti
conseguenti.
A questo punto il quadro mi sembra chiaro, non è un salto nel
buio. Da un lato, c'è una previsione e quindi ovviamente le
previsioni permettono di adottare tempestivamente dei provvedimenti
- io credo che l'esperienza di amministratore pubblico del
Consigliere Tibaldi la dica lunga su quali possono essere i tempi
di un ente pubblico per avere la disponibilità di somme così
importanti che, se non previste per tempo, rischiano di vanificare
certi interventi -; d'altro lato, si definisce un percorso
corretto, si definisce una metodologia scientifica, che permette di
andare a valorizzare una risorsa e un settore che per il Comune di
Valtournenche è strategico.
Mi pare che, da parte nostra, come socio di riferimento, ci
possa essere una condivisione del percorso e una volontà di
approfondire e di fare qualcosa di concreto.
Président - La parole au Conseiller Tibaldi.
Tibaldi (CdL) - Non so cosa abbia raccontato il sindaco di
Valtournenche ai suoi consiglieri comunali; so solo cosa non ci ha
detto oggi l'Assessore in materia, perché se a un certo approccio
ermetico da parte del sindaco su questo tema nei confronti della
sua assemblea c'è stata una legittima reazione dell'opposizione, è
naturale che anche noi, oggi, ci dichiariamo insoddisfatti, perché
l'Assessore ha fatto un intervento che può essere riassunto nella
"sagra dell'ovvietà". Le sue parole sono talmente ovvie che non
possono non essere condivise!
Tuttavia non è condivisibile il fatto che due enti pubblici
importanti, che presiedono al governo della "Cime Bianche S.p.a.",
Comune e Finaosta, non abbiano ancora idee chiare su quello che
vogliono o possono fare nel comprensorio di riferimento. Posso
capire le legittime reazioni, e qui mi sento di contraddirla,
Assessore, che hanno avuto i consiglieri di opposizione a
Valtournenche: dure critiche rivolte al primo cittadino e, fra i
consiglieri, uno ha addirittura abbandonato la seduta in segno di
protesta. Dure critiche che sono orientate a rimarcare l'assenza di
progettualità, che oggi anche lei ci ha confermato, perché ha detto
che l'unica novità è quell'incarico per la redazione del piano
assegnato al prof. Zanetti e alla "Dimensione Ingegneria". È un
piano di cui sembra essere partecipe solo il sindaco, forse solo
lei! Non vorremmo che fosse un piano analogo a quello di sviluppo
del Casinò di Saint-Vincent, che alla fine se n'è tanto parlato, è
rimasto a lungo nel cassetto o sulla scrivania dell'Assessore, poi,
quando è stato trasmesso per conoscenza ai Consiglieri, di fatto è
già scaduto!
Permane l'assenza di risposte, che giustifica una legittima
protesta da parte non solo di chi è nelle istituzioni comunali o
regionali - quindi: i consiglieri di opposizione a Valtournenche e
noi, come gruppo consiliare proponente di questa interpellanza,
qui, in Regione -, ma anche le legittime rimostranze da noi
raccolte di alcuni conoscenti che risiedono a Valtournenche e che
stanno vivendo lo sviluppo di una stazione la quale attende di
avere un piano di indirizzo preciso, ma anche una stazione che deve
competere con realtà analoghe, che naturalmente hanno potuto
beneficiare di scelte compiute da enti pubblici o amministratori
privati in maniera più chiara e lineare di non quanto si stia
facendo in questo caso.
Mi sembra strano che, da una parte, il sindaco porti in
Consiglio comunale la determinazione ad impegnare una spesa di 600
mila euro per una ulteriore sottoscrizione di azioni nella "Cime
Bianche S.p.a." e, a livello di Finaosta, quasi sembra non si sia
toccato l'argomento, in attesa di sapere quali saranno gli
indirizzi strategici di questo redigendo piano di sviluppo! Sono
due velocità che sembrano in contraddizione, questo è legittimo
rilevarlo alla luce delle sue dichiarazioni, anche perché questa
non è la prima ulteriore sottoscrizione di capitale che si fa in
una società di tale tipo, ma è una delle numerose sottoscrizioni
fatte nel tempo, anche in funzione di investimenti poi
realizzatisi, effettuate paradossalmente in assenza di un piano di
sviluppo che oggi deve essere completamente studiato, quindi a
testimonianza di una certa improvvisazione nell'azione
amministrativa.
Infine, una curiosità. Lei, Assessore, ha risposto anche per
conto dell'Assessore Caveri, che è il responsabile del settore
turistico e che, anche lui, è preposto al settore degli impianti di
risalita. Non so se per particolare rispetto o non so se per
conveniente prudenza, l'Assessore non è intervenuto in questo caso
come non interviene in altri aspetti importanti come quello sulla
casa da gioco: questo è un dilemma che vi dovete giocare in casa,
anche se sarebbe opportuno che prima o poi sciogliate qualche
riserva in merito!
Per quanto riguarda la risposta fornita, ci dichiariamo
insoddisfatti, perché non ha aggiunto alcuna novità particolare
alle già scarse conoscenze che ci sono sull'argomento. State
confezionando un piano o avete confezionato un'idea in stretto
riserbo e naturalmente preferite rendercene partecipi nel momento
in cui questa sarà pronta per la sua realizzazione. Ciò ci induce a
tornare sull'argomento e a conoscere, passo dopo passo, le
risultanze dello studio che è stato commissionato ai
professionisti, per capire cosa si vuole fare del comprensorio di
Valtournenche.
