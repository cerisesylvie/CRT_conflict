Classificazione
TRASPORTI E VIABILITÀ
Trasporti



Oggetto del Consiglio n. 532 del 7 aprile 2004 - Resoconto
OGGETTO N. 532/XII - Regolamentazione del rilascio di licenze
per l'esercizio dei servizi di taxi e autonoleggio.
(Interpellanza)
Interpellanza
Premesso:
- che la Legge regionale 9 agosto 1994, n. 42, normativa
quadro in materia di trasporto di persone mediante autoservizi
pubblici non di linea, nel decentrare le principali funzioni
autorizzatorie agli enti locali, riserva compiti marginali di
controllo alla Regione;
- che le attuali procedure di attribuzione delle licenze per
l'esercizio dei servizi di taxi e autonoleggio hanno
progressivamente limitato - per non dire escluso - la possibilità
di accesso e di concorrenza nel settore;
ciò premesso, i sottoscritti Consiglieri regionali
Interpellano
l'Assessore delegato per sapere:
1. quali sono i Comuni e le Comunità montane che hanno
regolamentato il rilascio delle licenze e/o autorizzazioni e
l'esercizio degli autoservizi pubblici;
2. quante sono le licenze e/o autorizzazioni rilasciate (taxi
e autonoleggi) e quante sono quelle oggi disponibili;
3. per quali ragioni i Sindaci non hanno regolarmente
trasmesso copia dei provvedimenti rilasciati all'assessorato
regionale competente;
4. se è suo intendimento procedere, per quanto di competenza
regionale, a una revisione complessiva della normativa in
materia.
F.to: Tibaldi - Frassy
Président - La parole au Conseiller Tibaldi.
Tibaldi (CdL) - È da tempo che stiamo raccogliendo - e pensiamo
di non essere gli unici - diverse lamentele in merito a quella che
è una situazione difficile, potremmo dire di "oligopolio", di
mercato chiuso esistente nell'ambito degli autoservizi pubblici non
di linea, lamentele che trovano conforto in un documento autorevole
che è stato recentemente pubblicato e porta la firma di "Tesauro",
l'"Authority" sulla concorrenza e sul mercato. In questo documento
si evincono tutti i fattori distorsivi del mercato, ovvero che
questi fattori derivano da una legge probabilmente superata, la
legge n. 21/1992, che disciplina il trasporto di persone mediante
autoservizi pubblici non di linea, legge che ha ispirato la
definizione di una normativa regionale, la legge regionale n.
42/1994.
In particolare, le problematiche sono quelle di carattere
concorrenziale connesse all'accesso al mercato, nonché alla
determinazione delle tariffe. Soprattutto sono le prime che ci
preoccupano, perché tale disciplina ora è stata decentrata ai sensi
della normativa regionale agli enti locali, in particolare ai
Comuni, che hanno adottato dei regolamenti disciplinanti l'accesso
allo svolgimento dell'esercizio degli autoservizi pubblici non di
linea, intesi come taxi ed autonoleggio.
Il mercato è caratterizzato a livello locale da un'insufficiente
apertura alla concorrenza e, sebbene la normativa vigente
attribuisca ai Comuni la competenza in ordine alla determinazione
del numero dei veicoli da adibire a servizio taxi e autonoleggio, e
quindi a incrementare eventualmente le licenze a fronte di
un'insufficienza dell'offerta, questa facoltà incontra una forte
resistenza, soprattutto da parte degli operatori del settore che
sono favorevoli a mantenere delle restrizioni quantitative.
Questi comportamenti trovano fondamento soprattutto nell'elevato
costo che gli operatori già attivi sul mercato hanno sostenuto per
l'acquisto di una licenza da altri soggetti. Benché queste licenze
siano state originariamente rilasciate gratuitamente da parte delle
autorità comunali, le stesse sono sovente alienate sulla base di
valori economici che sono considerevoli e addirittura crescenti di
anno in anno. Circostanza che riflette, da una parte, la scarsità
del numero delle licenze e, dall'altra, anche la limitazione
dell'accesso di nuovi operatori nell'ambito di questo settore.
Sono anomalie che sono state oggetto di rilievo anche da parte
dell'"Authority" per la concorrenza, la quale sollecita una
revisione della normativa, ma non si rivolge unicamente allo Stato,
che è l'estensore della legge n. 21/1992, ma si rivolge a tutte le
articolazioni territoriali dello Stato - quindi anche alle regioni
- poiché, con le modifiche che sono state introdotte nel 2001 al
Titolo V della Costituzione, il settore del trasporto di persone
mediante autoservizi pubblici non di linea è ampliato come funzione
normativa anche alle regioni stesse. Di conseguenza, crediamo che
la Valle d'Aosta, in virtù di questo suggerimento, possa farsi
parte attiva e apportare i correttivi necessari per una revisione
della legge del 1994.
Sulla base di queste considerazioni abbiamo proposto
un'interpellanza, nella quale vengono posti 4 quesiti, che si
riferiscono, da una parte, alle funzioni decentrate ai Comuni, per
sapere come vengono esercitate e la potestà regolamentare da chi è
stata utilizzata per il rilascio di queste autorizzazioni; poi, per
avere anche una dimensione fotografica della situazione attuale,
chiediamo quali sono le licenze e le autorizzazioni rilasciate, ad
oggi, sia in termini di taxi che di autonoleggi, e quante sono
quelle oggi disponibili.
La legge regionale n. 42/1994 attribuisce e lascia funzioni
marginali alla Regione, in particolare per quanto riguarda l'esame
dei regolamenti degli enti locali in materia; se ne parla
all'articolo 4, con l'istituzione di una specifica commissione
consultiva regionale e, per quanto riguarda l'istituzione del ruolo
di coloro che possono condurre veicoli adibiti ad autoservizi
pubblici non di linea, l'accertamento dei requisiti necessari
all'iscrizione è riservato ad un'altra commissione regionale
specifica. Ci risulta che sono pochi i provvedimenti di rilascio,
sospensione, revoca delle licenze che vengono trasmessi
tempestivamente all'Assessorato regionale ai trasporti. Questa
omissione impedisce di avere un controllo immediato sul territorio
per quanto riguarda il numero di licenze utilizzate e il numero di
licenze disponibili, ma crediamo che sia possibile avere una
fotografia in materia.
Infine, la domanda n. 4, di carattere più prettamente politico:
"se è intendimento dell'Assessore procedere a una revisione
complessiva della normativa in materia"; una revisione sollecitata
non solo da noi, ma da molte persone che vorrebbe accedere al
settore e, soprattutto, consigliate "caldamente" dalla stessa
"Authority". Ci riserviamo un'eventuale replica.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Rispondo volentieri alle sollecitazioni dei
colleghi Tibaldi e Frassy con una breve premessa, che peraltro
ricalca quanto già detto dal Consigliere Tibaldi.
In effetti abbiamo, oggi, una legge che può essere considerata
datata, anche alla luce della riforma del Titolo V della
Costituzione: questo in molti settori è problematico, perché siamo
ancora di fronte, nel caso soprattutto dello Statuto di autonomia
della Valle d'Aosta, a questo meccanismo di adeguamento che
dovrebbe passare attraverso le norme di attuazione allo Statuto, e
non sto a dirle della situazione di paralisi che c'è nelle norme di
attuazione… crea certamente dei
problemi!
La legge regionale n. 42/1994 era in applicazione della legge
quadro n. 21/1992; la logica è stata quella di delegare gli enti
locali a queste funzioni: la redazione e l'emissione dei
regolamenti, articolo 5, ai Comuni e alle Comunità montane; le
funzioni amministrative, articolo 6, ai Comuni, la vigilanza,
articolo 7, ai Comuni. La Giunta regionale, secondo questa legge,
stabilisce le aree di utenza in cui delimitare il territorio
regionale e il numero massimo di licenze e/o autorizzazioni che in
ogni area possono essere rilasciate. La Giunta esercita poi
funzioni di coordinamento, allo scopo di assicurare una gestione
uniforme degli autoservizi pubblici non di linea, al fine di
realizzare un'adeguata integrazione del trasporto pubblico non di
linea con gli altri modi di trasporto. La Regione, per tramite di
questa commissione consultiva costituita, esprime parere sulla
delimitazione territoriale e sul numero massimo di licenze e/o
autorizzazioni che vengono rilasciate per ogni area. La
commissione, infine, esamina i regolamenti degli enti locali,
esprime parere sulla conformità di questi stessi regolamenti
rispetto alle normative nazionali e regionali. Il parere è poi
trasmesso all'Assessore delegato per materia.
Vengo ora ad una risposta puntuale sui quesiti. Prima domanda: i
Comuni che hanno regolamentato il rilascio delle licenze e delle
autorizzazioni sono complessivamente 24, tutte le Comunità montane
della regione hanno regolamentato il rilascio delle licenze e/o
autorizzazioni per l'esercizio degli autoservizi pubblici, tranne
la Comunità montana Evançon, che, per propria scelta, non ha
approvato alcun regolamento.
Seconda domanda: le licenze e/o autorizzazioni assegnate alle
Comunità montane in tutta la regione, al 31 gennaio, sono 26
licenze di taxi e 208 licenze di autonoleggio, 3 licenze di taxi
sono state assegnate alle Comunità montane, ma non sono state
richieste dai Comuni, quindi risultano ancora prive di
titolarità.
Terza domanda: non è possibile fornire una motivazione in merito
al mancato invio alla Regione di copia di provvedimenti rilasciati,
forse più che di "mancato invio" si può parlare di "ritardi nella
trasmissione delle informazioni"; ad ogni buon conto, si informa
che l'Assessorato ha in più occasioni sollecitato i Comuni e le
Comunità montane, ricordando l'obbligo di inoltrare celermente alla
Regione le informazioni previste dalla legge. Il Direttore,
responsabile da poco tempo del servizio, dr. Bertola, è persona
particolarmente pugnace e puntuale, quindi devo dire che abbiamo
concordato l'invio di lettere particolarmente minacciose in un
rapporto corretto; con il CELVA avremo modo, da un lato, di far
capire che gli aspetti collaborativi significano anche
l'applicazione delle leggi; dall'altra, anche riflettere con il
CELVA sulle modifiche di legge. Questo è l'ultimo quesito a cui
vorrei rispondere.
Questa materia è oggetto di un grande dibattito a livello
nazionale, l'"Authority" garante della concorrenza del mercato in
effetti è intervenuta segnalando distorsioni nella concorrenza,
presenti nel trasporto mediante taxi, naturalmente non riferendosi
al caso valdostano perché - come lei sa - le vicende dei taxi,
specie nelle grandi città e specie nel servire i grandi aeroporti
sono molto complesse, come tutti sanno, ad esempio le vicende della
Malpensa o dell'aeroporto di Caselle. Analoghe considerazioni
possono essere fatte anche nel settore del noleggio con conducente
perché, anche in questo caso, le regioni italiane stanno cercando
di trovare criteri omogenei per la legislazione regionale di
prossima emanazione.
Lei ha una formazione di tipo giuridico, quindi non le sfuggirà
il fatto che siamo di fronte a delle complicazioni perché una
volta, la presenza di leggi quadro in alcune materie, offriva degli
obblighi di riferimento; oggi, molto coerentemente, gli Assessori
regionali delle singole materie cercano di trovare delle
legislazioni di riferimento che abbiano una certa omogeneità, pur
nel rispetto della diversità territoriale e, nel caso della Valle
d'Aosta, credo che dovremo riflettere su questa specificità, perché
quando parliamo dei problemi dei taxi parliamo prevalentemente di
un problema di Aosta o, in parte, di Saint-Vincent, dove le
questioni autonoleggio taxi si intrecciano con una lotta alla
ricerca dei clienti, che talvolta crea qualche difficoltà. Siamo
alla ricerca di elementi di omogeneità; di conseguenza, si può
affermare che è doveroso salvaguardare la libera concorrenza, lo
sviluppo armonico del mercato, a beneficio di un miglioramento del
servizio per il cittadino.
Bisogna evidenziare che, in settori come questi, ovviamente la
liberalizzazione del mercato non può essere selvaggia, quindi non
può avvenire a scapito di requisiti di sicurezza e di qualità che
devono essere garantiti al cittadino utente. Anche nell'individuare
la nuova legislazione regionale, non potremmo immaginare una
liberalizzazione "tout court", rinunciando cioè a strumenti
normativi di controllo in vista soprattutto di alcuni aspetti
fondamentali, perché vorrei ricordare che sia la sicurezza della
circolazione, sia la regolamentazione della concorrenza sono
rimaste con la modifica del Titolo V completamente in capo allo
Stato. Ci troviamo in una situazione di imbarazzo perché, da un
lato, l'"Authority", nello spingere ad aumentare la concorrenza, si
riferisce a legislazioni regionali, mentre la regolamentazione
della concorrenza teoricamente dovrebbe essere rimasta in capo allo
Stato: questo è perché la modifica del Titolo V, per la ricerca
spasmodica del compromesso fino all'ultimo minuto, ha fatto sì che
alcune competenze fossero tagliate con l'ascia. Qualsiasi strumento
normativo - con questo concludo - dovrà contemperare le esigenze
sovraespresse.
Noi andremo ad una modifica della legislazione con l'unica
accortezza che cercheremo di farlo un po' di intesa con le altre
regioni; naturalmente questo non significa in contemporanea
interessarsi - e lo faremo celermente - alle manchevolezze finora
registrate nell'applicazione della legge vigente.
Président - La parole au Conseiller Tibaldi.
Tibaldi (CdL) - Per una breve replica. Senz'altro apprezziamo la
volontà espressa nella direzione di addivenire ad una revisione
normativa della materia, quanto mai necessaria, non solo per le
sollecitazioni citate dell'"Authority", che regolamenta la
concorrenza, ma soprattutto perché il problema oggi non è una
liberalizzazione selvaggia, ma un oligopolio selvaggio. È il
problema del mercato chiuso, che si è consolidato nelle mani di
pochi soggetti, nonostante il numero di licenze sia cospicuo,
perché le licenze per autonoleggio sono cumulabili a differenza di
quelle per il taxi, quindi ci sono soggetti, oggi, sul mercato
valdostano che possiedono più di una licenza in tema di
autonoleggio. Allora è necessario dare un po' di ossigeno a questa
situazione che è bloccata e crea le distorsioni citate da
entrambi.
Apprezziamo che l'Assessorato abbia dato corso ad una serie di
lettere di corrispondenza con i Comuni, affinché determinati
adempimenti previsti dalla legge n. 42/1994 siano osservati e non
si cada in una situazione di "deregulation", in cui, se è chiarito
con una norma regionale che i Comuni devono trasmettere i
provvedimenti di rilascio, sospensione, revoca della licenza, tali
provvedimenti devono pervenire comunque all'ufficio competente.
L'Assessore conoscerà situazioni comunali che hanno del
paradossale, perché vengono banditi concorsi per l'assegnazione di
licenze dove sono richiesti determinati titoli, e l'assegnazione
delle medesime avviene anche diversi mesi dopo, secondo usi e
costumi che non rispondono a norme regolamentari o, meglio, nel
silenzio di norme regolamentari e di criteri codificati.
Secondo noi è bene che si addivenga ad una regolamentazione più
puntuale della materia, proprio per permettere questa libertà di
accesso a più soggetti e che non diventi un oligopolio selvaggio
come stiamo vivendo in questa fase.
Per quanto riguarda l'impegno politico, ci dichiariamo
soddisfatti, abbiamo già toccato con mano un suo interesse alla
materia perché nella "Finanziaria 2004" è stata apportata una prima
modifica alla legge n. 42/1994; c'è stato un suo intervento
tempestivo che prevede di ridefinire con deliberazione di Giunta,
sentite le associazioni di categoria, il colore delle autovetture
da adibire al servizio taxi. Auspichiamo che questo "grigiore" di
taxi, per evitare svalutazioni delle autovetture utilizzate, non
sia il "grigiore" di questo mercato che, per ora, stiamo
verificando!
