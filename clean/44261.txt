Classificazione
ASSISTENZA SANITARIA E OSPEDALIERA



Oggetto del Consiglio n. 1320 del 24 febbraio 2022 - Resoconto
OGGETTO N. 1320/XVI - Interpellanza: "Mancata utilizzazione
di una parte della struttura sanitaria sita in Comune di Morgex
quale struttura socio-sanitaria".
Bertin (Presidente) -
Punto n. 38 dell'ordine del giorno.
Per l'illustrazione il consigliere Baccega, ne ha facoltà.
Baccega (GM) -
Quando ci si muove sul territorio, si
recepiscono le richieste che vengono proprio dal territorio stesso.
Siamo stati in quel del comune di Morgex, ci hanno sottolineato le
problematiche legate a due alloggi dell'ARER, che erano liberi da
più di quattordici mesi, e sono lieto che dopo l'interrogazione di
ieri l'ARER si sia prodigata e sia andata a fare un sopralluogo
proprio ieri pomeriggio. In quella visita ci hanno anche
sottolineato che c'è questo piano della nuova micro comunità che è
ancora vuoto; questo ci porta a dover in qualche modo richiamare
l'interpellanza del 25 giugno 2021, nella quale chiedevamo alla
Giunta quando avrebbe inteso rendere operativa e a disposizione
degli utenti la struttura del centro polifunzionale a valenza
socioassistenziale di Morgex.
In quell'occasione lei, Assessore, ci aveva illustrato con
chiarezza gli indirizzi e la tipologia di gestione che intendeva
adottare, sottolineando che non erano cambiati gli indirizzi
rispetto a quelli dati nel 2019. Richiamando le affermazioni
dell'Assessore e ritornando ai Consigli regionali, nei quali già
nel 2019 si erano annunciate le intenzioni della sanità valdostana
rispetto al futuro del G.B. Festaz - avremo modo di confrontarci su
questo - e rispetto alla microcomunità di Variney, un buon lavoro è
stato fatto; ma all'epoca le polemiche su questi due punti erano
feroci. Soprattutto l'apertura della struttura di Perloz: anche
questo è stato fatto. La struttura di Morgex era una delle
candidate a dover diventare quella per cui era nata secondo quegli
indirizzi.
In quell'occasione avevamo chiesto quando si sarebbe reso
operativo il piano completo dell'edificio di Morgex che doveva
ospitare la struttura sociosanitaria e quando sarebbe iniziata
l'attività a seguito della firma della convenzione e quale gestione
sarebbe stata programmata. Lei ci aveva detto, Assessore, che
l'attività sociosanitaria era nella fase di definizione della
scrittura privata tra l'azienda USL e l'Unité des Communes
Valdigne-Mont-Blanc, per la concessione in comodato d'uso gratuito
di parte dell'immobile, appunto il piano indicato negli obiettivi
che si erano definiti. Successivamente sarebbe stato avviato il
procedimento di autorizzazione e di accreditamento per i quindici
posti letto, che sarebbe stata caratterizzata da una unità di cure
residenziali estensive a elevata integrazione sanitaria, per
pazienti della fascia di età adulta-anziana dopo il ricovero in
ospedale o provenienti da altre strutture residenziali del
territorio. Si concludeva dicendo che in termini di ospitalità e di
indirizzi a suo tempo indicati non sono intervenute particolari
modifiche.
Al momento pare ancora tutto fermo, c'è preoccupazione sul
territorio, il piano è vuoto, l'esigenza di posti letto post-Covid,
soprattutto negli ultimi due mesi, è stata pressante, però dal
dicembre 2020, periodo in cui la struttura è stata consegnata
operativa e arredata, ad oggi, un piano intero della struttura è
ancora vuoto. Magari se riusciamo a dare delle indicazioni più
precise sui tempi di apertura, questo ci permetterà di
tranquillizzare gli utenti e le persone, anche soprattutto in vista
di cosa potrà succedere in futuro.
Presidente -
L'assessore Barmasse per la risposta.
Barmasse (UV) -
Grazie consigliere Baccega, spero magari
nella mia risposta di poter dare dei dati e delle tempistiche un
po' più precise. La prima domanda che lei mi ha posto è da quale
data la struttura socioassistenziale è operativa e quanti ospiti
sono stati inseriti. Per quanto riguarda la struttura
socioassistenziale di Morgex, che è stata aperta in data 25 maggio
2021, il numero di ospiti inseriti a oggi è di ventinove posti
occupati su trenta disponibili; un posto viene riservato per
eventuali necessità di isolamento.
La seconda questione che mi ha posto è se l'ultimo piano della
struttura è stato adibito a centro diurno, oppure se ha avuto altra
destinazione. L'ultimo piano della struttura è stato comunque
adibito, come previsto, a centro diurno e palestra e tutti gli
adempimenti finanziari e burocratici per l'affidamento della
progettazione e realizzazione dei lavori sono a carico dell'Unité
des Communes, come da accordi di programma, e potranno ultimarsi
con ragionevole certezza entro il 2022. Per quanto riguarda invece
il piano di mezzo, cioè quello che sarà adibito a struttura
sociosanitaria, le posso confermare che permane sicuramente
l'esigenza, che si è anche evidenziata ulteriormente in questo
periodo pandemico, quindi la volontà politica di attivare anche su
Morgex, così come è stato fatto giustamente a Perloz come lei ha
ricordato, l'unità sociosanitaria di cure residenziali estensive. A
tale proposito l'azienda ha comunicato che comunque, non avendo del
personale aggiuntivo necessario, ha predisposto un capitolato di
gara per l'esternalizzazione del servizio, che verrà trasmesso alla
centrale unica di committenza, la CUC presso INVA, entro la metà
del mese di marzo prossimo per l'espletamento della gara e quindi
per poter utilizzare anche questo piano.
Presidente -
Per la replica il consigliere Baccega, ne ha
facoltà.
Baccega (GM) -
Grazie Assessore, abbiamo avuto delle
indicazioni ben precise. Adesso dal 31 marzo in avanti si apre
tutto finalmente e quindi c'è la possibilità, avendo un indice di
non vaccinati o comunque di non protetti piuttosto elevato, che si
vada a rischiare ulteriormente. Ma aggiungo un'altra cosa: ho visto
delle immagini in televisione ieri drammatiche che arrivano dalla
Cina, dove il virus è ritornato pesantemente con una quinta ondata,
parlo di Hong Kong. Credo che dovremo in qualche modo prevedere,
anticipare quello che potrà eventualmente succedere in un ritorno
della pandemia nei mesi più freddi, quindi nel prossimo autunno;
questa è la sollecitazione che ci viene da fare.
Sono lieto che si apra una gara per avere una struttura
operativa che possa gestire la struttura di Morgex. Ricordo che più
di una cooperativa si era messa a disposizione con personale
infermieristico, eccetera. Però l'auspicio davvero che noi abbiamo
da mettere in campo è che infermieri e OSS valdostani possano
operare all'interno delle nostre strutture e che si trovi il
metodo, attraverso tutte le forme di attrattività che abbiamo messo
in campo e che metteremo in campo, per tenerle qui e di non averle
che vanno in Svizzera o in altre regioni.
