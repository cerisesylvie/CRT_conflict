Classificazione
ASSISTENZA SOCIALE
Assistenza socio-sanitaria



Oggetto del Consiglio n. 1944 del 20 ottobre 2022 - Resoconto
OGGETTO N. 1944/XVI - Interpellanza: "Tempestiva attivazione
delle cure palliative domiciliari a pazienti oncologici".
Marguerettaz (Presidente) -
Punto n. 49 all'ordine del
giorno. Per la presentazione, la collega Foudraz.
Foudraz (LEGA VDA) -
L'interpellanza trattata verte sulle
cure palliative domiciliari e la loro tempistica di attivazione per
questo tipo di assistenza nei pazienti affetti da malattia
oncologica. "Il sistema delle cure domiciliari è garantito a tutti
i soggetti", questo è quanto si legge sul sito dell'Azienda USL
della Valle d'Aosta ed è articolato su tipologie differenziate
d'intervento a seconda della complessità dei casi che si
presentano. Il nome "cure palliative" deriva da
pallium
che
significa "mantello" e sta a indicare qualcosa che avvolge e che
protegge. Sono quindi l'insieme degli interventi terapeutici e
assistenziali finalizzati alla cura, nel senso del prendersi cura
dei pazienti la cui malattia di base non risponde più a dei
trattamenti specifici. I pazienti che non possono guarire
necessitano di cure appropriate, cure attive e globali che
rispondano ai loro molteplici bisogni. Queste cure mirano a
prevenire e ridurre i sintomi invalidanti e forniscono quindi anche
un supporto psicologico sociale e spirituale non solo al paziente
ma anche a tutti coloro che stanno accanto alla persona malata. Le
persone che si trovano in questa situazione hanno quindi la
necessità di avere un accompagnamento che è indirizzato non solo al
malato stesso ma soprattutto anche a tutti coloro che ruotano
attorno alla persona, infatti sono oggetto di cura e supporto non
solo le persone malate ma le loro famiglie, attraverso diversi tipi
di interventi, interventi multi-disciplinari che coinvolgono il
medico, l'infermiere, lo psicologo, il fisioterapista, l'assistente
sociale, i volontari. Le cure palliative hanno come obiettivo
esplicito la migliore qualità di vita possibile. Il rispetto della
dignità delle persone e delle loro scelte è fondamentale in questo
contesto ed è tutelato anche a livello normativo dalla legge n.
38/2010, che per la prima volta in Italia esplicitamente tutela il
diritto del cittadino ad accedere alle cure palliative e alla
terapia del dolore e inoltre allarga il campo di applicazione dalle
malattie oncologiche a tutte le patologie croniche evolutive ed è
previsto anche dai livelli essenziali di assistenza disciplinato
dal DPCM del 12 gennaio 2017. Quando le condizioni fisiche e
psicologiche del paziente lo permettono e la famiglia può
collaborare, le cure palliative possono dunque avvenire nell'ambito
domiciliare, in casa. Questa è la soluzione che molti pazienti
preferiscono. Le cure palliative domiciliari prevedono l'intervento
quindi del medico di famiglia, dell'infermiere, di medici
specialisti, di assistenti sociali, come ho già detto prima e,
quando è necessario, di altre figure professionali.
La malattia oncologica influisce profondamente sulla salute
emotiva, una diagnosi di tumore costituisce un evento significativo
e critico nella vita di qualunque persona che ne sia colpita.
L'impatto sull'organizzazione della propria vita, sulla gestione
dei rapporti interpersonali e sul proprio equilibrio emotivo è
spesso drammatico e comporta una radicale ristrutturazione della
vita. Spesso le proprie risorse interne, la vicinanza dei familiari
e degli amici sono un importante sostegno ed è proprio per questo
motivo che uno dei tanti vantaggi di poter usufruire di questo tipo
di assistenza è dato dal fatto che il paziente rimane nel suo
ambiente di vita e la vicinanza dei familiari e degli amici è
appunto un importante sostegno. È importante non abbandonare la
persona colpita da malattia e fare tutto quello che c'è da fare
quando purtroppo non c'è più nulla da fare; dare vita ai giorni se
non giorni alla vita. Questa è la filosofia delle cure palliative
e, per essere efficaci, devono essere attivate nell'immediatezza
assoluta, perché i giorni sono importanti e tardare di giorni o
addirittura di settimane l'attivazione di questo tipo di assistenza
vuol dire non arrivare in tempo nell'accompagnamento del paziente e
dei familiari. Dico questo perché mi sono state segnalate alcune
situazioni che si sono verificate sul territorio regionale dove
l'attivazione è arrivata a distanza di due-tre settimane ed è
capitato che la macchina amministrativa burocratica partisse il
giorno dopo della scomparsa della persona che avrebbe invece dovuto
essere seguita. La tempistica dell'attivazione, lo sottolineo, è
importantissima, com'è altrettanto importante l'immediato
riconoscimento dell'invalidità dei soggetti colpiti poiché il
riconoscimento dell'invalidità permette di accedere a tutti quegli
ausili che diventano fondamentali per assistere la persona al
proprio domicilio.
Un altro aspetto da considerare è questo: i posti disponibili
presso l'Hospice del Beauregard mi pare che siano solo in numero di
sette posti letto e quindi potrebbero non essere sufficienti a
soddisfare tutte le richieste.
In ultimo credo - ma questa è una considerazione che faccio io e
la faccio senza avere dei conti economici alla mano - che
somministrare cure palliative al domicilio sia anche un minor costo
per la spesa pubblica sanitaria.
Chiedo quindi all'Assessore competente se le segnalazioni in
ritardo dell'attivazione delle cure palliative domiciliari a
pazienti oncologici corrispondano al vero, quale sia la tempistica
di attivazione di tale assistenza e nel caso in cui le segnalazioni
risultassero veritiere, quali siano le azioni che si intendono
attuare e con quale tempistica.
Presidente -
Per la risposta, ha chiesto la parola
l'assessore Barmasse.
Barmasse (UV) -
Grazie consigliera Foudraz perché
comunque ha fatto una disamina di quello che vuol dire cure
palliative e cure domiciliari. Questa è una cosa comunque
importante su un servizio che io, al di là di queste segnalazioni,
credo che in Valle d'Aosta funzioni bene, anche l'accordo con la
LILT per le cure palliative, nonché l'
Hospice
mi sento di
dire che sono delle strutture non riconosciute solo da noi, ma
anche da chi viene da fuori regione come strutture che
funzionano.
Entrando nello specifico delle sue domande: "se la segnalazione
corrisponde al vero", noi abbiamo sentito... ma questo glielo dico
dopo, intanto sentiamo un attimino l'Azienda che spiega un po' qual
è il meccanismo di presa in carico per le cure palliative: "la
presa in cura dei pazienti in cure palliative dei quattro distretti
nel periodo dal 1° gennaio 2022 al 30 agosto 2022 sono state 71 -
questo escluse le attivazioni da parte della LILT che opera nel
comune di Aosta e zone limitrofe, questa è la zona dove viene
coperto il servizio dalla LILT che agisce anche in maniera autonoma
-, l'attivazione delle cure palliative può avvenire o su richiesta
dei medici di medicina generale o dai pediatri di libera scelta
oppure dal palliativista, questo dopo una consulenza direttamente
in reparto. Il palliativista, dopo la consulenza, contatta il
medico di medicina generale per la presa in carico e la
condivisione del progetto in cure palliative e può attivare la
LILT, questo è il meccanismo con cui funziona.
La presa in cura a domicilio del paziente con l'attivazione
delle cure palliative - premesso che molto spesso il paziente è già
in carico ai servizi in regime di assistenza domiciliare
infermieristica, cioè in regime di ADI - avviene immediatamente
dopo la segnalazione sia da parte del personale infermieristico che
del medico di medicina generale. La formalizzazione del piano
assistenziale personalizzato redatto in
équipe
multidisciplinare, con il coinvolgimento anche dell'utente e del
caregiver
avviene nei giorni successivi e la presa in carico
massimo entro una settimana. Al momento non risultano pervenute né
all'Azienda, né all'Assessorato segnalazioni di mancato ritardo
nelle prese in carico a cura dei pazienti oncologici che
necessitano di cure palliative. Questo per noi è un po' un
problema, nel senso che questo è il sistema, questo è com'è
organizzato, come funziona. Se arrivano delle segnalazioni
puntuali, si possono analizzare i casi e quindi capire dove c'è
stato il problema, qual è stato l'inghippo. In Assessorato non sono
giunte segnalazioni, in Azienda ovviamente l'abbiamo chiesto, ma
non hanno avuto delle segnalazioni particolari, quindi è un sistema
che, a mio avviso, ha sempre funzionato molto bene, e ringrazio
anche la LILT per tutto il servizio che fa, tutto il servizio di
cure palliative territoriali in cui abbiamo anche del personale,
oltre che medico-infermieristico, bravissimo perché sono veramente
molto bravi. È un settore molto delicato, particolare, con un
coinvolgimento emotivo non indifferente, quindi non è facile
lavorare in queste condizioni, per cui il personale è veramente
motivato e preparato. Se ci sono delle segnalazioni specifiche, si
analizza il caso, si cerca di capire dov'è stata la problematica,
cercando di risolvere perché poi lavoriamo tutti noi e voi per
risolvere il problema, però segnalazioni non ne sono giunte in tal
senso.
Presidente -
Per la replica, ha chiesto la parola la
collega Foudraz.
Foudraz (LEGA VDA) -
Grazie assessore Barmasse per la
risposta che mi ha fornito. Io so che l'attività di tutto il
personale che ruota intorno a questo servizio assistenziale è
importantissima, sono tutte figure importanti che danno il massimo
veramente perché sono attive 24 ore su 24. Mi sono stati segnalati
due casi dove l'intervento è arrivato in ritardo. Sarà mia cura
successivamente fornirle i dati che mi hanno inoltrato e sono
contenta comunque che, a parte questi due casi che hanno segnalato
a me, in generale tutta la macchina amministrativa funzioni a
dovere, anche perché è indispensabile che il paziente, insieme alla
sua famiglia o
caregiver
, vengano accompagnati nelle ultime
fasi della vita con degli appropriati sostegni sanitari,
psicologici e spirituali. Le ribadisco però anche la tempestività
nel riconoscere gli aspetti invalidanti, quindi il riconoscimento
dell'invalidità, perché spesso l'invalidità viene riconosciuta in
ritardo e quindi le persone non riescono a ottenere nell'immediato
gli ausili a domicilio che servono poi per seguire il paziente.
