Classificazione
CONSIGLIO REGIONALE
Attività consiliare d'aula



Oggetto del Consiglio n. 3345 del 5 marzo 2008 - Resoconto
OBJET N° 3345/XII - Communications du Président de la
Région.
Président
- La parole au Président de la Région,
Caveri.
Caveri (UV)
- Je voudrais d'abord répondre à M. Sandri,
qui a posé un thème politique, en disant que moi je pense que les
projets de loi que nous avons présentés pour le moment sont des
projets de loi importants. On avait déjà vérifié à l'avance, avec
les amis de la majorité, les projets de loi qu'on pouvait retenir
prioritaires. Il y aura de notre part un bon sens, en sachant qu'il
y aura seulement trois conseils et il y a aussi la question de
l'assestamento di bilancio, que tout le monde retient tout à fait
important. Donc je voudrais confirmer qu'il y a notre disponibilité
à regarder ensemble les projets et vérifier s'il y a des choses
qu'on peut laisser.
Nel pomeriggio di martedì 26 febbraio, nel corso di un
collegamento in videoconferenza con il Presidente ed Amministratore
delegato di "Finmeccanica", ing. Pierfrancesco Guarguaglini, è
stato illustrato il progetto per la realizzazione in Valle d'Aosta
della prima scuola di elisoccorso in ambiente ostile. La scuola,
che nasce da una partnership tra "AgustaWestland", leader mondiale
per la produzione di elicotteri e Regione Autonoma Valle d'Aosta
per tramite di "Finaosta", sarà operativa in Valle d'Aosta entro la
fine dell'anno e specializzerà piloti, verricellisti, medici e
guide alpine per interventi in zone difficili come quelle della
Valle d'Aosta e in sostanza tutte le zone ostili del mondo.
La scuola si propone anche come centro di sperimentazione di
nuove tecnologie in campo aeronautico, sanitario e
tecnico-alpinistico, per applicazioni nel campo dell'elisoccorso
che potranno svilupparsi in collaborazione con università e centri
di ricerca per lo sviluppo di progetti innovativi nel campo delle
diverse tecnologie correlate alle attività di elisoccorso. La
Regione e "Finmeccanica" hanno a tal proposito aperto un tavolo di
lavoro con l'obiettivo di trasferire tecnologie innovative da
"Finmeccanica" alla Valle d'Aosta e la scuola, in questo senso,
rappresenta un primo grande risultato, che riempie ulteriormente di
significato gli investimenti nell'Aeroporto "Corrado Gex".
Il volo in montagna, nonostante la disponibilità di aeromobili
sempre più moderni, potenti e performanti, rimane un'attività
complessa e difficile e per certi aspetti ad alto rischio. Per
queste ragioni la scuola ambisce - e abbiamo tutti i contatti
necessari con ENAC - anche a diventare punto di riferimento. Il
progetto rappresenta la sintesi di oltre 30 anni di esperienza
maturata dal personale della Protezione civile, del "118", del
Soccorso alpino valdostano e della indiscussa leadership mondiale
di AgustaWestland ed è inoltre un'opportunità per valorizzare
l'investimento necessario all'ampliamento dell'aeroporto; per dare
giusto riconoscimento al valore e alla passione umana di chi oggi
opera nell'elisoccorso valdostano e per trasmettere ad altri
l'esperienza maturata da chi opera in Valle in questo ambito.
Président
- La parole au Conseiller Frassy.
Frassy (CdL)
- Sulla comunicazione del Presidente della
Regione, in relazione all'intesa raggiunta con "Finmeccanica" per
quanto riguarda la costituzione di una scuola di addestramento al
volo in montagna, esprimiamo una posizione positiva rispetto al
fatto che nella nostra regione prenda piede questo tipo di
attività, ma esprimiamo una forte criticità sulle modalità con cui
si procede a questa iniziativa. Stiamo parlando di una iniziativa
che va al di fuori delle competenze istituzionali
dell'Amministrazione regionale, stiamo parlando di una iniziativa
che avviene in un contesto di politiche industriali, in quanto
questa sarà una scuola di volo che avrà il compito di addestrare
piloti che lavorano presso compagnie private, che dovrebbero avere
come obiettivo la produzione di utili: ci sembra discutibile che
questa iniziativa non possa decollare - e penso che il verbo sia
azzeccato - senza la significativa partecipazione ancora una volta
del capitale pubblico, in particolare del capitale della Regione
che dovrebbe essere impegnato tramite Finaosta.
Riteniamo che il compito dell'Amministrazione regionale non sia
quello di creare scuole di volo, di costruire alberghi o di
costruire immobili a destinazione industriale (come è avvenuto fra
Pont-Saint-Martin e le aree dismesse dallo stabilimento "Cogne");
riteniamo che il compito della Regione sia di tutt'altra natura.
Per rimanere in tema di attività industriale, il compito della
Regione è quello di creare quelle infrastrutture necessarie a
rendere più appetibile la nostra regione per quanto concerne gli
insediamenti industriali. Sarebbe opportuno che queste risorse
venissero investite in un tavolo di confronto con lo Stato, per
ipotizzare che finalmente le linee ferroviarie riescano ad uscire
da quella condizione datata di oltre un secolo e mezzo; sarebbe
forse opportuno ragionare - come mi sembra qualcuno abbia iniziato
a fare anche nelle fila dell'"Union Valdôtaine" - sul raddoppio del
tunnel del Monte Bianco; sarebbe opportuno in una sintesi svolgere
i propri compiti istituzionali.
Fra l'altro vorremmo capire - ma questo sarà oggetto di
discussione nel prossimo Consiglio con una iniziativa che andremo a
depositare - che ne sarà dell'eliporto di Pollein, perché è un'area
importante che occupa un sedime ormai inutilizzato. Non sarebbe
stato forse inutile ipotizzare una verifica con il Ministero della
difesa rispetto ad una ipotesi di scuola di volo, anche perché in
un passato relativamente recente quell'eliporto militare aveva
avuto funzioni addestrative anche di buono e alto livello.
Un'ultima annotazione, sappiamo come iniziano queste vicende, ma
non sappiamo mai come finiscono. Ci preoccupa il fatto che nelle
dichiarazioni che lei ha fatto alla stampa e non ha riportato nella
sua sintesi odierna, si ipotizzi un pareggio in un lasso di tempo
che va da 3 a 4 anni. Sappiamo che quando si fanno queste
previsioni, poi non sempre la realtà riesce a concretizzarle,
perciò la sensazione è che ci imbarchiamo in una avventura che
costerà più di qualcosa alle casse regionali. Perciò se esprimiamo
soddisfazione perché "Finmeccanica" ha scelto la nostra regione,
esprimiamo forti perplessità sul fatto che in questa regione nulla
possa accadere nel comparto industriale, senza la massiccia
presenza e intervento di denaro pubblico.
Président
- La parole au Conseiller Sandri.
Sandri (PD)
- Sono contento che il Presidente sia seduto
perché lo stupirò con effetti speciali, nel senso che volevo fargli
i complimenti per questo accordo con "Finmeccanica". Questo è a mio
parere uno di quei rari casi in cui si riescono a mettere insieme
due cose importanti, che sono le caratteristiche della nostra
regione (la montagna, le condizioni ostili...) ma anche una
tradizione aeronautica non indifferente, perché ricordo che
l'aeroporto della Valle d'Aosta è intitolato non per caso a Corrado
Gex, a cui ancora oggi si deve l'unica legge nazionale sulle
aviosuperfici.
Credo che abbiamo messo insieme due tradizioni importanti:
quella di una grande impresa italiana che si è affermata a livello
internazionale come una multinazionale dell'aeronautica
specializzata e di grande successo, e le caratteristiche della
nostra regione.
Mi permetto soltanto di segnalare due piccole questioni. La
prima è di inserire questa realizzazione anche nel progetto
educativo della valle: non sarebbe male che a livello di istituti
tecnici, di università, si tenesse conto di questa realtà e ci si
adeguasse. La seconda cosa è che esiste anche l'Altiporto di
Chamois, che spero
sia una struttura che si possa andare a rinforzare nei prossimi
mesi, e che potrebbe diventare un'altra sede specifica del nostro
territorio per questo tipo di progetto.
