Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2021 del 10 luglio 1996 - Resoconto
SEDUTA ANTIMERIDIANA DEL 10 LUGLIO 1996
OGGETTO N. 2021/X Modernizzazione della linea ferroviaria
Torino-Aosta. (Interrogazione)
Interrogazione Considerato che da molto tempo si parla di
velocizzazione e modernizzazione della linea ferroviaria
Torino-Aosta;
Preso atto che all'ottenimento delle suddette peculiarità è
indispensabile l'elettrificazione della linea;
Avendo avuto notizie che negli accordi di programma con le
Ferrovie dello Stato fosse prevista l'elettrificazione della
linea;
il sottoscritto Consigliere regionale
Interroga
l'Assessore competente per sapere:
1) se vi sono degli accordi con le Ferrovie dello Stato in
merito all'elettrificazione della linea;
2) quali sono i tempi previsti per la trasformazione
suddetta.
F.to: Chiarello
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) L'interrogazione del Consigliere Chiarello
riguarda i rapporti e le intese con le Ferrovie dello Stato per
l'elettrificazione della linea ferroviaria Torino-Aosta.
Il problema dell'elettrificazione della linea si pone nel tratto
che va da Chivasso ad Aosta, perché fino a Chivasso c'è
l'elettrificazione che riguarda la linea Torino-Milano. Tale
elettrificazione è una cosa necessaria per almeno tre ordini di
motivi: anzitutto per migliorare la funzionalità della linea: il
fatto di poter utilizzare dei mezzi elettrici consente
un'accelerazione migliore dei mezzi, permette di ridurre
notevolmente i tempi di percorrenza e consente alla linea
ferroviaria di avere una prestazione migliore; questo è del resto
uno dei motivi per cui tutte le principali linee ferroviarie
funzionano con trazione elettrica. C'è poi una ragione di carattere
ecologico, perché la trazione elettrica non produce inquinamento,
mentre i mezzi che funzionano a diesel provocano un inquinamento
significativo ed hanno dei costi maggiori per quanto riguarda
l'esercizio.
Infine va evidenziato che, siccome sono in corso di
realizzazione a Torino i lavori del passante ferroviario, che si
svolgerà in gran parte in galleria, probabilmente i mezzi a
trazione diesel sarebbero fortemente penalizzati nell'ingresso e
nella circolazione nel passante ferroviario.
Sono questi gli elementi che rendono necessaria
l'elettrificazione della linea Chivasso-Aosta, in modo da poterla
meglio inserire nel quadro della rete ferroviaria a livello
nazionale.
É vero che da tempo si parla di questo problema, però non era
mai stato fatto niente in questo senso, cioè non era mai stata
fatta neanche una verifica sulla fattibilità tecnica che è la prima
cosa da verificare, per vedere se ci sono le condizioni tecniche
per realizzare questo tipo di intervento. E non è un intervento di
poco conto, perché è una tratta molto lunga.
Alla luce di questa situazione l'anno scorso, nel luglio 1995,
quando abbiamo approvato un'appendice al contratto di servizio fra
Regione e Ferrovie dello Stato, una delle clausole che abbiamo
posto chiedeva che le Ferrovie dello Stato facessero uno studio di
fattibilità tecnico-economica sulla elettrificazione di tale linea.
Tale studio, che è stato fatto e consegnato da parte delle Ferrovie
dello Stato nello scorso mese di giugno alla Regione, prevede la
possibilità sul piano tecnico di realizzare l'elettrificazione
della linea Chivasso-Aosta.
Lo studio è fatto sulla base del sistema tradizionale delle
Ferrovie dello Stato, prevede un costo per la tratta Aosta-Chivasso
di circa 100 miliardi di lire, un costo alto soprattutto riguardo
al tratto che concerne la Valle d'Aosta perché, essendoci lunghi
pezzi in galleria, ci sono dei costi notevoli. Quindi la
fattibilità tecnica esiste, tuttavia il lavoro progettuale che
dovrà seguire a questo primo studio dovrà esaminare più
concretamente la possibilità anche di usare tecnologie e sistemi di
elettrificazione meno tradizionali, se vogliamo più innovativi, che
comporterebbero dei costi significativamente inferiori.
C'è un margine di analisi in questo senso. Comunque abbiamo un
dato certo: che sul piano tecnico l'elettrificazione è possibile,
per cui adesso il problema si sposta su altri due livelli: uno è
quello della progettazione tecnica e quindi della ricerca del
miglior sistema e a minori costi per elettrificare la linea; il
secondo è quello di un accordo a livello politico fra le regioni e
le comunità territorialmente interessate, Regione Piemonte e
Regione Valle d'Aosta, provincia di Torino, tutti i comuni
sull'asse da Aosta, Ivrea fino a Chivasso, sia nei confronti delle
Ferrovie dello Stato, sia nei confronti delle autorità a livello
statale per ottenere un accordo fra le comunità locali e le
Ferrovie dello Stato per ottenere questo obiettivo.
Quindi ci vorrà un'azione forte concordata fra le due regioni,
in particolare la provincia di Torino e le Ferrovie dello Stato,
perché questo progetto, che è costoso ma che è assolutamente
necessario, sia inserito nei programmi di realizzazione delle
Ferrovie dello Stato e sia messo in cantiere e sia promosso per i
prossimi anni.
Oggi sappiamo che questa cosa è fattibile, sappiamo che è
necessaria, quindi dobbiamo lavorare concretamente per raggiungere
questo obiettivo.
Si dà atto che, dalle ore 10,55, presiede il Vicepresidente
Aloisi.
Presidente Ha chiesto la parola il Consigliere Chiarello.
Chiarello (RC) Capisco tutte le buone intenzioni di Riccarand,
ero a conoscenza di questo pre-accordo scritto nel '95, devo anche
dire che in parallelo alla mia interrogazione - o meglio, qualche
mese prima - è stata presentata un'interrogazione in Parlamento da
parte del nostro gruppo. Ho notato con sorpresa e con piacere che
anche i due Parlamentari valdostani dopo la presentazione
dell'interrogazione hanno fatto riunioni a Ivrea o a Torino, in cui
ci si interessava della Ferrovia.
La nostra interrogazione è partita non solo per la Valle
d'Aosta, ma anche perché in Canavese c'è una grossa
sensibilizzazione verso questo problema della Ferrovia, rispetto
alla quale l'unica prospettiva di sviluppo è l'elettrificazione,
altrimenti diventa veramente un ramo secco delle Ferrovie dello
Stato.
Devo anche dire che dai costi dello studio che mi ha illustrato
adesso l'Assessore ho delle grosse perplessità sull'attuazione in
un momento in cui si sta puntando sull'alta velocità, alla quale
penso verranno indirizzati tutti i fondi; spero che si apra una
finestra per l'elettrificazione di questa tratta. Sono contro
l'alta velocità, perché queste piccole linee secondo me
diventeranno dei rami secchi e si investirà tutto sull'alta
velocità.
Il tempo, si dice, alla fine dimostra chi aveva ragione, a me in
questo caso spiacerà dire che avevo ragione perché vorrà dire che
nonostante tutti i nostri sforzi questa linea rimarrà la linea
vecchia che è.
