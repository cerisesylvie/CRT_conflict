Classificazione
AMBIENTE



Oggetto del Consiglio n. 3418 del 20 marzo 2024 - Resoconto
OGGETTO N. 3418/XVI - Interrogazione: "Notizie relative al
taglio degli alberi presenti nel parco di Palazzo Roncas".
Sammaritani (Presidente) -
Punto n. 13 all'ordine del
giorno. Per il Governo, risponde l'assessore Jean-Pierre
Guichardaz.
Guichardaz J. (FP-PD) -
Rispondo io trattandosi comunque
di un tema che riguarda un nostro bene culturale, quindi rispondo
in accordo comunque con il collega Carrel, abbiamo preparato la
risposta insieme.
Tanto per contestualizzare, lei chiede "se corrisponde al vero
la notizia del taglio degli alberi nel parco di Palazzo Roncas",
palazzo che ci accingiamo a terminare e di cui la ristrutturazione
è in corso, è un vecchio palazzo dei Carabinieri, quindi
all'interno vi è un grosso cortile, lei interroga per capire come
mai sono stati tagliati degli alberi all'interno di questo cortile,
"le motivazioni del taglio e i contenuti della perizia
dell'agronomo forestale che ne ha accertato l'impossibilità di
trattamenti conservativi; l'iter che ha portato all'autorizzazione
del taglio e gli enti coinvolti", ovviamente ho dovuto chiedere
perché non ne sapevo nulla.
"Se corrisponde al vero la notizia del taglio degli alberi nel
parco di Palazzo Roncas": sì, la notizia corrisponde al vero.
"Motivazioni del taglio e l'iter che ha portato", glieli
riassumo: nell'area aperta posta a ovest, tra il corpo principale
del Palazzo Roncas e il basso fabbricato destinato ad autorimessa,
archivi e locali tecnici, erano presenti alcuni alberi ad alto
fusto piantati a metà del secolo scorso dall'Arma dei Carabinieri,
che ha utilizzato lo stabile per circa cento anni fino al 2010,
quindi risalgono all'incirca al 1950 quegli alberi. Già nella fase
di progettazione dell'intervento di recupero e valorizzazione del
Palazzo era stata evidenziata una problematica legata all'enorme
dimensione di tali piante in considerazione dell'utilizzo del sito,
dello stato di conservazione e della pericolosità delle stesse, in
rapporto alla vicinanza sia con la pubblica via, sia con gli
edifici privati a nord. Nel 2019, a seguito di un primo
coinvolgimento del Dipartimento risorse naturali e Corpo forestale
per la valutazione dello stato delle piante, si è provveduto a
effettuare una manutenzione alle parti basse, in attesa di una
valutazione e di una perizia di stabilità da parte di un agronomo.
Nella primavera del 2019 un agronomo ha condotto uno studio
approfondito sui tre alberi presenti nel cortile, tutti alti circa
20 metri addirittura e con chiome ormai molto cresciute, finendo
per ogni essenza un rischio e una pericolosità. I due Cedrus
Atlantica sono risultati avere un moderato rischio e una moderata
pericolosità, mentre il Picea Abies è stato dichiarato a elevato
rischio ed elevata pericolosità. In conseguenza di quanto rilevato,
gli uffici della Soprintendenza per i beni e le attività culturali
hanno presentato un'istanza al Comune di Aosta al fine di ottenere
l'autorizzazione per l'abbattimento dell'albero centrale, che
risultava pericoloso per le operazioni di cantiere - il permesso è
il 571 dell'8 agosto del 2019 -, rimandando a successiva
valutazione di compatibilità con l'utilizzo degli spazi e la
presenza dei due alberi rimanenti. Le attività di cantiere hanno in
seguito evidenziato la posizione superficiale di alcune radici
interferenti con le operazioni di scavo per gli impianti, nonché
l'evidente interferenza con la via pubblica e le abitazioni poste a
nord. In particolare, alcuni grossi rami arrivavano sui balconi
privati e gli stessi già in passato erano stati tagliati con grande
difficoltà a causa della ridotta dimensione dei passaggi per
accedere all'area. Inoltre la riqualificazione della pavimentazione
delle aiuole nell'area di Palazzo Roncas risultavano incompatibili
con l'esigenza di una costante e pericolosa attività di
manutenzione degli alberi. Alla luce di quanto esposto, per ragioni
di pubblica utilità e di rispetto del sito storico, nonché dei
confini pubblici e privati, si è optato per l'abbattimento dei due
alberi ad alto fusto, con coinvolgimento dei colleghi
dell'Assessorato competente e con l'ottenimento dell'autorizzazione
comunale, il permesso è il n. 353/2022.
Lei mi chiede: "se è stato previsto di ripristinare una
copertura vegetale del sito visto il
vulnus
paesaggistico
allegato", quindi lei sapeva già che erano stati tagliati
evidentemente. I lavori prevedono la piantumazione nelle stesse
posizioni di altri esemplari di essenze più coerenti anche con la
nostra biodiversità e il nostro ecosistema per tipologia, ma
soprattutto per dimensione massima di accrescimento, con lo spazio
a disposizione con il contesto tutelato, quindi verranno
ripristinati.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Naturalmente sapevo del taglio, non
sapevo le motivazioni che lei adesso ha ben esplicitato e non mi
sembrava neanche, dalle immagini che avevo visto, fossero degli
alberi particolarmente malati e, come lei ha detto, solo uno dei
tre era ad alta pericolosità, gli altri due no. Non può quindi che
esserci un rammarico rispetto nuovamente a dei tagli di alberi in
una città che durante la campagna elettorale diceva oltretutto:
"Pianteremo, avremo la città più alberata al mondo". Continuiamo a
togliere alberi perché sappiamo bene che, è vero, adesso ci sarà
una nuova piantumazione, ma il beneficio che porta un albero di
quelle dimensioni, la sua chioma e via dicendo lo otterremo fra
cinquant'anni, perché naturalmente i nuovi alberi non hanno gli
stessi poteri. Dopodiché forse, però da come lei ha detto... e poi
chiederò approfondimenti in questo senso, c'era anche
un'incompatibilità rispetto agli impianti che devono essere messi
in quella zona perché, trattandosi poi comunque di un parco,
immaginavamo che poi ci doveva essere una nuova piantumazione, come
lei ha detto. Rimane il rammarico e cercheremo di avere questa
documentazione per verificare quanto lei ha detto.
