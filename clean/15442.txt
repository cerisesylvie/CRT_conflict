Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 2373 del 20 dicembre 2001 - Resoconto
OGGETTO N. 2373/XI Approvazione della relazione sanitaria e
sociale della Valle d’Aosta 1999-2000, ai sensi
dell’articolo 4 della L.R. n. 5/2000. (Reiezione di
ordine del giorno)
Deliberazione Il Consiglio
Vista la legge regionale 25 gennaio 2000, n. 5 recante norme per
la razionalizzazione dell'organizzazione del servizio sanitario
regionale e per il miglioramento della qualità e
dell'appropriatezza delle prestazioni sanitarie, socio sanitarie e
socio assistenziali prodotte ed erogate nella Regione;
Visto l'articolo 4, comma 1, della suddetta legge, che prevede
la predisposizione annuale della relazione sanitaria e sociale da
parte della struttura regionale competente in materia di sanità,
salute e politiche sociali;
Visto l'articolo 4, comma 3, della suddetta legge, che prevede
che tale relazione sia presentata dalla Giunta all'approvazione del
Consiglio regionale;
Richiamata la deliberazione della Giunta regionale n. 13 in data
11 gennaio 2001 concernente l'approvazione del bilancio di gestione
per il triennio 2001/2003, con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
Visto il parere favorevole rilasciato, in assenza del Capo
Servizio Risorse, dal Coordinatore del Dipartimento Sanità, Salute
e Politiche Sociali, ai sensi del combinato disposto degli articoli
13, comma 1, lettera e) e 59, comma 2 della legge regionale 23
ottobre 1995, n. 45, sulla legittimità della presente
deliberazione;
Visto il parere della V Commissione consiliare permanente;
Delibera
di approvare l'allegata Relazione sanitaria e sociale della
Valle d'Aosta 1999-2000, ai sensi dell'articolo 4 della L.R. n.
5/2000.
Allegato
(Omissis)
Presidente Ricordo ai colleghi che è stata chiusa la
discussione generale sull’oggetto, e dobbiamo
esaminare l’ordine del giorno presentato dalla
Consigliera Secondina Squarzino e altri, di cui do lettura:
Ordine del giorno Il Consiglio regionale
Verificato, in occasione dell’approvazione della
Relazione sanitaria e sociale 1999-2000, che è difficile procedere
ad una valutazione degli obiettivi raggiunti, come chiede la legge
5/2000, se prima non si definiscono annualmente tali obiettivi;
Considerato che nel Piano socio sanitario 2002/2004 sono
indicate le finalità complessive che si intendono tenere presente
nella programmazione triennale e sono riportati molteplici
obiettivi che si intendono raggiungere, senza che venga definita
una priorità tra le diverse azioni proposte;
Ritenuto che tali priorità dettano le decisioni, che
costruiscono giorno dopo giorno il sistema integrato dei servizi
sociali e sanitari e che traducono nella prassi quotidiana le
indicazioni generali del Piano;
Ribadito il ruolo del Consiglio che, rispetto ad una materia
così importante, non può limitarsi solo ad approvare Piani
pluriennali e relazioni annuali che valutano obiettivi e priorità
definiti al di fuori dello stesso Consiglio;
Impegna
l’Assessore regionale alla Sanità e Politiche
Sociali a portare all’approvazione del Consiglio gli
obiettivi prioritari da perseguire nel corso
dell’anno 2002.
F.to: Squarzino Secondina – Curtaz
– Beneforti
La parola alla Consigliera Squarzino Secondina.
Squarzino (PVA-cU)
Ho ascoltato con estremo interesse
quanto ha detto l’Assessore nella sua replica.
Intanto mi sono stupita che l’Assessore regionale
della Valle d’Aosta scegliesse le parole del
Presidente della Regione Piemonte, Ghigo, per dimostrare che quella
è la verità, in contrasto con quanto dice la nostra legge
regionale. L’Assessore ha preso come esempio queste
parole - che siano di Ghigo o di qualunque altro non mi importa -
ma le ha portate come parole che dettano a lui un comportamento;
tuttavia, finché esiste una legge regionale, che questo Consiglio
ha votato e che nessuno ancora ha derubricato
dall’elenco delle leggi, credo sia il testo
legislativo che faccia testo per il Consiglio regionale e per
l’Assessore, ancora di più. Nulla da dire
sull'evidenza scientifica, ma la nostra legge non parla di
"evidenza scientifica", parla molto più semplicemente.
Non so perché lei si è innamorato di questa espressione, ma la
nostra legge parla di una cosa molto più "terra terra", se vuole, e
cioè di una relazione che
"informi e faccia conoscere le
dinamiche e le esigenze del mondo della salute, nonché i bisogni
sanitari, nonché quelli dell’assistenza sociale
espressi dalla Regione"
e, ancora, chiede di
"valutare e
interpretare i risultati raggiunti in rapporto agli obiettivi
definiti".
Ora, una programmazione sanitaria e
socioassistenziale in quel piano ha degli obiettivi, che certo si
basano su competenze scientifiche, ma il piano non deve dimostrare
scientificamente una teoria. Mi stupiscono pertanto le sue
parole.
Lei si è stupito ancora che questa relazione non sia stata
un'occasione per dibattere sulla salute in Valle
d’Aosta: ora io le ricordo che questo argomento lo
abbiamo affrontato abbondantemente quando abbiamo discusso il Piano
sociosanitario pochi mesi fa e, fra l’altro,
riprendo l'osservazione già fatta a suo tempo, ne abbiamo discusso
senza avere i dati che adesso ci sono stati forniti, per cui
avremmo potuto allora valutare e discutere il Piano sulla base
anche di questi dati.
Ho sentito le priorità che lei ha voluto indicare, Assessore, ma
mi sembra che lei sia attento essenzialmente
all’aspetto sanitario della salute, mentre manca
tutto l’aspetto sociale. Rispetto
all’ambito sociale, credo che con i cambiamenti in
atto ci sia una grossa novità che va affrontata. Il fatto che la
gestione delle politiche sociali sia svolta dagli enti locali
chiede all’Amministrazione regionale di svolgere un
ruolo diverso, di programmazione e di coordinamento, un ruolo a cui
deve prepararsi. Allora io credo che una delle priorità essenziali
del 2002 sia proprio quella di predisporre e promuovere metodi e
strumenti che consentano alla Regione di svolgere quel ruolo di
promozione, coordinamento delle azioni di assistenza tecnica per
l'istituzione e la gestione degli interventi sociali da parte degli
enti locali, come pure la promozione di metodi e strumenti per
controllare e valutare l’efficacia e
l’efficienza dei servizi sociali che sono sul
territorio.
Credo che questo sia il "clou" delle priorità che
l’Assessorato alle politiche sociali deve
affrontare, e di cui oggi non si è parlato affatto.
Lei non lo ha neanche indicato fra le sue priorità; ha solo
indicato priorità concernenti la salute, seppure importanti, come
gli obiettivi per quanto riguarda la lotta
all’alcolismo, al fumo, al tumore, alle morti che
possono essere evitare, e via dicendo.
Rispetto alla proposta che lei ha fatto, non possiamo
accettarla. Vorrei ringraziare fra l’altro il
collega Ottoz per aver sostenuto con forza la necessità di tradurre
le grandi finalità del Piano sociosanitario, in un'articolazione
più minuta e su base annuale.
Questa esigenza, che abbiamo sollevato da più parti, non trova
una risposta nella proposta che lei ha fatto, Assessore, perché
prima lei ha parlato di una proposta concordata in commissione, ma
io le ricordo che anche se la maggioranza della commissione è
d’accordo con lei, non può dire che
l’ha concordata in commissione, deve dire che
l’ha concordata con la maggioranza della
commissione, e quindi con la sua maggioranza!
Mi sembra allora abbastanza lapalissiano chiedersi che senso ha
che lei venga in commissione, a concordare una proposta con la
maggioranza, quando voi fate continuamente riunioni di maggioranza:
concordatela lì, se è un problema solo di maggioranza! Una proposta
si concorda in commissione, quando si vuole coinvolgere anche la
minoranza, altrimenti è riproporre in commissione riunioni di
maggioranza! Noi siamo ben contenti che ci siano e di potervi
assistere, ma lei non può dire che la commissione ha concordato con
lei! Lei deve invece dire che le forze di maggioranza, che
sostengono questa Giunta e questo Governo, sono
d’accordo con lei, e non parlare di proposta
concordata e quindi venderla come se fosse una vittoria di
tutti!
La proposta che lei ha fatto non ci soddisfa, perché rimane
ancora una cosa legata, interna tutta all’Assessore,
alla maggioranza e agli uffici. Il problema che si era posto nel
momento in cui si è discusso del Piano sociosanitario, problema che
stamani è stato illustrato in modo egregio da alcuni colleghi, è
questo che ho cercato di riassumere nell’ordine del
giorno: occorre che ogni piano sociosanitario pluriennale sia
articolato in priorità annuali e che queste priorità siano portate
in Consiglio perché le approvi.
In tal modo non solo è possibile verificare quelle priorità alla
fine dell’anno, ma soprattutto è possibile
controllare cosa capita di questo Piano sociosanitario! Inoltre lei
non può neanche venire qui e snocciolare due o tre priorità in tre
righe in fondo a una relazione di dieci pagine che ha fatto! Credo
che ci debba essere un documento in cui sono elencate queste
priorità. Quando nell'estate 1999 ci fu un momento di difficoltà
sulla sanità, c’è stato un ordine del giorno in cui
lei, qui, di fronte alla sua maggioranza che la contestava, aveva
fissato una serie di obiettivi ben precisi. Ora io chiedo che il
Governo, che l’Assessore presenti in Consiglio gli
obiettivi prioritari che vuole perseguire in
quell’anno, ma non perché deve presentarli alla
sottoscritta o all'opposizione, ma perché è necessario che tutti ne
siano informati, la popolazione, gli operatori, la comunità! Lei
non può continuare a decidere, di volta in volta, dove vuole
arrivare, cosa vuol fare, scegliendo, a mano a mano che i problemi
emergono, la soluzione che ritiene migliore! Lo farà benissimo, non
lo metto in dubbio, ma quella è la sanità
dell’Assessore, quello è il piano
dell’Assessore, e non è una gestione trasparente,
per cui lei dice ai suoi elettori e alla popolazione quali
obiettivi vuole raggiungere!
Ripeto, lei è "tenuto" politicamente a fare questo per un
discorso di chiarezza con la popolazione, con gli stessi operatori
sociosanitari e con gli utenti, a meno che lei preferisca
continuare la gestione attuale, nella quale, come lei dice
lamentandosi: "Vengono sempre da me a porre i problemi e devo
sempre deciderli io". Certo, ormai lei ha dato questa impronta al
suo Assessorato, per cui è lei il punto da cui partono le
soluzioni, da cui partono le risposte ai problemi, e nessuno si può
muovere in modo diverso! Se questo è il suo modo di proseguire
nella gestione della sanità, noi non lo condividiamo! Questo ordine
del giorno tenta di fare un po' di chiarezza e di pretendere che
chi governa, dica dove vuole arrivare. Questo semplicemente e
niente di più!
Presidente
La parola all’Assessore alla
sanità, salute e politiche sociali, Vicquéry.
Vicquéry (UV)
Avevo chiesto alla Consigliera, fuori
dall’aula, se riteneva di ritirare
l’ordine del giorno, perché questo testo così come
formulato poteva essere emendato. Per i problemi tecnici che
conosciamo, non si è fatto prima della chiusura della discussione
generale, pertanto non si è potuto fare. Ma nel contenuto, la
proposta che avrei fatto sarebbe stata di rimodulare
l’ordine del giorno con modifiche nelle premesse, e
impegnare l’Assessore a portare all'approvazione
della commissione consiliare gli obiettivi prioritari, da
perseguire nel corso del 2002. La proposta non è stata accettata,
ne prendo atto.
La proposta andava nell’ottica di investire la
commissione consiliare, trattandosi di dettagliare obiettivi
riguardanti il 2002, che sono già contenuti nel bilancio approvato
dal Consiglio, per cui non si ritiene che sia neppure utile
investire il Consiglio regionale di un argomento del quale si è già
occupato. La motivazione è semplicemente questa. A regime, confermo
l’iter concordato a maggioranza nella commissione;
mi pare di poter dire che in democrazia esiste la logica della
maggioranza, Consigliera, e se la maggioranza della commissione ha
concordato, vale quella decisione! Non ho usato
l’espressione:
"accettata all'unanimità dalla
commissione consiliare"
, ma è un dato di fatto acquisito e
intendo personalmente seguire l’impegno che ho preso
in quella sede, che va a regime dall’autunno 2002
per gli anni a venire sia sulla parte a consuntivo, sia sulla parte
a preventivo. A fronte di questo ordine del giorno, la maggioranza
si asterrà.
Presidente
La parola alla Consigliera Squarzino
Secondina.
Squarzino (PVA-cU)
Naturalmente voteremo questo ordine
del giorno. Non abbiamo accettato di rinviarlo, perché la proposta
di portare all'approvazione della commissione gli obiettivi
prioritari da perseguire mi sembrava che fosse superflua. Se
c’è stato già l’accordo in
commissione, che lei va in commissione e racconta quello che sta
facendo e informa la commissione di quello che ha già deciso, a
questo punto non c’è bisogno
dell’ordine del giorno da approvare in Consiglio
purché lei lo faccia: lo ha promesso, lo farà: qui, la cosa è
diversa, Assessore! Capisco perché non lo vuole capire, ma la cosa
è totalmente diversa: qui si tratta di individuare alcune grandi
priorità da perseguire.
Noi vorremmo sapere, come Consiglio, e non solo noi, ripeto -
anche gli utenti lo vorrebbero sapere - cosa questo Assessorato nel
2002 intende raggiungere in modo prioritario. Non lo devono mica
sapere semplicemente i suoi dirigenti o due o tre consiglieri; non
è un'informazione, deve essere una decisione di questo Consiglio,
questo deve essere! I piani triennali vanno rimodulati in piani
annuali e questi vanno sottoposti al Consiglio. Non parlo di
piccoli obiettivi, relativi a singoli settori, ma delle grandi
finalità, dei grandi progetti, delle grandi scelte che vengono
fatte.
Se questo non viene deciso dal Consiglio, mi dica lei da chi è
deciso! È deciso dall’Assessore, che poi gentilmente
ne informa la commissione? Siamo molto grati di questo, ma non
abbiamo bisogno di un ordine del giorno perché
l’Assessore venga in commissione a relazionare! Già
ogni volta che presentiamo un ordine del giorno in cui chiediamo
queste cose, lei ci dice che non c’è bisogno di un
ordine del giorno per impegnare l’Assessore ad
andare in commissione! Allora credo che sia proprio svilire il
Consiglio e anche la serietà di questo argomento, Assessore! Qui
stiamo parlando di grandi bisogni di salute e di grandi bisogni dei
servizi sociali, di grandi scelte.
Non le sembrano temi importanti da discutere in Consiglio?
Presidente
Pongo in votazione l’ordine del
giorno:
Consiglieri presenti: 25
Votanti e favorevoli: 3
Astenuti: 22 (Agnesod, Bionaz, Borre, Charles Teresa, Comé,
Cottino, Cuc, Fiou, Lattanzi, Louvin, Marguerettaz, Nicco, Ottoz,
Pastoret, Perrin, Perron, Piccolo, Praduroux, Tibaldi, Vallet,
Vicquéry e Viérin M.)
Il Consiglio non approva.
Siamo in fase di dichiarazioni di voto sulla relazione
sanitaria.
La parola al Consigliere Ottoz.
Ottoz (UV)
Credo che le parole
dell’Assessore oggi siano state un po' eccessive,
forse non mi sono spiegato bene, non so Frassy perché non è
presente. Però mi sembra che alcune considerazioni, al di là di
tutto quello che è stato detto, si possano fare. Intanto
l’Assessore, e questo mi dispiace - avrei voluto
prendere la parola per fatto personale ma non mi sembrava il caso
di farlo - ha fatto un passaggio nel quale ha detto che Frassy e il
sottoscritto non saremmo degni di stare in questo Consiglio, se ci
comportiamo in questo modo. Ho avuto subito la tentazione di
percuotermi il petto, dicendo "Domine, non sum dignus", ma non
volevo mancare di rispetto a qualcuno, nei confronti del quale mi
sento un po' piccolo.
L’Assessore ha poi detto che bisognerebbe stare
attenti in commissione e lavorare, eccetera. Forse gli sfugge che
io non faccio parte della V Commissione, e anche che in una certa
fase avevo chiesto di farne parte, quindi sono interessato a queste
tematiche, e purtroppo non sempre è possibile andare nelle
commissioni che non sono le proprie, per impegni concomitanti o per
altre situazioni. Ha poi fatto riferimento a come deve funzionare
la democrazia, una cosa alla quale teniamo molto e sulla quale
penso che tutti abbiamo delle idee chiare.
È vero che la democrazia si basa, alla fine del processo di
formazione delle decisioni, sulla maggioranza: è anche vero che si
basa sulla libertà di espressione e quindi sul rispetto della
libertà di espressione o di chi si esprime non in totale sintonia!
Ed è vero anche che si basa su un principio che ormai è un po'
vecchio, ma non mai smentito anche se sovente poco applicato in
montagna, e cioè quello della separazione dei poteri e quindi di
separare con chiarezza le funzioni dell’Esecutivo
dalle funzioni del Legislativo: vorremmo che questo fosse più
tenuto presente nella vita politica di questa Assemblea! Ha poi
sostenuto che avrei fatto confusione fra la relazione sanitaria e
sociale, il Piano sociosanitario e la legge di bilancio. In realtà
non è così, forse non mi sono spiegato bene. Credo che siano tre
momenti che, intanto, richiedono una "consecutio temporum" precisa,
sennò le decisioni non si formano in modo informato, e poi perché
sono tutte legate una all’altra: la legge di
bilancio dovrebbe essere la parte finale che stabilisce cosa si
spende in funzione delle priorità decise sulla base della
fotografia dell’esistente e, quindi, dei bisogni
emergenti.
Credo comunque che, anche se si sta parlando di un documento,
citare e fare riferimento a documenti correlati sia ammissibile,
corretto e addirittura auspicabile nel dibattito politico, quale
penso si faccia in questa sede. Ha poi detto che la risposta a
quanto ho sostenuto essere necessario dare, era già stata nella
legge di bilancio, ed ha citato una frase, mi pare lotta al cancro
e un’altra cosa.
Devo dire che è vero, ma era una frase talmente sintetica e così
ben mimetizzata nel documento, che a me, personalmente, non è
sembrata essere quella risposta che ci era stata assicurata al
momento in cui abbiamo votato il Piano sociosanitario.
Io temo quindi, e mi scuso se è necessario, di non essere stato
capito, ma forse c’è anche qualcuno che non sta
attento quando parlo io! Vorrei rileggere un passaggio del mio
intervento sul Piano sociosanitario, perché se non
c’è stato nessun inalberamento su questo, non
capisco più quello che è successo oggi.
Nella terza pagina, ad un certo punto leggo testualmente:
"Le
priorità. La flessibilità del piano, lo abbiamo visto, suggerisce
il come e il dove, ma non dettaglia il se, il quando e il quanto.
La politica, come l’economia, non può ragionare a
risorse infinite e quindi il costo totale di quanto ipotizzato nel
Piano sociosanitario contraddice qualunque approccio realistico.
Non si può avere tutto, ancor meno nel triennio; le scelte di cosa
realizzare, anno per anno, sono perciò demandate al Consiglio
regionale al momento dell'approvazione del bilancio di previsione,
la nostra finanziaria, con la quale il Consiglio assume la
responsabilità delle scelte. Le commissioni però non intervengono
nella fase di predisposizione del documento di bilancio, una fase
riservata all’Esecutivo e ai tecnici. Nonostante la
massima disponibilità della Giunta e dell’Assessore
alla sanità, in particolare, a discutere e ad illustrare in
commissione il progetto di bilancio capitolo per capitolo, il
documento vi arriva presentato in fase molto avanzata, praticamente
nella stesura definitiva, quando l’incastro di ogni
capitolo di spesa nell’insieme e ogni verifica di
compatibilità finanziaria sono già stati oggetto di un processo
tecnico talmente complesso, da rendere problematico per le
commissioni, ammesso che ciò fosse possibile ed opportuno, proporre
ed approvare emendamenti. Per incidere nelle scelte, in un certo
senso, al momento dell'approvazione del piano è troppo presto, e al
momento dell'approvazione del bilancio di previsione è troppo
tardi".
Chiedo scusa se non sono stato udito quando ho detto queste
cose, alcune settimane fa, però non vedo cosa ci fosse di talmente
bello da non provocare reazioni, e invece cosa ci fosse di talmente
brutto stamani da provocare questa reazione! Cosa ho detto stamani
di così grave? Intanto ho scusato l’Assessore
dicendo:
"Prendiamo atto dell'obiettiva difficoltà, forse
impossibilità, che ha impedito all’Assessore di
mantenere l’impegno, "ad impossibilia nemo
tenetur"."
Chiedo scusa al Consigliere Piccolo, che non c’è,
per la citazione in latino. Ho chiesto semplicemente, questo è il
motivo per cui mi sono astenuto sull’ordine del
giorno, di avere per fine 2002 almeno questo documento per il 2003.
L’ordine del giorno lo chiede per il 2002, non mi
sembrava corretto contraddirmi e cambiare le carte in tavola!
Quindi devo dire all’Assessore, con affetto, che
spero sia chiarito l’equivoco, perché più che dire
che non lo poteva fare, ma che speravo che si impegnasse a farlo
l’anno prossimo, prendo atto con grande piacere
dell’impegno che ha appena preso. Per quanto
riguarda la citazione di Totò su
"Siamo uomini o caporali?",
viene da un film, è presa da un libro che si chiama
"A
livella"
dove c’è un’altra frase
di Totò che dice: "È la somma che fa il totale", spero che alla
fine di tutto sia la somma che fa il sociale!
Si dà atto che, dalle ore 16,47, assume la presidenza il
Presidente Louvin.
Président
La parole à la Conseillère Squarzino
Secondina.
Squarzino (PVA-cU)
Voteremo contro questa relazione, non
per il suo contenuto e non per i dati che propone, non per come è
stata confezionata tecnicamente. Voteremo contro questa relazione
perché non è quella che la legge chiede, non rispecchia il dettato
della legge regionale, non rispecchia quella programmazione che la
legge regionale prevedeva. Legge che, tra l’altro,
non è vecchissima, porta la data del 1° febbraio 2000, quindi una
legge che questa maggioranza ha voluto: è questa maggioranza che
giustamente ha scelto di adottare anche nella nostra regione una
programmazione sanitaria come in tutte le altre regioni.
Questa legge dice: c’è una programmazione
triennale; ci sono, ogni anno, delle relazioni rispetto agli
obiettivi che, anno per anno, ci si è dati e si sono raggiunti e si
verifica se e come tali obiettivi sono stati raggiunti.
Questa relazione, come ho detto, non si collega con niente,
tant’è vero che l’Assessore si
inalbera ogni volta che uno cerca di vedere il rapporto che
c’è fra questa relazione, il piano precedente e il
piano futuro, e continua a dire che non possiamo metterle in
relazione! Ma allora perché la facciamo, se è un "unicum" che sta
come un fiorellino che spunta all’improvviso in un
prato verde?
Questa relazione non so dove collocarla.
L’Assessore non l’ha collocata, e non
l’ha collocata nell’ambito delle
azioni che, come Assessorato, fa nel suo lavoro di programmazione,
quindi noi non possiamo assolutamente accettare questa
impostazione. Mi dispiace, Assessore, ma non possiamo neanche
accettare che quando nel 2003 si farà la relazione
sull’anno 2002, anche allora non ci saranno ancora
gli obiettivi chiari e definiti da questo Consiglio, ma ci sarà
qualche verbale di qualche commissione. Mi dica lei: nel 2003, chi
fa la relazione, cosa deve prendere come punto di riferimento?
Dovrà dire: "
io prendo come punto di riferimento i risultati
raggiunti in rapporto agli obiettivi, che sono stati evidenziati
durante una riunione di commissione fra l’Assessore
e i membri di maggioranza della commissione
"! Ripeto, se non
c’è questo momento di presentazione in Consiglio e
di decisione da parte del Consiglio su questi obiettivi, nel 2003
la relazione sul 2002 sarà di nuovo presentata dicendo che si può
solo descrivere una situazione e niente altro. Su questo non ci
stiamo!
Président
La parole au Conseiller Frassy.
Frassy (FI)
Penso che ci siano poche cose da aggiungere
su quanto è stato detto in discussione generale, salvo invitare
l’Assessore a non fare affermazioni che sono prive
di ogni fondamento, anche perché l’Assessore non so
su quali basi pensa di poter dare "le pagelle di presenza" in una
commissione della quale non è componente, in quanto Assessore.
Fra l’altro fornisce dei dati che sono
esattamente inveritieri, Assessore, e penso che la sua abitudine "a
spararle" grosse sia anche un'abitudine con cui lei molte volte
gestisce le problematiche della sanità! Nella commissione a cui lei
fa riferimento, l’unica persona assente - ma perché
lo ha dichiarato prendendo le distanze dalla lettera concordata e
firmata dal Presidente di commissione - era la collega Charles. Chi
sta parlando ha partecipato all’intera problematica
e penso che lei, Assessore, sia in stato confusionale dal punto di
vista medico, perché attribuisce alla V Commissione il collega
Ottoz e vede consiglieri presenti assenti e viceversa?
(interruzione dell’Assessore Vicquéry, fuori
microfono)
? mi fa piacere che lei stia precisando, ma lei stamani ha detto
un’altra cosa! Mi fa piacere che lei stia precisando
e mi auguro che anche l’informazione, che ha dato
ampia divulgazione alla sua affermazione, possa precisare! Penso
fosse evidente che durante la sua relazione ero assente, ma durante
la V Commissione ero presente e la invito, Assessore, a dimostrare
il contrario! Mi fa piacere, peraltro, che alla fine del suo
ragionamento di questa mattina, per "sostenere
l’insostenibile" ha citato il Presidente della
Regione Piemonte, ma lo ha citato fuori luogo, perché la legge
della Regione Piemonte è leggermente diversa dalla legge della
Regione Valle d’Aosta!
Allora se la sua citazione non fosse stata semplicemente
strumentale, avrebbe dovuto leggere la legge di riferimento, in
base alla quale il Presidente Ghigo ha effettuato la sua relazione:
questo lei non lo ha fatto! Dirò di più: lei ha capito, nella sua
conclusione, che era andato fuori tema nel presentarci questa
relazione, perché se non ho capito male lei ha concluso dicendo che
"la prossima relazione sarà completamente diversa". Mi sembra di
capire che abbia recepito, seppure tardivamente, quelle che erano
le obiezioni mosse da diversi consiglieri, che hanno partecipato e
hanno approfondito l’argomento.
Il nostro giudizio è negativo non a questa relazione, perché
questa relazione è la fotocopia di dati ISTAT e diventa difficile
esprimere un giudizio positivo o negativo su dati ISTAT. Il nostro
voto è negativo perché riteniamo che questa relazione non ci
consenta di affrontare con cognizione gli obiettivi raggiunti nella
gestione della sanità, rispetto ai programmi che lei, Assessore, la
sua Giunta e la sua maggioranza, a più riprese, avete
individuato.
Questa è la carenza che contestiamo, non stiamo a contestare i
dati - peraltro conosciuti -, non stiamo a contestare
l’arricchimento dei dati stessi. Riteniamo che
questa relazione non sia sufficiente nello spirito della legge n.
5; dopodiché, cambiando la legge n. 5, questa potrebbe essere una
bella relazione. Rispetto alla legge n. 5 questa relazione è
insufficiente! Sono questi i motivi per i quali esprimiamo un
giudizio negativo.
Président
Je soumets au vote le rapport sanitaire et
sociale 1999-2000:
Conseillers présents et votants: 28
Pour: 23
Contre: 5
Le Conseil approuve.
