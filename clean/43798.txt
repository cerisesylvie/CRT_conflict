Classificazione
AGRICOLTURA



Oggetto del Consiglio n. 967 del 3 novembre 2021 - Resoconto
OGGETTO N. 967/XVI - Interrogazione: "Strategie per la
sburocratizzazione delle attività amministrative richieste al
settore dell'agricoltura".
Bertin (Presidente) -
Punto n. 17 all'ordine del giorno.
Risponde l'assessore Sapinet.
Sapinet (UV) -
Con la presente interrogazione mi si
chiede "quali sono le strategie messe in atto a oggi per far fronte
alla sburocratizzazione e alla semplificazione delle attività
agricole".
L'alleggerimento degli adempimenti burocratici è uno degli
obiettivi che ormai da tempo si pone la pubblica Amministrazione,
ma che sono complessi da raggiungere senza una modifica sostanziale
dell'impianto normativo che vincola l'attività dei funzionari
pubblici.
Anche di recente il Governo è intervenuto per snellire alcuni
adempimenti che, tuttavia, è impossibile eliminare completamente,
perché in giusta misura rappresentano comunque garanzia di equità e
di correttezza nell'operato della pubblica Amministrazione.
In generale, quando si tratta di concedere finanziamenti
pubblici, le disposizioni normative sono più stringenti al fine di
evitarne il cattivo uso, quindi sia ai beneficiari sia agli uffici
sono posti in carico maggiori oneri amministrativi che
difficilmente sarà possibile superare.
Per quanto riguarda nello specifico il Dipartimento agricoltura,
buona parte di questi oneri sono imposti dall'utilizzo sempre più
massiccio di fondi europei che hanno procedure vincolate dalle
disposizioni euro routinarie, dall'organismo pagatore, sulle quali
non abbiamo margini di manovra. Sicuramente per i prossimi bandi è
nostra intenzione informatizzare le procedure "Richieste di
contributo" che a oggi sono presentate cartacee e arrivare alla
nuova programmazione 2023-2027 con prezzi standard su più voci di
costo possibile, in modo da alleggerire sia la predisposizione
delle domande che la rendicontazione delle spese sostenute dai
beneficiari.
Immaginare e studiare un percorso comunque di accompagnamento,
in modo da far crescere l'utente, aiutandolo ad affrontare questa
evoluzione, quindi "sburocratizzazione" sì, ma sicuramente graduale
e con un occhio di riguardo all'utente.
Sul fronte dell'attività di stretta competenza regionale, si sta
sempre più cercando di semplificare per andare incontro alle
necessità dell'utenza, anche con piccoli accorgimenti: ormai da
tempo gli uffici del Dipartimento agricoltura utilizzano la firma
digitale grafica in formato PDF per semplificare la modalità di
lettura in sostituzione della digitale classica che ha spesso
creato problemi ai destinatari per la lettura del documento in
quanto necessitava dello scaricamento di un software apposito.
Anche per la presentazione delle istanze di competenza regionale
si sta cercando sempre più di utilizzare piattaforme
informatizzate, è la tipologia attualmente usata per le misure
emergenziali Covid che hanno riscontrato - almeno per quanto ci è
ritornato - il favore da parte dell'utenza e, a partire dal
prossimo anno, sarà anche utilizzata per la concessione del
carburante agricolo in esenzione.
Da più di un anno è stato attivato sulla pagina web
dell'Agricoltura un canale di comunicazione diretta con gli uffici
grazie al quale, indicando l'ambito d'interesse dell'utente, si
viene direttamente indirizzati all'ufficio di competenza.
Da ultimo voglio ricordare che questa Amministrazione ha avviato
quest'anno un obiettivo dirigenziale triennale che coinvolge tutte
le strutture regionali per la riorganizzazione dei processi, in
modo da indirizzare il proprio operato sempre più verso il
cittadino e individuare le procedure d'informatizzazione
dell'organizzazione regionale.
Presidente -
Per la replica, il consigliere Planaz.
Planaz (LEGA VDA) -
Assessore, era impossibile che
potesse darmi un'altra risposta perché a oggi, come tutti sappiamo,
per la semplificazione e la riduzione della burocrazia, soprattutto
in ambito agricolo, non è stato fatto assolutamente niente.
Lei dice che dobbiamo rispettare dei quadri normativi europei e
anche nazionali - e quello lo sappiamo benissimo tutti - però ci
sono delle norme anche a livello regionale su cui noi potremmo
agire e anche farlo celermente, perché non è possibile che dobbiamo
aderire, come ha detto lei, per le domande a questi fondi europei e
quant'altro, ma aggiungere a questa documentazione ulteriore
documentazione che va ad aggiornare delle banche dati, accenno a
una per fare un esempio ma ce ne sono molte altre, come la BDR e la
BDN, che poi a volte succede che non dialogano e vanno a creare
sulle aziende diverse anomalie che poi vanno a ripercuotersi al
momento dell'erogazione dei fondi perché ci sono delle anomalie
bloccanti e su questo noi potremmo agire subito e fare
qualcosa.
Abbiamo una legge regionale, la legge 17 che, a mio avviso, deve
essere rivista - ma questo è uno degli esempi che le faccio ce ne
sarebbe da parlare fino a stasera- però, tanto per sollecitare, io
ho provato a fare questa iniziativa perché bisogna intervenire
velocemente per agevolare dal punto di vista burocratico tutte le
aziende agricole; purtroppo oggi se molte altre aziende, molte
altre attività nel periodo Covid si sono adeguate più velocemente a
eseguire o a presentare documentazione, vediamo tutti i sostegni
Covid che vengono tutti effettuati on-line, nell'ambito zootecnico
- e non possiamo neanche dare tutta la colpa all'Amministrazione -
però ci sono delle difficoltà su cui dobbiamo intervenire
velocemente per far modo che si verifichino meno anomalie nella
presentazione delle domande perché, come lei ha detto, se ci sono
delle domande o delle procedure che si fanno sia digitalmente o
cartacee, tipo le monticazioni, questo fa sì che poi si crei ancora
più confusione nello svolgimento di queste attività, ma non solo
per le aziende agricole.
Abbiamo citato prima Area e Agea, tanti altri esempi possiamo
farli anche tra BDR e BDN, anche tra Assessorati; se noi riusciamo
a snellire le procedure anche telematicamente senza far muovere,
senza sottrarre tempo all'attività di chi gestisce le aziende e sta
sul territorio a fare il suo lavoro, secondo me è un bene per tutti
e riusciamo a eliminare sicuramente molte anomalie che oggi si
creano tra la parte burocratica cartacea e quella digitale.
