Classificazione
TRASPORTI E VIABILITÀ
Trasporti



Oggetto del Consiglio n. 209 del 13 gennaio 2021 - Resoconto
OGGETTO N. 209/XVI - Interpellanza: "Interventi per la
riqualificazione della tratta ferroviaria
Aosta/Pré-Saint-Didier".
Bertin (Presidente) -
Passiamo al punto n. 22 dell'ordine
del giorno. Ha chiesto la parola il consigliere Carrel, ne ha
facoltà.
Carrel (PA) -
Come sapete, il 2021 è stato dichiarato
dalla Commissione europea l'Anno della ferrovia e proprio per
questo motivo vogliamo porre l'attenzione sulla tratta che porta da
Aosta a Pré-Saint-Didier, anche perché negli ultimi interventi,
negli ultimi comunicati stampa l'Assessore ai trasporti ha
sicuramente posto l'attenzione su questo problema. Cito
testualmente quanto detto dall'Assessore nel discorso di fine anno,
di auguri di fine anno: "nel settore dei trasporti un forte impegno
sarà posto nell'indurre Rete Ferroviaria Italiana a definire i
tempi certi per la realizzazione dei lavori necessari per la
riapertura della linea Aosta/Pré-Saint-Didier".
La forza che di fatto vede come rappresentante l'Assessore
qualche giorno prima aveva già comunicato per mezzo stampa che
Chiara Minelli, Assessore regionale dei trasporti, aveva inviato
una lettera a Rete Ferroviaria Italiana affinché esaminasse la
possibilità di utilizzare la tratta ferroviaria che da Aosta sale a
Pré-Saint-Didier il cui esercizio è stato sospeso cinque anni fa
per lavori di manutenzione, ma l'armamento è ancora in grado di
sopportare un traffico limitato e gli impianti di segnalamento sono
stati mantenuti in funzione. Bene, proprio in funzione di questa
dichiarazione, sorge la prima domanda della nostra interpellanza
per cercare di capire appunto quale sia lo stato reale attuale
della tratta che da Aosta porta a Pré-Saint-Didier. Ci serve capire
questo per poter poi andare ad analizzare il problema in quanto
bisogna fare degli investimenti. Cinque anni fa, nel 2015, è stata
appunto sospesa la tratta Aosta/Pré-Saint-Didier per degli
interventi di manutenzione straordinaria.
Dobbiamo quindi capire per poter scegliere e capire se è
economicamente sostenibile questo investimento, quanto costa,
all'inizio ho ripercorso un attimo tramite degli articoli di
giornali e sembrava costasse sui 15 milioni, adesso ovviamente con
la necessità di adattare la tratta da 16 a 18 tonnellate
l'investimento sembra arrivare a 40 milioni o, meglio, dico 40
milioni in quanto nell'allegato 1 del piano nazionale di ripresa e
di resilienza vi è proprio una scheda in cui si richiedono 40
milioni per la circolazione sulla linea che è stata sospesa nel
2015 a fronte della necessità di interventi di manutenzione
straordinaria. Prendo quindi questo dato da questo atto e chiedo
all'Assessore se poi sono sufficienti 40 milioni oppure se ne
servono ancora altri.
È importante inoltre capire poi l'accordo con Rete Ferroviaria
Italiana in quanto noi possiamo in qualche modo decidere di
finanziare questo investimento ma bisogna capire cosa chiede Rete
Ferroviaria Italiana, cioè quante corse ad Aosta/Pré-Saint-Didier
servono per stimolare questo investimento? Ovviamente poi dobbiamo
guardare anche a casa nostra, oltre a guardare se è sostenibile
l'investimento anche con Rete Ferroviaria Italiana, cioè quante
persone usano quella tratta? E soprattutto, visto che il servizio è
stato sospeso cinque anni fa e si sono attivate altre strategie di
trasporto, trasporto su gomma in questo caso, bisogna capire quanto
ci costa questo trasporto su gomma e fare un rapporto tra il
trasporto su gomma con il trasporto su ferrovia per cercare di
comprendere se economicamente è sostenibile questo
investimento.
Credo che questo sia un tema molto importante e quindi questa è
un'interpellanza che cerca di reperire dei dati, perché abbiamo
visto inoltre che abbiamo anche stanziato una cifra quale 1 milione
e 600 mila euro nell'allegato del bilancio proprio per una serie di
interventi su questa tratta. È utile capire cosa vogliamo realmente
farne come Consiglio e come maggioranza e voi come Amministrazione
per capire e utilizzare al meglio queste importanti risorse, perché
se mi confermerà questi dati che ho citato, sono dati sicuramente
molto importanti soprattutto in un periodo di crisi sanitaria ed
economica come questa.
Cito in ultimo l'ex Assessore ai trasporti che il giorno della
chiusura ironizzava e diceva che "con un'utenza media di 350
persone al giorno, vorrebbe dire che ogni passeggero ci costerebbe
10 mila euro, a questo punto potremmo regalare una Panda a ciascun
utente".
Chiedo quindi questi dati proprio per capire se ci conviene
comprare una Panda a ogni utente oppure rendere percorribile questa
tratta di Aosta/Pré-Saint-Didier.
Presidente -
Per la risposta, ha chiesto la parola
l'assessora Minelli, ne ha facoltà.
Minelli (PCP) -
Innanzitutto la ringrazio, collega
Carrel, perché lei pone un tema che è assolutamente importante.
Preciso che né io, né la forza politica cui appartengo abbia fatto
dei comunicati stampa nel periodo precedente a quello della sua
interpellanza, comunicati stampa su questo non ce ne sono stati,
mentre confermo quanto io invece ho detto in sede di conferenza
stampa di fine anno.
Prima di rispondere a questa e alla successiva interpellanza al
punto n. 37, che hanno dei contenuti molto simili e che, a mio
avviso, avrebbero richiesto una trattazione congiunta ai fini
semplicemente di meglio inquadrare l'intera questione, faccio una
premessa generale. Com'è noto, la circolazione ferroviaria sulla
tratta Aosta/Pré-Saint-Didier è stata sospesa da Rete Ferroviaria
Italiana il 24 dicembre 2015 con la motivazione che c'erano degli
importanti lavori di manutenzione da effettuare di cui era bene
valutare l'opportunità. RFI parlava allora di un intervento di
circa 15 milioni di euro per sostituzione di binari e traversine
che avrebbero richiesto alcuni mesi di lavoro. Si trattò, come ho
detto, di una sospensione della circolazione, non di una chiusura
della linea, infatti RFI assicurò anche durante un incontro
pubblico l'effettuazione degli interventi necessari per mantenere
la funzionalità della tratta con degli interventi periodici
sull'infrastruttura. L'anno successivo, il 2016, a seguito di una
proposta di legge di iniziativa popolare sottoscritta da oltre
settemila elettori, il Consiglio regionale approvò all'unanimità la
legge regionale n. 22/2016, che prevede, oltre ad altri interventi
che non sono adesso direttamente collegati all'interpellanza,
un'azione della Regione per la riapertura
dell'Aosta/Pré-Saint-Didier, cosa che è scritta in legge. In
inottemperanza a quella legge, nel corso del 2017, la Regione ha
poi definito un accordo quadro con Rete Ferroviaria Italiana e
insieme a quell'accordo è stato sottoscritto anche un protocollo di
intesa tra la Regione e RFI, che prevede da parte di quest'ultima
la riattivazione della linea ma anche nel contempo la realizzazione
di uno studio cofinanziato dalla Regione per l'innalzamento della
portata assiale della linea elevandola da 16 tonnellate a 18 e
avendo così la possibilità di far viaggiare ogni tipologia di treno
sulla linea. I contenuti della legge dell'accordo quadro sono poi
stati recepiti nel programma strategico di interventi per la
ferrovia approvato dal Consiglio regionale nel mese di luglio del
2019. Questo in premessa.
Rispondo ora alle vostre domande specifiche, la prima: "quale
sia lo stato attuale della tratta Aosta/Pré-Saint-Didier e a quanto
ammonta l'investimento necessario per garantire la percorribilità
in sicurezza della tratta e se si intenda procedere alla
riqualificazione della stessa in tempi brevi". I preventivi di
spesa formulati da RFI sono da prendere con molta cautela, basti
dire che per lo studio sull'aumento della portata assiale RFI aveva
presentato un preventivo di 1.460.000 euro quando poi il costo
reale è ammontato a meno di un terzo. Comunque con questo
avvertimento che mi sembra da prendere in considerazione, segnalo
che, sulla base di quanto comunicato anche nell'ultima riunione
svoltasi il 10 di novembre di quest'anno, quindi due mesi fa circa,
RFI considera necessaria l'esecuzione di un insieme sistematico di
interventi interessanti tutti i sottosistemi infrastrutturali il
cui costo viene stimato in 44 milioni. La cifra più importante è
quella per l'armamento: 23 milioni, ma poi intendono rifare gli
impianti e il segnalamento, rinforzare alcune opere d'arte e
consolidare alcune gallerie per altri 20 milioni.
Considerato che, ai sensi del decreto legislativo n. 194/2010,
la Regione potrebbe acquisire l'infrastruttura ma che per ora
questa infrastruttura appartiene allo Stato e in qualità di
concessionario a Rete Ferroviaria Italiana, la programmazione
compete a Rete Ferroviaria Italiana. La Regione ha quindi chiesto
ai RFI in più occasioni, sia nella passata legislatura che in
questa e in ultimo nella citata riunione a cui ho fatto riferimento
del 10 novembre, di concludere le fasi progettuali e di passare
all'esecuzione degli interventi, che, come già detto, sono previsti
a carico di RFI nell'accordo quadro sottoscritto nel 2017.
È evidente che la disponibilità della linea
dell'Aosta/Pré-Saint-Didier sarebbe di grande aiuto anche nel
momento della gestione dell'epidemia, motivo per cui ho chiesto a
RFI con una lettera del 18 dicembre 2020, citata da voi in premessa
con un virgolettato improprio, di valutare, in questa fase di
emergenza, la possibilità di una riapertura provvisoria della
linea, ancorché con un esercizio ridotto ed eventualmente limitato
a una sottotratta. Rispondendo a una specifica domanda della
successiva interpellanza dei colleghi della Lega al punto n. 37,
riferirò sugli esiti di questa sollecitazione.
La seconda domanda chiede quante sono le coppie di corse
Aosta/Pré-Saint-Didier e Pré-Saint-Didier-Aosta richieste da RFI
per effettuare l'investimento. Non c'è uno specifico numero di
corse richiesto da RFI ma le previsioni attuali sono calibrate
sulla base del servizio previsto nel contratto recentemente
sottoscritto con Trenitalia, contratto sottoscritto ad agosto del
2020, che è articolato su sei coppie di corse giornaliere.
Nell'accordo quadro tra la Regione e RFI stipulato nel 2017 non si
prevede quindi un numero specifico di corse ma si rinvia alla
successiva definizione del modello di esercizio nell'ambito dei
tavoli tecnici tra le parti. Il modello di esercizio è stato poi
appunto sviluppato prevedendo sei coppie di corse giornaliere ed è
stato condiviso tra le due parti. Evidenzio che nei giorni scorsi
RFI ha confermato con una nota scritta la propria volontà di
perseguire il ripristino della linea con riclassificazione a un
carico assiale di 18 tonnellate per asse dando atto del modello di
esercizio previsto.
"Quali sono i costi sostenuti dalla sospensione del servizio per
garantire la copertura di autobus della tratta e quali erano i
costi annui per garantire la copertura tramite servizio
ferroviario": com'è noto credo a tutti, nel confronto tra i costi
della gomma e del ferro, occorre tener conto dei cosiddetti "costi
esterni", che sono molto più significativi per il trasporto su
gomma: mi riferisco ai costi che ricadono sulla collettività in
termini di congestionamento, di costi per la manutenzione delle
strade, la pulizia, gli effetti negativi sull'ambiente, sulla
salute e sulla produzione di energia, le influenze sui cambiamenti
climatici, eccetera. Comunque, per limitarsi ai costi di esercizio
e non i costi esterni, segnalo che i costi del potenziamento su
autobus ammontano a poco più di 300 mila euro annui, 314.000 mila
per l'esattezza, i costi annui quantificati dalla Regione nel
periodo 2011-2015 per il servizio ferroviario
dell'Aosta/Pré-Saint-Didier e viceversa, che era articolato non in
6 ma in 12 coppie di corse giornaliere, ammontavano a 2.500.000
euro annui. Sulla base del contratto recentemente sottoscritto con
Trenitalia, il contratto siglato ad agosto, il servizio ferroviario
Aosta/Pré-Saint-Didier, che sarà articolato su 6 coppie di corse
giornaliere, avrà un costo di 1.300.000 euro annui.
Ultima domanda: "quanti erano i passeggeri giornalieri che
utilizzavano la tratta Aosta/Pré-Saint-Didier e
Pré-Saint-Didier/Aosta": come indicato anche nel programma
strategico di interventi per la ferrovia approvato dal Consiglio
regionale, l'utenza nell'anno della sospensione 2015 si attestava
sui circa 620 passeggeri al giorno nel periodo scolastico,
immaginando che ciascun utente - e non è sempre così - faccia un
viaggio di andata e uno di ritorno, vi sarebbero circa 310
utenti.
Presidente -
Per la replica, ha chiesto la parola il
consigliere Carrel, al quale passo la parola.
Carrel (PA) -
Ci tengo solo a precisare che quanto citato
nell'interpellanza è un articolo del 22 dicembre con il
virgolettato di Rete Civica, quindi mi scuso ma comunque sono delle
precisazioni che ha fatto una forza di maggioranza, appartenente al
PCP e quindi l'ho virgolettato esattamente come l'ho trovato sulle
fonti giornalistiche.
Per quanto riguarda i numeri, allora posso dire che forse aveva
ragione l'allora Assessore, i costi sono più o meno quelli, in
quanto se dodici coppie di corse ci costano 2 milioni e 500, ad
occhio e croce 1 milione e 200 ci costano 6 corse a fronte del
potenziamento che ci costa sui 300 mila euro. In più capisco bene
che è Rete Ferroviaria Italiana che gestisce i lavori di
manutenzione ma il preventivo di 44 milioni è comunque un
preventivo che è arrivato e sicuramente bisognerà fare degli
approfondimenti per capire se, come Regione, abbiamo intenzione di
mantenere vivo questo servizio e quindi chiedere questo
investimento, oppure valutare altre strade che possono essere
valutate, adesso credo che poi si dovrà dibattere all'interno di
quest'aula di altri possibili progetti che possono valorizzare
quella tratta e quel percorso, sicuramente è un percorso che non va
perso e va valorizzato.
Credo che i dati che ci ha dato sono sicuramente importanti, ci
tengo a sottolineare che le due interpellanze non sono state
dibattute insieme anche perché trattano del problema ferrovia ma lo
trattano in maniera differente: la nostra è una richiesta di dati,
che ci serve appunto per poi fare delle valutazioni, proprio anche
in termini politici, e i dati che ci ha dato sono sicuramente
esaustivi e, purtroppo, sono i dati che ci aspettavamo, anzi,
qualche milioncino in più e invito tutti a riflettere molto su
questo tema, perché è un tema che è vero dobbiamo dare delle
risposte all'Alta Valle, ma è anche un tema su cui dobbiamo
focalizzarsi, perché in questo momento credo che ogni euro che
decidiamo di spendere è un euro tolto ad altri investimenti e
quindi dobbiamo essere più che mai consapevoli di dove e come
investiamo i nostri soldi.
