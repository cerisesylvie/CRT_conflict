Classificazione
ASSISTENZA SANITARIA E OSPEDALIERA
Piano socio-sanitario regionale
ASSISTENZA SOCIALE
Assistenza socio-sanitaria



Oggetto del Consiglio n. 2373 del 18 aprile 2012 - Resoconto
OGGETTO N. 2373/XIII - Interpellanza: "Tempistica per
l'istituzione del Consiglio sanitario e sociale".
Interpellanza
Vista la legge regionale 25 ottobre 2010, n. 34 recante
approvazione del Piano regionale per la salute e il benessere
sociale 2011/2013, in particolare, l'articolo 3 (Istituzione del
Consiglio sanitario e sociale), proposto e accolto durante la
discussione consiliare del disegno di legge n. 104/2010 e il comma
2 dello stesso articolo 3 che recita "La Giunta regionale definisce
con propria deliberazione, previa illustrazione alla Commissione
consiliare competente, il numero di componenti e le modalità di
funzionamento del Consiglio";
Preso atto del parere favorevole espresso all'unanimità il
16/11/2011 dalla Commissione consiliare competente sulla proposta
di deliberazione assegnata l'8/11/2011 alla Commissione
stessa;
Vista la deliberazione della Giunta regionale n. 2951 del 9
dicembre 2011 "Istituzione del Consiglio sanitario e sociale, di
cui all'art. 3 della l.r. 25 ottobre 2010, n. 34";
Richiamata la lettera di convocazione della Conferenza dei
Capigruppo del 5 marzo 2012 con all'ordine del giorno, tra gli
altri, il punto relativo alla "Designazione dei 3 rappresentanti
del Consiglio regionale quali membri del Consiglio sanitario e
sociale...";
Ricordato che al Consiglio sanitario e sociale spetta il
compito di favorire, attraverso il confronto, "...la definizione e
l'attuazione delle politiche contenute nel Piano della salute e del
benessere sociale..." e che lo stesso "...è nominato dalla Giunta
per la durata della legislatura" (art. 3 commi 1 e 2);
Evidenziato che il Consiglio non può essere operativo in
quanto mancano ancora i necessari atti amministrativi di nomina dei
suoi componenti e che l'attuale legislatura termina nella primavera
del 2013;
tutto ciò premesso il sottoscritto Consigliere
regionale
Interpella
la Giunta regionale per sapere:
1) le ragioni del ritardo nell'istituzione del Consiglio
sanitario e sociale, a partire dalla approvazione della DGR
2951/2011 (ben 13 mesi dopo l'entrata in vigore della
legge);
2) quali sono i componenti non ancora nominati;
3) se è già stato immaginato un piano operativo dei futuri
lavori del Consiglio per cercare di ottimizzare il poco tempo che
rimane a disposizione prima della naturale scadenza del
mandato.
F.to: Rigo
Presidente
- La parola al Consigliere Segretario
Rigo.
Rigo (PD)
- Grazie Presidente.
Care colleghe e cari colleghi, come ricorderete, il 21 ottobre
2010, dopo un interessante dibattito, l'Assemblea consiliare
approvò il piano regionale per la salute e il benessere sociale
2011-2013. Un documento apprezzabile, in quanto descrive un sistema
salute che vuole puntare sulla promozione della qualità della vita
di tutti coloro che vivono in Valle d'Aosta. Un documento di
programmazione delle politiche sanitarie e sociali di cui abbiamo
condiviso i principi affermati e i valori di riferimento; un
documento in cui sono individuate linee di azione: facilità ed
equità nell'accesso ai servizi; sicurezza, umanità e qualità delle
cure; integrazione e "prendersi cura"; promozione di stili di vita;
sostenibilità finanziaria.
Il piano però, come già sottolineato in Consiglio - e, per la
verità, ricorderanno i Consiglieri componenti la quinta
Commissione, anche dalle parti sociali (i sindacati, le
associazioni e in parte anche gli enti locali) -, non individuava
nelle sue articolazioni soluzioni o interventi concretamente
praticabili, insomma non scendeva nel dettaglio dei singoli aspetti
e problemi evidenziati, ma proponeva soluzioni universalmente
valide e modelli di riferimento. Proprio perché, passatemi
l'espressione libro aperto, da tutti gli attori sociali sentiti nel
corso delle audizioni era venuta forte la richiesta di un confronto
e di una più efficace azione concertativa durante il percorso di
vita di questo piano; un confronto, un coinvolgimento dei cittadini
attraverso le parti sociali come uno dei momenti necessari a
garantire l'insieme dei processi e dell'attività dei servizi. Con
questo spirito e con questo fine, i gruppi consiliari di ALPE e PD,
presentarono allora due emendamenti (approvati all'unanimità
dall'aula) per far sì che, attorno al piano, alle sue linee
generali, si riuscisse a costruire una vera integrazione di servizi
e di culture. Una Consulta e un Consiglio come strumenti di
sostegno e di promozione sociale, di inclusione, di coinvolgimento
per un piano che riuscisse, attraverso il confronto, a creare le
alleanze: quelle alleanze già richiamate nel piano e nella
deliberazione della Giunta, per sapere valorizzare il ruolo e
l'azione degli enti locali, delle associazioni, dei sindacati, del
volontariato, del terzo settore e anche della politica, praticando
la sussidiarietà. Due emendamenti pensati e scritti per l'esigenza
di delineare, attraverso culture, linguaggi e stili diversi, un
modello valdostano di società capace di costruire condizioni
sostenibili di uguali opportunità di vita, di eque prestazioni
sociali, ristabilendo il primato del confronto politico
sull'economia e sull'amministrazione. La salute e il benessere
delle persone sono per noi obiettivi che si devono perseguire
attraverso il confronto e la concertazione e non solo a tavolino,
con la sola preoccupazione di far quadrare i conti economici.
Proposta, ripeto, accolta all'unanimità dal Consiglio regionale,
perché - cito le parole dell'Assessore Lanièce -
"nell'ottica di
una condivisione partecipata di quello che può essere il
monitoraggio e l'applicazione di quelle che saranno fasi operative
del piano, direi che si possono accogliere questi due emendamenti,
con l'auspicio che abbiano una funzione di portare concretamente
delle sollecitazioni e che non siano luogo per creare delle
possibilità di polemiche"
, ed io sottoscrivo quest'ultima parte
del discorso dell'Assessore. Questo era allora l'auspicio
dell'Assessore che terminò la dichiarazione di voto con
quest'ultima frase che, alla luce dell'interpellanza, non so quanto
profetica:
"poi tenendo conto che sarà la Giunta a definire
quali sono i termini di questi due organismi, in termini di
componenti e modalità di funzionamento, accogliamo questi due
emendamenti"
. Da allora dovevano trascorrere ben 13 mesi, dopo
l'entrata in vigore della legge, affinché la Giunta disciplinasse
l'istituzione della Consulta regionale e del Consiglio sanitario e
sociale.
Nelle premesse all'interpellanza ho voluto ricordare le tappe di
questo lungo percorso, fra l'altro, vorrei far notare come la
commissione competente, come spesso avviene, con celerità, - a otto
giorni dall'assegnazione - abbia espresso il suo unanime parere
favorevole. Fra un anno termina la legislatura, così come, lo dice
la legge regionale all'articolo 3,
"il Consiglio sanitario e
sociale è nominato dalla Giunta regionale per la durata della
legislatura";
all'articolo 5 dell'allegato alla deliberazione
della Giunta n. 2951/2011 si dice:
"il Consiglio esercita il
proprio ruolo rispetto agli sviluppi delle scelte operative
indicate nel piano regionale per la salute e il benessere sociale,
esaminando quanto è stato realizzato in termini di processo o di
esito"
. Oggi, 18 mesi dopo l'approvazione dei due emendamenti,
al Consiglio sanitario e sociale rimane poco tempo per esercitare
il suo ruolo. Come detto, questo organismo scade ad aprile 2013 e
non, come erroneamente scritto nella deliberazione di Giunta, per
il periodo di validità del piano. Spiace rilevare che non sia stata
colta dal Governo regionale l'opportunità data per un
coinvolgimento effettivo delle diverse componenti della società
valdostana nell'attuazione delle politiche contenute nel piano
regionale per la salute e il benessere sociale.
Non so - me lo dirà l'Assessore - se il ritardo sia dovuto a
ragioni tecniche, organizzative, oppure malauguratamente per mera
dimenticanza. Voglio sperare però, non a ragioni politiche, di non
volontà di dare seguito ad una proposta che allora diventava
difficile non accogliere in Consiglio regionale ma, letta oggi,
ripeto, la risposta data dall'Assessore e ricordata poc'anzi, mi fa
pensare che, forse, in fondo era manifesta la volontà di istituire
con prudenza e con molta calma i due nuovi organismi. Non ho
elementi per provare che le cose siano andate in questo modo, ma la
tempistica seguita favorisce il dubbio e i cattivi pensieri.
Termino qui e mi accingo ad ascoltare con attenzione le risposte
dell'Assessore, anche se so che stamani la Conferenza dei
Capigruppo ha dato il "là" a quello che potrà essere domani il
Consiglio sanitario e sociale. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Il tempo trascorso dall'approvazione, che è stato ricordato
prima dal collega Rigo, è stato impiegato dall'Assessorato
anzitutto per la ricerca e l'analisi di esperienze analoghe,
consigli e consulte in altre realtà regionali, al fine di valutare
la fattibilità di una trasposizione, che tenesse però in debita
considerazione le esperienze culturali maturate fino ad oggi in
Valle d'Aosta; un lavoro, come è stato detto, che si è tradotto in
una proposta di deliberazione ricordata prima. Ricordo anche come
tutto l'allegato della delibera che istituisce questi due organismi
sia stato quello che ha impegnato in particolare le strutture,
perché, come avete visto, abbiamo voluto mettere, visto che il
piano è un piano che dà le direttive generali, in modo concreto un
cronoprogramma per quanto riguarda gli argomenti che possono essere
stati soggetti al cronoprogramma. Come potete vedere, si tratta di
37 pagine con un cronoprogramma attento e preciso, quindi è stato
fatto un lavoro non banale; con questo voglio subito sgombrare il
campo da ogni dubbio di interpretazione politica di tale tempo che
è stato dilazionato ulteriormente.
Come ricordato, noi aspettavamo la designazione dei componenti
del Consiglio regionale, gli altri sono stati tutti identificati,
dopodiché, per rispondere alla seconda domanda, per i componenti
che non sono ancora stati nominati aspettiamo la designazione da
parte dei Capigruppo e, per quanto riguarda la terza domanda, il
piano operativo consiste nell'allegato che ho citato prima, nel
quale c'è una verifica dello stato di attuazione del piano per la
salute e il benessere, quindi l'oggetto, quello su cui è impegnato
questo organismo, è proprio quello di monitorare il percorso del
piano. Come è stato ricordato, la commissione - che ringrazio - ha
celermente lavorato e approvato all'unanimità anche questo
programma, il quale quindi non ha subito modifiche, pertanto sarà
operativo al più presto nel momento in cui ci sarà tale
designazione. Ricordo che nel frattempo sono stati avviati i lavori
della Consulta regionale per la salute e il benessere, che si è
riunita recentemente e anche lì abbiamo dato il via a questa
attività. Era importante far partire già l'attività della consulta,
in quanto il Coordinatore della Consulta è un componente del
Consiglio sanitario, quindi spero a brevissimo di poter convocare,
una volta che ci siano le indicazioni da parte del Consiglio dei
suoi rappresentanti, il Consiglio sanitario. Grazie.
Presidente
- La parola al Consigliere Segretario
Rigo.
Rigo (PD)
- Grazie Presidente.
Assessore, ho parlato, come è mia abitudine, francamente
rispetto anche ai retro-pensieri che possono essermi venuti nella
mente. Ho ascoltato con attenzione la risposta dell'Assessore, ma
non mi ha convinto, non sono soddisfatto né della tempistica messa
in atto dalla struttura competente, anche capendo la necessità
della ricerca sulle altre esperienze e la preparazione
dell'allegato alla deliberazione della Giunta che ho visto sui
lavori preparatori al monitoraggio del piano stesso e al di là
degli intoppi burocratici procedurali che ci sono stati, né
dell'attenzione da parte della politica e sua su questo argomento.
Dalla prima riunione che farà il Consiglio da qui a qualche
settimana, mancheranno 7-8 mesi al termine del suo mandato, e non
credo che in questo tempo possa assolvere pienamente le finalità e
i compiti che gli erano stati affidati dalla legge. In
considerazione del fatto che la scadenza naturale del piano è a
dicembre 2013, a mio avviso, questo organismo e anche la Consulta
dovrebbero lavorare sì per un primo monitoraggio delle cose fatte,
ma anche cominciare a delineare gli scenari e le prospettive che il
prossimo Consiglio regionale dovrà elaborare per scrivere il piano
triennale 2014-2015. Mi piacerebbe che questo Consiglio sanitario
potesse affidare ai futuri 35 consiglieri un documento che non sia
solo l'elenco delle cose fatte e delle cose in divenire, ma anche
quelli che potrebbero essere i futuri scenari rispetto al sistema
socio-sanitario, e le problematiche che dovrà affrontare il
prossimo piano indicando delle linee di risoluzione; in tale senso
credo che il Consiglio potrebbe avere una sua validità. Ritengo
però che bisognerebbe cambiargli la
mission
, ma, ovviamente,
sarà il Consiglio sanitario nella sua autonomia a decidere come
programmare i suoi lavori. La nostra proposta va nella direzione di
preparare, cercando di ottimizzare il tempo rimasto, una relazione
di prospettiva più che una relazione su quello che è stato fatto.
Con questo animo abbiamo presentato l'interpellanza e speriamo in
questo anno che il lavoro sia fruttuoso per l'attività del prossimo
Consiglio regionale.
