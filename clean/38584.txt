Classificazione
OPERE PUBBLICHE



Oggetto del Consiglio n. 2100 del 11 maggio 2016 - Resoconto
OGGETTO N. 2100/XIV - Approvazione del programma regionale di
previsione dei lavori pubblici per il triennio 2016/18, ai sensi
del secondo comma dell'articolo 7 della legge regionale n.
12/1996.
Viérin M. (Presidente) -
Punto n. 43.01 dell'ordine del
giorno. La parola all'Assessore Baccega.
Baccega (SA) -
Volevo ringraziare innanzitutto tutti i
colleghi della Giunta, le loro strutture, che hanno collaborato
fattivamente a sostegno di quest'importante documento di
programmazione. Voglio ringraziare anche la commissione che ha
votato favorevolmente il progetto.
Come previsto dalla legge n. 12, la Giunta regionale propone al
Consiglio il piano triennale dei lavori pubblici, che è soggetto
ovviamente a verifica annuale. Dopo l'approvazione del piano
triennale, la Giunta predisporrà il piano operativo per l'anno
2016. È una programmazione che inevitabilmente risente della
finanziaria regionale, delle novità derivanti dal processo di
bilancio armonizzato e soprattutto dallo stralcio dei residui
avvenuto dopo il riaccertamento dei residui nel mese di marzo. Il
Consiglio permanente degli Enti locali ha espresso parere
favorevole al provvedimento il 26 aprile. Il programma è stato
presentato alla Consulta regionale per i lavori pubblici l'8 aprile
con espressione di parere favorevole da parte degli intervenuti. La
Consulta ha ancora avuto modo di confrontarsi martedì scorso sul
nuovo Codice dei contratti, prendendo atto dell'emendamento che io
ho presentato in commissione, emendamento che inserisce nel sistema
acquedottistico gli interventi di realizzazione della condotta di
collegamento tra il serbatoio di Pracharbon nel comune di Ayas e il
Col de Joux, e la realizzazione della condotta principale
dell'acquedotto intercomunale nel tratto tra Brusson e Montjovet -
ne abbiamo parlato nell'iniziativa - per un impegno di spesa di
7,65 milioni di euro.
Il programma regionale di previsione è il documento su cui si
basa la realizzazione dei lavori pubblici, è redatto dalla
struttura della stazione unica degli appalti che svolge il compito
di raccordo di tutta la programmazione dei lavori pubblici per
tutte le strutture della Regione. Sono tutti interventi che hanno
la copertura finanziaria, che il bilancio e la rimodulazione del
mutuo Finaosta assegna alle varie strutture, oltre alle risorse da
trasferimenti statali ed europei e quindi è una fotografia
d'insieme degli investimenti complessivi per le opere pubbliche di
interesse regionale. Sono compresi tutti gli interventi di
carattere manutentivo, di completamento degli interventi già
intrapresi e di nuova realizzazione.
L'inquadramento dei lavori si suddivide in tre importanti
categorie: contenitore per attività manutentive, contenitore di
attività caratterizzate da finanziamenti per leggi regionali
specifiche, tipo la legge n. 26, e finanziamenti regionali per
altri enti, ad esempio finanziamenti per l'ARER e interventi
specifici ben individuati come la realizzazione del maneggio, di
Maison Caravex, eccetera. Si può prevedere delle integrazioni al
piano operativo annuale in corso d'anno solo per interventi già
compresi nel piano triennale. L'inquadramento finanziario è:
importi a valere sul bilancio corrente, importi extra bilancio
fondi Stato, Finaosta, cofinanziamenti e importi già finanziati,
quindi residui già formalizzati con atto amministrativo. Gli
interventi programmati sono 109 per un importo di 183,835 milioni
di euro esplicitati nelle tabelle allegate, che vedono il riepilogo
per struttura di riferimento, i riepiloghi per definizione di
risorse, i riepiloghi per categorie di intervento e ovviamente le
schede degli interventi nelle diverse tipologie; quindi 109
interventi per un totale di 183 milioni, che vedono 92 lavori
finanziati e che saranno appaltati dall'Amministrazione regionale
per 114,375 milioni, pari all'84,49 percento, 17 lavori finanziati
a favore di altri soggetti attuatori per un importo di 69,459
milioni, pari al 15,60 percento.
Si è anche voluto proseguire nella logica di garantire una serie
di lavori di piccola e media entità e di importo contenuto sulla
base delle indicazioni condivise con il Consiglio per sostenere le
piccole e medie imprese, che vede nel finanziamento per
l'inclusione sociale di 4 milioni, destinati alle Strutture
Viabilità, Opere stradali, Opere edili e Manutenzione stabili per
2,085 milioni di euro e ai i bacini montani e al settore frane per
1,98 milioni di euro.
Il programma di previsione 2016-2018 recepisce gli indirizzi
approvati con la legge regionale n. 19, vale a dire la
valorizzazione, la riqualificazione del patrimonio immobiliare
regionale, interventi di conservazione e di valorizzazione del
patrimonio immobiliare di interesse culturale, manutenzione del
patrimonio archeologico con interventi di conservazione,
riqualificazione e valorizzazione, interventi di edilizia
scolastica nell'ambito del quale si sono definiti gli indirizzi per
la riorganizzazione e la riqualificazione degli edifici,
soprattutto nelle istituzioni secondarie di secondo grado nella
città di Aosta. Nella programmazione triennale è prevista
l'attuazione del piano scuola per 4,7 milioni di euro, che presenta
tra le altre cose la messa a norma dell'edificio scolastico sede
del Liceo scientifico di Aosta, il finanziamento dell'intervento
FOSPI per la costruzione della nuova scuola materna ed elementare
di Jovencan e per la costruzione della nuova scuola di Issogne.
Sono previsti interventi nel settore dell'agricoltura, antincendio
boschivo, della sentieristica di cui abbiamo già inviato ai
componenti della commissione alcuni dettagli, che saranno poi
recepiti nel piano operativo annuale. Si è fatto un buon lavoro; il
programma individua delle priorità di interventi, oltre a quelli
riguardanti la manutenzione ordinaria e straordinaria degli
immobili regionali, per i corsi d'acqua, per le opere di protezione
a difesa del suolo e per le strade regionali. Sono già operativi,
soprattutto l'implicazione sociale che hanno i due provvedimenti
con l'assunzione di personale dedicato, due interventi: siamo già
quasi all'assegnazione per la legge n. 26, con 13 interventi, come
la Giunta aveva anticipato e i cantieri forestali per la
sentieristica.
Come nota politica, nel nuovo programma di previsione dei lavori
pubblici si sono poi voluti individuare alcuni indirizzi per
l'attuazione del programma stesso, con i singoli piani operativi
annuali che saranno approvati dalla Giunta regionale, al fine di
proseguire, come già fatto nel 2015, attraverso la realizzazione di
programmi specifici di intervento di piccola e media entità
maggiormente rispondenti alle dimensioni del mondo imprenditoriale
valdostano, per dare un nuovo impulso all'economia valdostana e
aumentare le entrate della Regione derivanti dal riparto fiscale,
anche favoriti dal nuovo Codice degli appalti. In particolare per
rafforzare queste linee di intervento, mitigare gli effetti
negativi della crisi economica, favorirne la rinascita e proseguire
nella valorizzazione degli operatori e nella tutela delle
specialità e potenzialità locali, nel rispetto dei principi di
proporzionalità, adeguatezza, trasparenza, è necessario individuare
nuove strategie nel rispetto della normativa. Per fare questo, è
necessario favorire microimprese, piccole e medie, mediante
l'articolazione degli interventi di maggiore importo in lotti
funzionali e la semplificazione e flessibilità delle procedure di
aggiudicazione, dando priorità all'utilizzo delle procedure
negoziate. Verranno quindi messi a punto alcuni efficaci strumenti
quali l'utilizzo di un elenco aperto di operatori economici
definito e gestito secondo procedure di massima trasparenza, la
definizione dei criteri di selezione dei soggetti da invitare
nell'ambito dell'elenco degli operatori volti a garantire la
turnazione degli stessi, la definizione di precise regole di
applicazione dei criteri di rotazione, l'utilizzo preferenziale
dell'offerta economicamente più vantaggiosa, impostata sulla base
del costo migliore, però valutato insieme ad altri criteri quali
gli aspetti qualitativi, ambientali e sociali connessi alle opere
da realizzare, nonché le caratteristiche tradizionali e i materiali
locali utilizzabili, questo un po' recependo anche il provvedimento
della Provincia di Bolzano. Di particolare importanza in vista dei
provvedimenti da adottare, sono gli indirizzi per l'attuazione del
programma di previsione anche in funzione dell'approvazione e
pubblicazione del nuovo Codice dei contratti entrato in vigore il
19 aprile, che inevitabilmente influenza l'attuazione del
programma; indirizzi che vanno nella direzione di rafforzare le
linee guida già esplicitate, che guardano alla valorizzazione degli
operatori locali e alla tutela della specificità, ovviamente nel
rispetto dei principi di trasparenza.
Non sto a ripetere le suggestioni del nuovo Codice, perché
altrimenti andiamo lunghi, concludo dicendo che per la prima volta
il piano triennale prevede anche il riepilogo dello stato di
attuazione del piano operativo dei lavori pubblici. Un dato tra i
tanti che sono inseriti nel programma regionale, un bel tomo: dei
276 lavori avviati nel 2015 ben 257 sono stati affidati ad imprese
valdostane, direi un buon risultato. Vi ringrazio per l'attenzione.
Sono a disposizione.
Presidente -
La parola al Consigliere Nogara.
Nogara (UVP) -
Innanzitutto vorrei chiarire la posizione
dell'UVP per quanto riguarda questo piano dei lavori pubblici,
perché in commissione noi, come gruppo, con il gruppo di ALPE, ci
siamo astenuti, ma non tanto per contestare l'importanza di questo
programma, anzi, in particolare, come da noi più volte sollecitato
in questi anni, vediamo con favore la possibilità anche di un piano
del genere e di suddividere i lavori di grande entità: noi ci siamo
astenuti per il metodo che si è usato, soprattutto a livello di
commissione. Noi ci siamo trovati con la commissione convocata con
un piano che ci era arrivato sei giorni prima e non era un piano
proprio definitivo, era molto vicino al piano reale, però non era
definitivo, la sera prima abbiamo ricevuto il piano, ci siamo
presentati in commissione, dove abbiamo deciso di fare una
discussione, riservandoci la possibilità di sentire altre persone
per capire di più su questo piano. Abbiamo fatto l'audizione con
lei, Assessore, che è stato molto gentile per quanto riguarda le
richieste che le abbiamo fatto, perché, tra l'altro, ieri abbiamo
ricevuto le cose che le avevamo chiesto, ci è mancata solo la parte
sugli appalti. Noi le avevamo chiesto sugli appalti di sapere...lei
ha detto che a 100 e non so quante ditte valdostane sono andati gli
appalti, a noi interessava sapere non il numero delle ditte, ma
l'ammontare dei soldi: quanti soldi sono andati alle ditte
valdostane e quanti ad altre. Noi le avevamo chiesto queste cose e,
quando lei poi è andato via, c'è stata un po' di maretta, perché il
Presidente ci ha chiesto di votare subito questo piano. A noi è
sembrata una cosa un po' irreale perché a questo punto ci chiediamo
l'utilità della commissione. Ci è arrivato stamattina il piano, non
era quello definitivo, abbiamo chiesto delle cose, potevamo
chiedere anche delle audizioni, no, bisogna votarlo perché deve
passare in Consiglio. Noi su un piano del genere l'abbiamo anche
sollecitata diverse volte, sono anni che parliamo di queste cose e
siamo ben contenti che sia stato fatto un piano del genere. Io però
le volevo ribadire che un comportamento del genere in commissione
non è accettabile, perché ci viene da dire: a che cosa servono le
commissioni?
Un altro piccolo appunto che volevo farle è: lei ha parlato
giustamente e molto della valorizzazione degli operatori locali e
qui nella relazione troviamo diversi punti su questo: "per
rafforzare queste linee di intervento e per mitigare gli effetti
negativi della crisi economica e favorirne la rinascita, con
l'attuazione della programmazione 2016-2018 è necessario proseguire
nella valorizzazione degli operatori e nella tutela delle
specificità e potenzialità locali", l'utilizzo di procedure
negoziate di selezione degli operatori nei limiti e nelle
condizioni previste dalla normativa rappresenta un modo efficace
per perseguire gli obiettivi prima esposti. Ci troviamo poi alla
fine della pagina con "la centralizzazione attraverso la Stazione
unica appaltante regionale", e qui veniamo al punto perché con la
Stazione unica appaltante regionale bisogna porre delle regole e
dei capitolati precisi, perché altrimenti ci troviamo, come ci
siamo trovati ultimamente, con diversi appalti che, invece di
rimanere qui in Valle d'Aosta, sono andati fuori. Questa è una cosa
da tenere presente: delle regole e dei capitolati precisi a cui le
nostre aziende possono partecipare, perché altrimenti siamo
daccapo, questa è la cosa più importante di questo piano dei
lavori.
Voglio terminare qui dicendo che il mio gruppo voterà a favore
di questo piano e il voto di astensione che è stato fatto in
commissione è stato fatto per il metodo che si è usato in
commissione e non per il contenuto di questa legge.
Presidente -
La parola al Consigliere Roscio.
Roscio (ALPE) -
Grazie anche all'Assessore per
l'illustrazione che ci ha fornito ripetendo per l'ennesima volta
quello che aveva già anticipato in commissione, questo piano che
noi definiamo articolato, in quanto è complesso, ha diverse
tipologie, ha diverse fonti di finanziamento, su questo avevamo già
fatto un'osservazione anche in commissione, rammaricandoci un po'
per il fatto che su 183 milioni di euro di lavori solo una
ridottissima parte è sul bilancio regionale: per una quindicina di
milioni, questo a testimonianza di una crisi e di una riduzione dei
fondi dell'Assessorato, che, rispetto agli anni passati, è ancora
evidente.
Vi sono in questo piano alcune scelte che noi condividiamo.
L'Assessore ha detto che su 270 lavori oltre 250 sono stati
assegnati alle imprese valdostane e anche il fatto di poter creare
le condizioni affinché le imprese valdostane possano partecipare
non può che trovarci d'accordo. Ci manca ancora quel dato, che non
riteniamo secondario: quello di capire anche se la stessa
ripartizione oltre il 90 percento corrisponda anche alle risorse
che alla fine vanno alle imprese valdostane, questo dato ancora
oggi non ci è stato fornito. Al di là di questo, il collega Nogara
ha già detto le motivazioni per cui ci siamo astenuti e che noi del
gruppo ALPE vorremmo ribadire, cioè il fatto che alla fine noi non
abbiamo partecipato attivamente alle scelte che vengono contenute
in questo piano e oltretutto il metodo, la fretta con cui si è
voluto arrivare all'approvazione di questo piano non ci ha
coinvolti perché alla fine è arrivato un pacchetto preconfezionato,
dove era impossibile riuscire a portare delle modifiche perché nel
giro di una sola seduta abbiamo dovuto fare tutto.
Per entrare nel merito del contenuto, accanto a delle scelte
condivisibili e anche opportune, come quella delle imprese
valdostane, vi sono delle altre scelte che però non possiamo
condividere, ne cito una su tutte, ma ce ne sono diverse altre: ad
esempio, quella del maneggio, dove 600 mila euro sono destinati
solo alla bonifica e anche alla collocazione in una zona che noi
non riteniamo che sia idonea a quella scelta di un impianto
sportivo, oltre ad altre risorse. Questa scelta per noi non è
accettabile, è una cosa che noi non condividiamo, ma ve ne sono
altre, Presidente, non c'è solo quella del maneggio, era per citare
un esempio. Per queste motivazioni il nostro gruppo non può
appoggiare convintamente questo piano, per cui la posizione del
nostro gruppo sarà di astensione sul piano, per dire che noi quelle
risorse le avremmo destinate ad altre cose.
Presidente -
Non ci sono altri interventi, chiudiamo la
discussione. La parola all'Assessore Baccega per la replica.
Baccega (SA) -
Vorrei esprimere la soddisfazione rispetto
all'atteggiamento che il gruppo dell'UVP va a modificare rispetto
al voto in commissione. Consigliere Nogara, la Stazione unica degli
appalti sarà una grande opportunità, perché il Codice degli appalti
ci dà degli strumenti che davvero potranno andare nella direzione
che insieme abbiamo indicato più volte. Stia quindi certo che si
presterà assolutamente attenzione affinché le imprese valdostane
possano avere il riconoscimento che tutti noi riteniamo opportuno.
Il programma la Giunta lo ha approvato il 7 aprile, probabilmente
c'è stata un po' di burocrazia, è arrivato tardi, ma in realtà io
sono arrivato con un emendamento di una pagina sola. È chiaro che
una pagina va a rivedere tutti gli importi, pertanto abbiamo
ristampato tutto, ma era da un mese che girava. Consigliere Roscio,
le farò avere anche quei dati che mancano. Grazie per
l'attenzione.
Presidente -
La parola al Consigliere Nogara.
Nogara (UVP) -
Mi scusi, Assessore, ma il piano è passato
in Giunta al 7 aprile, ma volendo, se c'era la necessità...io in
commissione le chiedevo di avere delle audizioni e della
documentazione neanche per rompere le scatole, ma proprio per
capire meglio le cose, perché, quando abbiamo fatto l'audizione con
lei, i suoi dirigenti, io ho chiesto delle cose, secondo me,
importanti perché non le avevo capite. Allora fare un discorso del
giorno...sì, l'avete passato in Giunta il 7 aprile, ma io ho le mie
necessità come Consigliere, perché di quello che avete detto non ne
sapevo niente e non è così facile prendere questo piano e capire
immediatamente tutto e condividere tutto, anzi è
difficilissimo.
Aggiungo una cosa: in linea generale il gruppo UVP è d'accordo,
ma se io mi mettessi a discutere sui documenti che ci ha mandato
ieri o l'altro ieri, avrei tante cose da dire sulle sistemazioni
idrauliche, sui torrenti in cui si va ad intervenire, ma queste
sono cose tecniche su cui non entro, perché il mio ruolo è un
altro, però in sede di commissione molto probabilmente, se avessimo
avuto anche un po' più di tempo, io queste cose gliele avrei
dette.
Secondo me, il suo intervento è stato un po' inopportuno, perché
noi abbiamo cercato di venire incontro ad una legge che abbiamo
sempre chiesto e condiviso nei suoi contenuti. Noi ci siamo sentiti
dire il giorno della commissione - e io l'ho fatto mettere a
verbale - che lei non era in possesso delle cose che ci ha mandato
l'altro ieri. Infatti i Commissari si sono stupiti del fatto che a
giugno 2016 l'Assessore non fosse in possesso del programma sui
lavori di sentierazione, sulle sistemazioni idrauliche e tutto il
resto, "come ha fatto questo piano?". Ci è stato risposto che era
alle strutture, era in Agricoltura. Assessore, non vada a cercarsi
delle grane, era chiusa così questa cosa e forse non c'era bisogno
di fare l'intervento che ha fatto.
Presidente -
Non ci sono altre richieste, possiamo
passare alla votazione. Dichiaro aperta la votazione. Si vota il
piano più l'allegato e il testo approvato dalla III Commissione. La
votazione è chiusa.
Presenti: 33
Votanti: 26
Favorevoli: 26
Astenuti: 7 (Bertin, Certan, Chatrian, Cognetta, Ferrero,
Morelli, Roscio)
Il Consiglio approva.
Presidente -
La parola al Consigliere Chatrian.
Chatrian (ALPE) -
Per fatto personale, Presidente. Per
comunicare al Governo e al Presidente Rollandin che abbiamo
ricevuto qualche minuto fa una piccola comunicazione del Presidente
della SAV. Dato che poc'anzi parlavamo della mancanza di
comunicazione, abbiamo ricevuto due dati per quanto riguarda le
richieste che avevamo posto come commissione tre settimane fa. Ci
ha inviato adesso una sua
e-mail
dandoci due dati in
riferimento ai lavori delle aziende valdostane. Volevo comunicarlo
non tanto al Governo, ma, dato che ne abbiamo discusso solo pochi
minuti fa, probabilmente il Signor Balducci ha sentito il Consiglio
e i potenti mezzi del
web
ci hanno aiutato a farci avere
quanto meno quelle due informazioni in più. Due sono le
informazioni che ci ha fatto pervenire.
