Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 646 del 27 maggio 2021 - Resoconto
OGGETTO N. 646/XVI - Interpellanza: "Azioni per la
risoluzione dei problemi inerenti al contatto telefonico dell'USL
per l'emergenza COVID".
Bertin (Presidente)
- Punto n. 55. Per l'illustrazione la
consigliera Spelgatti.
Spelgatti (LEGA VDA) -
Nel Consiglio del mese di novembre
veniva discussa la seguente mozione che vado a leggere: "Visto
l'articolo 1 comma 8 del Decreto legge 19 maggio 2020 n. 34, il
quale prevede che per garantire il coordinamento delle attività
sanitarie e socio-sanitarie territoriali, così come implementate
nei piani regionali, le Regioni e le Province autonome provvedono
all'attivazione di centrali operative regionali che svolgano le
funzioni in raccordo con tutti i servizi con il sistema di
emergenza-urgenza anche mediante strumenti informativi e di
telemedicina.
Visto l'accordo, repertorio atti n. 221 CSR del 24 novembre
2016, ai sensi dell'articolo 5 comma 12 dell'intesa del 10 luglio
2014, repertorio atti n. 82 CSR, patto per la salute 2014-2016
sancito tra il Governo, le Regioni e le Province autonome di Trento
e Bolzano sul documento recante "Linee di indirizzo sui criteri e
le modalità di attivazione del numero europeo armonizzato a valenza
sociale 116-117 con il seguente testo: la conferenza permanente,
per i rapporti tra lo Stato, le Regioni e le Province autonome di
Trento e Bolzano, nella odierna seduta del 24 novembre 2016, vista
l'intesa del 10 luglio 2014, concernente il nuovo patto per la
salute per gli anni 2014 e 2016, che all'articolo 5 comma 12
recante assistenza territoriale prevede che con apposito accordo
tra le Regioni e il Ministero della Salute si definiscano modalità
e tempi di realizzazione del numero unico 116-117 su tutto il
territorio nazionale rinviando alle Regioni tutte le necessarie
operazioni tecniche per implementarne l'utilizzo. Vista la nota del
4 novembre con la quale il Ministero della Salute ha trasmesso
copia del documento in argomento, tempestivamente diramato alle
Regioni e Province autonome di Trento e Bolzano, vista la nota del
7 novembre 2016 con la quale l'ufficio di segreteria di questa
conferenza ha convocato una riunione tecnica per il giorno 16
novembre 2016, nel corso della quale i rappresentanti del Ministero
hanno condiviso una modifica proposta dai rappresentanti regionali.
Vista la nota del 18 novembre 2016, con la quale l'ufficio di
segreteria di questa conferenza ha diramato la versione definitiva
dell'accordo in questione sulla base degli esiti dell'incontro
tecnico; acquisito nel corso dell'odierna seduta l'assenso del
Governo, delle Regioni e delle Province autonome di Trento e
Bolzano sulla proposta in esame, sancisce accordo tra il Governo,
le Regioni e le Province autonome di Trento e Bolzano nei seguenti
termini: è approvato il documento recante linee d'indirizzo sui
criteri e le modalità di attivazione del numero europeo armonizzato
valenza sociale 116117 che allegato al presente accordo, allegato A
e relativa appendice, ne costituisce parte integrante. Le Regioni
definiscono progressivamente, anche sulla base delle risultanze
della sperimentazione, i tempi e le modalità per l'applicazione
delle suddette linee d'indirizzo, tenuto conto delle peculiarità
organizzative del Servizio Sanitario Regionale e prevedendo la
realizzazione per step successivi.
Considerato che, come si legge nelle linee d'indirizzo e sui
criteri e le modalità di attivazione il numero 116117 è il numero
unico nazionale per l'accesso ai servizi di cure mediche non
urgenti e altri servizi sanitari, concorre alla gestione della
domanda assistenziale a bassa intensità-priorità, l'attivazione del
numero 116117 non è legata solo sulla sostituzione dei numeri di
continuità assistenziale ma anche al raccordo con il servizio di
emergenza-urgenza dalle ore 24:00 alle ore 08:00 in linea con il
documento integrativo dell'atto d'indirizzo della medicina
convenzionata approvato dal Comitato di settore, comparto Regioni
sanità, nella riunione del 13 aprile 2016 e all'implementazione dei
servizi H24 secondo i contenuti dell'accordo del 7 febbraio 2013 e
del patto per la salute 2014-2016, con particolare riferimento alle
funzioni in grado di assicurare la continuità delle cure e
intercettare prioritariamente la domanda a bassa intensità.
Considerato inoltre che il numero 116117 risponde alle seguenti
caratteristiche, è uno strumento di comunicazione rivolto a tutti i
cittadini italiani e stranieri senza alcun obbligo di registrazione
preventiva, è il numero unico in Italia ed in Europa, è un numero
di chiamata rapida e non necessita di prefisso, è il numero
disponibile H24 per sette giorni la settimana, fornisce assistenza
e informazioni, il servizio non è limitato nel tempo, non è
richiesto all'utente alcun pagamento per la chiamata, le chiamate
possono essere effettuate da telefono fisso, mobile o apparecchio
pubblico, i dati personali vengono trattati nel rispetto della
privacy, secondo quanto previsto dal Decreto legislativo 196/2003 e
successive modifiche e integrazioni.
La struttura organizzativa del servizio può avere delle
variazioni da Regione a Regione.
Atteso che nonostante l'accordo del novembre 2016 tale
importante servizio non è mai stato attivato in Valle d'Aosta,
considerato che per fronteggiare l'emergenza Covid-19 la necessità
dell'attivazione di una centrale operativa regionale che svolga
funzioni di raccordo con tutti i servizi e con il sistema di
emergenza urgenza e non solo una necessità e una priorità ma anche
un obbligo di legge, viste le citate prescrizioni di cui al comma 8
dell'articolo 1 e del Decreto Legge 34/2020 che obbliga le Regioni
a provvedere in tal senso e che per l'attivazione del numero unico
di cui sopra per la Valle d'Aosta valeva già l'accordo sopra
riportato, tutto ciò premesso il Consiglio regionale impegna il
Governo regionale, visto il combinato disposto dell'articolo 1
comma 8 del Decreto Legge 34/2020 e dell'accordo - repertorio atti
221 CSR del 24 novembre 2016 - ai sensi dell'articolo 5 comma 12
dell'intesa del 10 luglio 2014, repertorio atti n. 82 CSR, patto
per la salute 2014-2016 sancito tra il Governo, le Regioni e le
Province autonome di Trento e Bolzano, sul documento recante linee
di indirizzo sui criteri, le modalità di attivazione del numero
europeo armonizzato a valenza sociale 116117, a dare mandato alle
varie strutture competenti della Amministrazione e della USL
affinché attivino in tempi rapidi il numero europeo armonizzato a
valenza sociale 116117, predisponendo la logistica per la centrale
operativa e individuando il personale da formare a tal fine".
Quindi questa era una mozione che era stata presentata nel
Consiglio del mese di novembre. All'epoca l'Assessore aveva letto
la risposta degli uffici i quali concordavano assolutamente con la
necessità di attivare questo numero 116117, avrebbe quindi votato
positivamente, ma la maggioranza non votò comunque questa
mozione.
Però l'Assessore si prese l'impegno di portare avanti questo
lavoro. A oggi non abbiamo saputo nulla sugli sviluppi della
procedura ma soprattutto abbiamo la certezza che sia impossibile
contattare il numero di telefono della USL per l'emergenza
Covid.
Questa iniziativa è stata presentata, anche questa, il 12
aprile; visto e considerato che purtroppo stiamo vedendo che non si
riesce mai in ogni Consiglio a smaltire le iniziative e queste
vengono rinviate di Consiglio in Consiglio e purtroppo quando poi
si discutono sono già vecchie, comunque sia, all'epoca del 12
aprile era un dato certo il fatto dell'impossibilità di riuscire a
contattare il numero per l'emergenza Covid. Non so quale sia la
situazione attualmente, ma spero che tutto si stia un po'
normalizzando. Comunque in ogni caso, visto che su 116117 bisogna
necessariamente andare avanti, è un obbligo di legge, e come
Regione siamo in ritardo per questo servizio e probabilmente,
magari questo servizio sarebbe stato anche molto utile se si fosse
costituita questa centrale e quant'altro anche e in un momento come
questo, noi chiediamo se si stia lavorando per l'attivazione del
numero di cui sopra e come intenda risolvere il problema
dell'impossibilità per i cittadini di contattare la USL Valle
d'Aosta.
Presidente -
Per la risposta, l'assessore Barmasse.
Barmasse (UV) -
Con riferimento all'oggetto
dell'interpellanza, preciso quanto segue: il potenziamento della
rete sanitaria, ancor più alla luce dell'esperienza nella gestione
della pandemia in corso, prevede l'istituzione di nuovi e più
potenti servizi a livello territoriale per gestire meglio le nuove
risorse, sia di personale che di strumenti, e per potenziare le
proprie capacità di presa in carico di follow-up.
Compatibilmente con l'andamento epidemiologico in corso e con lo
svolgimento della campagna vaccinale anti-Covid-19, si sta
procedendo con il potenziamento di un modello gestionale che
prevede che i medici di Medicina generale e i pediatri di libera
scelta operino all'interno delle reti integrate dei servizi dove
una piattaforma informatica territoriale, con la cartella
elettronica individuale, rappresenterà uno strumento centrale,
perché consultabile e alimentabile da tutti gli attori di cura,
formali e informali, territoriali e ospedalieri.
In questo ambito di sviluppo della rete è prevista, in
parallelo, la costituzione della centrale operativa 116117 attiva
24 ore su 24, sette giorni su sette, per facilitare la risposta
all'accesso ai servizi sanitari con il loro efficiente
coordinamento.
Nel contempo è opportuno tenere presente che i sistemi di
recepimento del bisogno assistenziale si realizzano attraverso i
canali dedicati - ad esempio servizio Covid-19, Info Tamponi, Info
Vaccini, USCA, medici di Medicina generale, pediatri, la continuità
assistenziale e Q118 - e le strutture ambulatoriali dei distretti,
che sono sempre rimaste accessibili durante le varie fasi della
pandemia in corso.
Con specifico riferimento al servizio Covid-19, Info Tamponi e
Info Vaccini, attivo tutti i giorni della settimana dalle ore 08:00
alle ore 20:00, si precisa che il medesimo è stato attivato nel
mese di novembre 2020 per dare informazione agli utenti
relativamente alle procedure aziendali che coinvolgono i cittadini
positivi o i contatti stretti, in particolare per quanto riguarda
l'effettuazione dei tamponi il periodo di isolamento di quarantena,
nonché il tracciamento dei contatti.
Il servizio si occupa altresì di comunicare l'esito positivo del
test per la ricerca di infezione della SARS-COV-2.
Sul piano tecnologico è stato usato un server nominato Imagicle
appositamente dedicato alla gestione dei flussi delle chiamate
telefoniche in entrata e in uscita.
Le postazioni operative sono dislocate in alcune aule del corso
di laurea in infermieristica presso l'edificio aziendale denominato
"ex maternità".
Sempre nello stesso periodo, ci fu un potenziamento delle
postazioni telefoniche che passeranno dalle quattro iniziali a
sedici, suddivise in chiamate in ricezione e chiamate in uscita per
rispondere alle mail giunte all'indirizzo "Info Tamponi", chiamate
in uscita dedicate alla comunicazione dei positivi e chiamate in
uscita dedicate alle prenotazioni dei tamponi.
Dalla fine del mese di febbraio 2021, in aggiunta a tutte le
attività relative ai tamponi, il call center fornisce anche le
informazioni correlate alla vaccinazione Covid-19 anche rispondendo
alle mail inoltrate all'indirizzo di posta
"infovacciniuslvda.it".
Dall'inizio del mese di novembre 2019 al 19 aprile 2021 il
volume complessivo del flusso telefonico relativa a Info Tamponi, a
cui a partire dall'inizio del mese di marzo si è aggiunto anche
quello di Info Vaccini, è stato pari a circa 109 mila chiamate in
ingresso.
Nel frattempo l'organizzazione del servizio Covid-19 Info
Tamponi Info Vaccini è stata modificata nell'ottica di un
potenziamento delle postazioni telefoniche, che sono state portate
a venti, riconfigurando il server per equilibrare e ottimizzare le
chiamate in ingresso con quelle in uscita, finalizzate queste
ultime alle attività di Contact Center.
L'organico del servizio è stato potenziato passando dagli otto
operatori iniziali agli attuali ventisei che garantiscono la
presenza di circa n. nove test nei due diversi turni articolati su
sette giorni alla settimana.
Dal 22 aprile i tecnici dei sistemi informativi aziendali hanno
riconfigurato il sistema telefonico, affinché le chiamate in
ingresso siano ripartite a seconda delle specifiche esigenze
dell'utenza, suddividendo il traffico telefonico tra le
informazioni inerenti ai tamponi e quelle inerenti al vaccino.
Questa suddivisione del traffico telefonico ha fatto sì che si
riducessero i tempi di attesa che in alcune fasce orarie sono
pressoché azzerati.
Si rappresenta infine che il volume delle chiamate giornaliere
presso il servizio è al momento molto contenuto, in media sono 906
chiamate per quanto riguarda la richiesta d'informazione sui
vaccini, 218 per le informazioni sui tamponi e 722 le chiamate in
uscita per convocazioni vaccini e comunicazioni relative ai
tamponi.
Le telefonate ricevute dal call center con molta probabilità si
ridurranno in futuro conseguentemente alla convocazione dei
vaccinandi anagraficamente più giovani e quindi verosimilmente
maggiormente digitalizzati.
Presidente -
Per la replica, la consigliera
Spelgatti.
Spelgatti (LEGA VDA) -
Sostanzialmente gli uffici non le
hanno preparato la risposta all'interpellanza, nel senso che io ho
posto due quesiti: "a che punto siamo con il 116117" e non ho avuto
risposta; la seconda parte del problema era come "s'intende
risolvere il problema d'impossibilità per i cittadini di contattare
la USL Valle d'Aosta", sostanzialmente mi è stata data risposta in
relazione agli sforzi che sono stati fatti, perché chiaramente il
problema è stato grosso e sicuramente le risorse che sono state
messe in campo sono state importanti, di fatto però qualcosa non ha
funzionato in quel periodo, perché non lo dico io ma lo dicono gli
articoli sul giornale, lo dicono le prove che abbiamo fatto noi per
contattare in quel momento il servizio: il servizio non era
raggiungibile.
Quindi all'epoca dei fatti il problema c'era, ben contenta se
adesso il problema è risolto, in quanto, comunque sia, le chiamate
sono nettamente diminuite, teniamo presente che però, ripeto, non
si capisce a che punto siamo con il 116117.
È chiaro che in ogni caso quello che conta è che si guardi al
futuro, indipendentemente da quello che è successo, da quello che è
stato, però per il futuro si deve cercare di avere
un'organizzazione sempre più efficiente.
Ripeto, io non le vado a imputare più di tanto delle questioni,
anche perché lei è arrivato come Assessore in piena pandemia ed è
scontato che i miracoli non si possono fare - infatti anche i toni
delle interrogazioni e delle interpellanze che facciamo in questo
Consiglio sono sempre volte a cercare di dare degli stimoli, si
capisce che non è che lei può arrivare e avere la bacchetta magica
- però monitorare assolutamente sì e cercare di dare un input molto
forte di rinnovamento, di cambiamento e per cercare di ottimizzare
la nostra sanità, quello sì.
Continueremo a vegliare su questo e cerchiamo di portare avanti
il più possibile questo discorso del 116117.
