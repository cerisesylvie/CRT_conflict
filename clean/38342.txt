Classificazione
ISTRUZIONE PUBBLICA



Oggetto del Consiglio n. 1900 del 10 marzo 2016 - Resoconto
OGGETTO N. 1900/XIV - Approvazione di mozione: "Impegno per
la modifica della DGR n. 93/2016 riguardante l'approvazione delle
linee per l'armonizzazione con l'ordinamento scolastico regionale
dei principi della legge di riforma nazionale cosiddetta 'Buona
scuola'".
Viérin M. (Presidente) -
Punto n. 41 dell'ordine del
giorno. La parola al collega Bertschy.
Bertschy (UVP) -
Grazie Presidente. Il titolo della
mozione va molto oltre a quello che è il contenuto della mozione,
ma nel corso di questo Consiglio si faranno ulteriori
approfondimenti sulla Buona scuola.
Assessore, a noi con la mozione interessa invece ritornare su un
argomento del quale abbiamo lungamente discusso in V Commissione, e
con piacere e soddisfazione di tutti abbiamo trovato anche la
soluzione e un giusto compromesso politico. Se si ricorda, le
opposizioni chiedevano di completare il percorso, il progetto per
il polo scolastico unico della Bassa Valle già per l'anno
scolastico 2016/2017; si era poi trovata una soluzione in aula, e
anche in commissione, per il 2017/2018. Nel testo della delibera
abbiamo trovato non così puntuale l'obiettivo che invece ci siamo
dati in commissione e che ci ha portato a condividere un comunicato
stampa unanime con tutte le forze politiche che, insieme al
Presidente Claudio Restano, avevano dato l'informazione.
Noi chiederemmo di rivedere il punto n. 6 di questa delibera e
di essere più precisi, perché come lei sa, immagino - ha incontrato
anche gli insegnanti - l'incertezza di non sapere se dal 2017/2018
questo polo sarà finalmente attivo, se il Politecnico sarà spostato
come correttamente si è deciso in termini politici per compensare
anche i territori, crea una disorganizzazione sul territorio, crea
l'incertezza su quello che succederà. Noi siamo quindi a chiederle
di essere più precisa rispetto a questo impegno e di rideliberare
in questo senso, o quanto meno sentiremo qual è la sua risposta a
riguardo.
La volontà non è tanto quella di fare dei ragionamenti che diano
ragione all'uno o all'altro, qui mi pare che si sia ragionato prima
di tutto per dare in Bassa Valle un'offerta formativa che possa
tenere nel tempo. A tutti dispiace spostare le scuole, purtroppo
gli spostamenti delle scuole sono iniziati in altri periodi e quei
territori forse non se ne sono accorti in maniera così diretta; a
tutti fa piacere fare un ragionamento per fare quello che ci siamo
detti più volte, però oggi il problema è sostenere gli indirizzi
liceali, gli indirizzi tecnici per il futuro, e una scuola di
questo tipo lo può fare completando anche gli organici nella
maniera più opportuna. Rimanere con l'impegno che il polo associato
verrà spostato quando il Politecnico si sposterà...capisce bene che
l'impegno politico lo abbiamo compreso, ma l'impegno amministrativo
va in un'altra direzione.
Siamo pertanto a ribadire che per noi, a questo punto, la
decisione presa è la decisione assunta in V Commissione per il
2017/2018, e quindi che nella primavera 2017 tutte le cose siano in
ordine, perché a settembre 2017 si possa definitivamente partire.
Grazie.
Presidente -
La parola all'Assessore Rini.
Rini (UV) -
Grazie Presidente. Grazie collega
Bertschy.
Torniamo in aula su un tema importante. Quando parliamo di sfide
che il settore scolastico dovrà affrontare quest'anno, sicuramente
c'è l'adattamento alla legge statale della Buona scuola, ma
altrettanto sicuramente c'è la riorganizzazione territoriale della
scuola valdostana, e questo con il passaggio fondamentale della
riorganizzazione, soprattutto per quanto riguarda il territorio
della Bassa Valle. Un territorio che, come lei ha ben ricordato e
come abbiamo avuto più volte modo di ricordare, è un territorio che
soffre, vediamo le emorragie di iscrizioni che vanno o verso fuori
valle - penso a Ivrea - o verso Aosta, e qui torniamo poi anche al
problema dell'accoglienza dei ragazzi negli studentati. Ringrazio
il Presidente Restano e tutta la V Commissione per il lavoro che in
maniera corale è stato portato avanti. Detto questo, bisogna poi
fare i conti con la praticità del porre in essere dei passaggi così
importanti, così delicati sul territorio.
Innanzitutto colgo questa occasione per ribadire che viene
riconfermata l'istituzione del polo unico a partire dall'anno
2017/2018 con un'unica dirigenza. Non è un passaggio da poco
questo, abbiamo visto come negli anni il fatto di avere due
dirigenze avesse creato delle difficoltà, quindi a partire dal
2017/2018 avremo la conferma dell'istituzione del polo unico
scolastico con sede a Verrès. Rimane altresì confermata, come
abbiamo avuto modo di dire e di confrontarci sempre in seno alla V
Commissione, la presenza sul territorio della sede distaccata e
associata di Saint-Vincent, che ha una storia diversa, ha un
percorso suo, anche numerico, differente.
Vi è poi la questione dello spostamento del Liceo scientifico da
Pont-Saint-Martin a Verrès. Con quella delibera abbiamo voluto
cristallizzare una decisione. Io riprendo le sue parole per farle
mie e condivido appieno il nostro obiettivo principale, di tutti,
che è quello di dare una solidità, una stabilità all'offerta
formativa in questa parte del territorio: questo è, e rimane, il
nostro unico obiettivo che non possiamo permetterci di non portare
a termine. Come può essere fatto questo? Abbiamo fatto diversi
incontri con gli insegnanti, con coloro che vivono quel territorio,
che vivono in quell'istituzione scolastica. Noi dobbiamo garantire
la continuità del percorso formativo, dobbiamo essere elastici. Nel
testo della mozione voi fate riferimento anche al numero minimo per
le iscrizioni, abbiamo visto che questo è stato un problema e ha
creato instabilità. Quello che ci hanno chiesto da molto tempo non
solo gli insegnanti, ma soprattutto le famiglie, quelle che poi
devono compiere la scelta di iscrivere i loro figli e devono avere
certezze, è sapere quale sarà il disegno definitivo. Noi, come
Governo regionale, abbiamo voluto portare in Giunta questa delibera
proprio per cristallizzare questo disegno definitivo. La sede unica
della scuola secondaria di secondo grado sarà Verrès...parlavamo
prima di Saint-Bénin, parlavamo prima dei servizi che dovrebbe
avere un polo scolastico...ecco, io credo sia l'esempio ottimale di
questi servizi. Diventerà davvero una città a misura di studente,
con tutti i servizi che già ci sono, che gravitano intorno a questo
complesso che diventerà un complesso residenziale di accoglienza
per gli studenti, dando quindi una risposta anche agli studenti
delle vallate, ma anche con tutti i servizi. Ovviamente, se si
rende un posto di studio e di ritrovo completo anche dal punto di
vista dell'offerta collaterale all'offerta puramente didattica,
credo che questo sia un valore aggiunto. Cristallizzando questa
scelta, noi abbiamo però voluto essere seri nello scrivere e nel
predisporre questa delibera. Non possiamo prenderci un impegno se
non sappiamo e non abbiamo la certezza granitica di poterlo
rispettare. Se avessimo scritto "2017" come termine perentorio per
lo spostamento della sede avremmo rischiato di scrivere un qualcosa
che poi sappiamo di non poter rispettare, non sarebbe stato
corretto per un territorio che già nel tempo ha avuto delle
difficoltà su questo e glielo ribadisco qui. Colgo ancora una volta
l'occasione per ringraziare in particolare lei, collega
Bertschy, il confronto su questo tema per quel che mi
riguarda è stato particolarmente proficuo.
Noi confermiamo che lavoreremo e opereremo in maniera seria,
affinché questo spostamento avvenga nel più breve tempo possibile.
Sarà un anno, saranno due, sarà per quel che ci riguarda il più
breve possibile, metteremo in atto tutte le nostre energie affinché
questo avvenga davvero nel più breve tempo possibile. Qualora però
non si potesse realizzare nell'immediato, e cioè nel 2017/2018 ci
fosse ancora bisogno di un anno, noi abbiamo pensato anche di
cogliere - e qui glielo riconosco - un suo suggerimento in merito
alla deroga del numero degli iscritti. Sappiamo che questo era un
problema e che metteva a rischio l'esistenza stessa del corso.
Abbiamo avuto un incontro la scorsa settimana con gli insegnanti
del Liceo Binel e abbiamo confermato la disponibilità, la certezza
che la Soprintendenza agli studi derogherà al numero minimo per una
ratio
, una ragione di estrema anomalia di questa situazione,
proprio per la provvisorietà data dalla tempistica di spostamento.
Ci sono diverse variabili, ovviamente logistiche, ma anche
territoriali, di territori che non possono essere svuotati
improvvisamente senza un'ottica generale. Ponderando quindi tutte
queste varie eventualità per il tempo necessario allo spostamento
del Politecnico da Verrès a Pont-Saint-Martin, e il conseguente
spostamento del Liceo scientifico da Pont-Saint-Martin a Verrès,
sarà acconsentita questa deroga al numero minimo di studenti pari a
16, come richiesto dall'istituzione scolastica stessa. Credo che
questa sia una risposta seria che garantirà la continuità di questo
importante indirizzo fino al consolidamento definitivo con anche lo
spostamento dello stesso sulla sede di Verrès. Grazie.
Presidente -
La parola al Consigliere Bertschy.
Bertschy (UVP) -
Grazie Assessore. La deroga confermata
scriviamola da qualche parte, perché poi le cose che ci diciamo qua
non sempre trovano conseguenza, quindi questo 16 scriviamolo
affinché rassicuri il territorio almeno in questo senso.
Lei sa bene che fare un polo unico con una dirigenza scolastica
unica e mantenere le due sedi di Pont-Saint-Martin e Saint-Vincent
è evidentemente una scelta corretta di territorio per dare ancora
una risposta, ma una dirigenza unica su un polo così ampio, con il
polo del Liceo scientifico di Pont-Saint-Martin decentrato è una
scelta che mette in difficoltà la dirigenza in questo senso. Era
per quello che più in fretta le scuole andavano vicino tutte
insieme e più facilmente si poteva svolgere questo compito.
La mozione, anche in seguito alla sua risposta, è supercentrata
a questo punto, perché si capisce perché avete scritto "fino quando
non sarà trasferita in via definitiva in detto Comune la sede del
Politecnico". Assessore, non stiamo parlando di 1000 studenti e 100
classi, stiamo parlando di meno di 100 studenti e 5 classi a dire
tanto! Quindi a me sembra strano in termini organizzativi questo
spostamento. Evidentemente sotto c'è qualche cosa di diverso, c'è
qualche resistenza da parte del Politecnico che noi non conosciamo.
Non voglio fare la solita battuta, ma mi sembra che quando avete
voglia di fare qualcosa ci mettete un attimo. È vero che non è
l'Assessore al turismo e ai trasporti che si muove, però se glielo
dà in mano vedrà che lui ne organizza due di poli scolastici in
cinque minuti, in Bassa Valle. Gli dica solo cosa deve fare, poi ci
diamo un nome e in un attimo abbiamo almeno due poli scolastici in
competizione. Al di là delle battute, non credo che sia così
impegnativo questo lavoro, probabilmente è più impegnativo il
lavoro politico diplomatico per trovare la giusta collocazione.
Sono molto contento e siamo contenti della deroga. La mozione
aveva un punticino che era anche l'accordo che avevamo preso
insieme per presentare con la V Commissione questo progetto, perché
va spiegato al territorio e nessuno si tira indietro. La proposta
che le farei è di andare almeno ad emendare questa mozione,
facciamo un percorso insieme per seguire nei prossimi mesi cosa
succede, perché non vorremmo trovarci, dopo l'estate 2017, a
sentirci dire che non siamo riusciti a spostarlo, per quale motivo,
cosa è successo, qual è stato il problema. Mese dopo mese sarebbe
opportuno un incontro, magari anche con una visita della V
Commissione al Politecnico, per capire quali sono i problemi e
vedere qual è la questione che rende così difficile questo
spostamento. La mozione potrebbe quanto meno essere emendata per
chiedere un percorso che ci porti già prima di questa estate a fare
un punto della situazione con la V Commissione e capire quali sono
le difficoltà che ci sono a procedere rapidamente in questa
direzione.
Lascio la parola ai miei colleghi. Io le chiederei questo
impegno, se c'è questa volontà di emendare la mozione e di
confrontarci insieme agli altri gruppi ALPE e Movimento Cinque
Stelle che l'hanno proposta con noi. Le chiederei anche di mettere
per iscritto questa volta la deroga, perché sa che la deroga ad un
numero minimo ha senso per quanto riguarda le classi, ma ha senso
soprattutto per fare le classi miste che, se sono insieme, sono
fattibili; se sono distanti, non hanno nessuna possibilità di
essere realizzate. Grazie.
Presidente -
La parola al Consigliere Chatrian.
Chatrian (ALPE) -
Sì, grazie Presidente.
Assessore Rini, peccato che aveva altri impegni, perché ieri
abbiamo discusso parecchio sulla scuola centrata nel comune di
Aosta. La programmazione fa parte della politica e la
programmazione è fondamentale anche per spiegare non solo agli
studenti, ma alla popolazione tutta quali sono le scelte,
soprattutto se sono scelte che partono da lontano. Ieri l'Assessore
Baccega ha modificato completamente la programmazione fatta negli
ultimi sei, sette anni e come avevamo annunciato e come ha
annunciato anche oggi la mia collega Morelli vi torneremo
indubbiamente, perché non vorremmo che a monte ci fossero scelte
che questo Consiglio non conosce e che poi, a babbo morto, ricadano
invece su tutta la società.
Andando sulla mozione che abbiamo presentato, accogliamo
positivamente la deroga. Assessore Rini, non possiamo non trovare
la soluzione per emendarla, per scriverla meglio e condividerla,
però poi passiamo ai fatti, a marzo 2016 io penso che dobbiamo
aprire l'anno scolastico 2017/2018 per avere la chiusura del
cerchio perfetto. Abbiamo 18 mesi, sapremo fare una cosa del
genere...sì, sto parlando di Verrès, Presidente, lo so che ci sono
di mezzo degli accordi di programma, dei contratti fatti, ci
mancherebbe, però io dico che la popolazione della Media e della
Bassa Valle un po' di certezza se la merita sul discorso proprio
della scuola, di un centro, e anche di garantire quell'offerta
formativa. Non vedo perché i nostri cittadini delle comunità
laterali della Valtournenche e della Valle d'Ayas (e faccio un po'
la persona di parte, perché abito in quelle località), i nostri
ragazzi non possano avere la stessa offerta formativa e dignità
degli altri. Sarò un po' di parte in questo momento, ma mi capite,
penso. Lo dicevo proprio nel dibattito della finanziaria: scuola,
sanità e trasporti ritengo siano la sfida che attende questo
Consiglio negli ultimi due anni di legislatura. Al di là di come
trovare la formula per emendare questa mozione, come diceva prima
il collega Bertschy, noi seguiremo passo passo la questione in
questi 16, 17 mesi, affinché ci sia la certezza che a settembre
2017 si inizi tutto nel polo scolastico di Verrès. Grazie.
Président -
La parole au collègue Viérin Laurent.
Viérin L. (UVP) -
Merci, Monsieur le Président.
Questa mozione ci dà la possibilità di ritornare sull'argomento
anche per ricordare alcuni passaggi del passato, che intanto
esprimiamo in termini di soddisfazione conclusi nel quadro di una
riorganizzazione territoriale che non è stata facile, ma che doveva
essere fatta.
Parto dalla fine dicendo che la deroga è un aspetto molto
positivo, tra l'altro era già un impegno che avevamo preso a suo
tempo fissando un termine numerico in delibera, ma dicendo che
monitoreremo negli anni l'andamento con un impegno di derogare al
ribasso, anche perché tecnicamente non è solo una scelta politica,
ci sono i funzionari che devono apporre un parere di legittimità e
di congruità economica; parere che in quel momento non sarebbe
arrivato, visti i flussi numerici, tecnicamente era stato dato un
parere sul 20 con l'impegno di ridurre eventualmente questo numero,
sapendo che dietro ogni parere, al di là della scelta politica, ci
sono degli impegni finanziari di responsabilità contabile. Gli
sforzi di tutti questi anni sono quindi andati nell'ottica di
mantenere il territorio, di far percepire in una scuola che non è
totalmente valdostana la possibilità di inventarsi qualsiasi
numero. Vi ricordate la deroga sui bimbi per tenere aperte le
scuole con tre, l'accordo con i sindacati, abbiamo rinunciato ad
una ripartizione di altre quote sull'integrazione degli
extracomunitari derogando al numero e andando ad attingere quella
quota che ha giustificato l'apertura e il mantenimento delle scuole
di montagna. Quindi oggi il percorso
in itinere
è anche
questo, l'
acquis
della scuola valdostana che viene
modificato negli anni cercando di adattarsi alle esigenze, ma
tenendo conto che le difficoltà di giustificare i piccoli numeri -
anche qui, in termini di difesa dell'autonomia - non è sempre un
qualcosa che può essere portato avanti senza una concertazione, o
comunque senza regole e atti che siano anche consoni a delle
disposizioni di un sistema scolastico che è, e rimane, nel bene o
nel male, di livello nazionale.
C'è quindi soddisfazione per questo impegno, che era un po'
anche l'ottica e lo spirito di questa iniziativa, perché la
delibera effettivamente, come spesso questo può accadere, va a dire
"finché non si sposta", il che vuol dire tutto e niente. In un
impegno preciso, invece, con dei numeri che rassicurano la
formazione delle classi, ci deve poi essere anche la parte di
orientamento, l'altra questione fondamentale, perché noi possiamo
dire che il mercato va verso l'elettronica...oggi tutto si sta
spostando verso l'elettronica, quindi la meccatronica, la meccanica
è in calo, ma non basta scrivere in una
brochure
di
orientamento che si manda tutti gli anni agli alunni, alle famiglie
e alle scuole, bisogna lavorare per sensibilizzare, per dire alla
comunità che il mercato del lavoro, il mercato in generale, sta
andando in quell'ottica e spingiamo e convinciamo gli alunni ad
iscriversi. Il polo di Verrès, il polo della Bassa Valle, abbiamo
cercato negli anni di connotarlo su quegli aspetti,
differenziandolo da altro per non far morire la Media e Bassa
Valle, mantenere Aosta finché non ci sia anche qui un federalismo
valdostano che viene smontato perché tutti devono venire ad Aosta,
e questo è stato il grande impegno negli anni per decentralizzare.
Tutto questo deve però reggere con dei numeri, con un orientamento
che sia consono a far capire alla comunità che se si studia in
quelle materie si studia poi passando dal sapere al saper fare, che
è la cosa più importante, perché è passato un periodo in cui il
sapere c'era, ma magari il saper fare l'abbiamo un po'
abbandonato.
Oggi la riorganizzazione territoriale non può che andare di pari
passo con la riorganizzazione concettuale inteso come orientamento.
Già sulla formazione professionale qualcosa si è mosso, ma è
fondamentale che ci sia l'alternanza scuola-lavoro, che ci siano
dei percorsi integrati che possano collegare i ragazzi con il
territorio, con le aziende, quello che forse abbiamo avuto più
difficoltà negli anni e nei decenni a realizzare. Ci tenevo e ci
tenevamo a precisare queste cose, perché oggi si conclude o
comunque si aggiunge un tassello ad un lavoro che negli anni si è
sviluppato, che va poi anche nella riorganizzazione logistica della
città. Io sono convinto che non si facciano morire le attività
commerciali mettendo una scuola polmone ai limiti della città,
anzi, si rivalorizza la fermata del treno in quella zona, si
riorganizzano magari i trasporti. Viviamo in un momento dove
abbiamo delle scuole di fine anni Cinquanta-Sessanta che purtroppo
rappresentano dei pericoli, bisogna dirlo. Abbiamo sempre lavorato
sulle manutenzioni, ma le manutenzioni straordinarie non possono
essere eterne, devono svilupparsi in un modo da ridare fiato ad una
città che deve vivere e crediamo che l'università sarà
un'opportunità per far vivere la città anche commerciale, ma
cercando con questa riorganizzazione di rivedere il suo assetto sia
per la Media e Bassa Valle che per la città. Anche l'edilizia
scolastica è un settore delicato, perché abbiamo le persone dentro,
gli alunni, e nel mentre si vuole intervenire, quindi si deve
comunque riuscire a studiare soluzioni immediate.
Questo per dire che noi seguiremo e continueremo a dare il
nostro apporto per vedere come viene ridisegnato il contenuto e la
logistica della scuola valdostana e questo lo si può fare solo
tutti assieme. È per quello, Assessore, che noi spesso magari ci
inalberiamo un attimino quando vediamo la delibera con già scritte
certe cose, alcune decise, altre meno. Più condividiamo, più
riusciamo a monte a dare tutti il nostro apporto e più a valle si
riesce a non creare allarmismo sul territorio. Questa delibera che
noi abbiamo sollevato nello scorso Consiglio, effettivamente ha
creato - e ne parleremo anche in altre iniziative -
dell'allarmismo, perché quando si preparano certe scelte
nell'ottica di spiegarle, soprattutto in un mondo delicato come
quello dell'istruzione, si sa che ci devono essere delle riforme,
ed è giusto che ci siano, ma sempre cercando di mantenere e
simulando il più possibile, onde evitare che attraverso queste ci
siano poi delle previsioni che magari non si erano valutate.
Con l'emendamento e con le modifiche crediamo che si possa
arrivare ad un documento condiviso che salvaguardi quanto detto in
commissione, che aggiunga alla deroga numerica (è la questione
fondamentale) e che si inserisca in una ridefinizione globale del
sistema scolastico: contenuti, logistica, sicuramente orientamento,
affinché ci sia un sistema scolastico che guardi al futuro di
questa comunità.
Presidente -
La parola al collega Cognetta.
Cognetta (M5S) -
Grazie Presidente.
Anche noi accogliamo con favore la modifica della mozione
presentata dai colleghi dell'UVP. Vorrei avere poi anch'io alcune
informazioni quando andremo in commissione rispetto ai lavori del
piano terra del nuovo edificio dove si è spostato il liceo che
devono essere sistemati, devono essere finiti, che sono secondo me
sono il nocciolo della questione che ci blocca un po', perlomeno
penso di aver capito così da ciò che sta accadendo. Vorremmo poi
capire fino in fondo se riusciamo a rispettare quei tempi che lei
auspica, che anche noi ovviamente auspichiamo e che ci eravamo
dati, e vorremmo capire se riusciamo a fare questo benedetto
spostamento.
Per quanto riguarda la deroga sui numeri, questa ci sembra
fondamentale perché, dati anche i tempi e le prescrizioni, sarebbe
estremamente corretto scriverlo. Accogliamo pertanto anche noi con
favore questa modifica e ci riserviamo successivamente di fare
altre considerazioni nel prosieguo del Consiglio.
Presidente -
La parola al Consigliere Bertschy.
Bertschy (UVP) -
Chiederei una piccola sospensione. Mi
pare che ci sia la disponibilità di emendare la mozione, quindi è
per formulare l'emendamento alla stessa.
Presidente -
Prima di concedere la sospensione, visto che
ieri sono state annunciate delle risoluzioni che verrebbero
presentate oggi, vi ricordo solo di presentarle a tempo debito,
proprio per evitare la mancanza di possibilità di verificarle e per
dare il tempo di predisporre la documentazione da consegnare ai
Consiglieri.
Sono accordati cinque minuti di sospensione.
Si dà atto che la seduta è sospesa dalle ore 9.52 alle ore
10.08.
Viérin M. (Presidente) -
Riprendiamo i lavori. Ricordo
che era stata chiesta la sospensione per addivenire ad un accordo.
La parola al collega Bertschy.
Bertschy (UVP) -
L'impegno a memoria non me lo ricordo,
ma in ogni caso abbiamo emendato la mozione chiedendo un
coinvolgimento stretto della V Commissione, insieme all'Assessore,
a riguardo del lavoro che si dovrà fare per arrivare allo
spostamento. L'impegno è a relazionare in V Commissione entro il
mese di luglio in merito al progetto di riorganizzazione del polo
scolastico della Bassa Valle e a confermare la deroga del numero
minimo di iscritti per la prima classe pari a 16 studenti. Nello
spirito che ha animato la discussione su questo progetto politico,
direi che abbiamo trovato per una seconda volta il giusto
compromesso. Noi saremo attenti come gruppi di opposizione a far sì
che questo lavoro vada avanti proprio nella direzione che tutti
abbiamo immaginato, che i territori nel loro complesso non abbiano
da rimetterci, perché io sono convinto che il Comune di
Pont-Saint-Martin con il Politecnico avrà la possibilità, anche con
il lavoro che si sta facendo sulla
Pépinière
, di avere una
valorizzazione, una connotazione e un'identità più precisa, e il
polo scolastico confermerà definitivamente la sua funzione.
Tutto questo non è fatto tanto per dare più meriti all'uno o
all'altro, ma per garantire ai giovani della Bassa Valle, alle
famiglie e anche a chi opera nelle scuole, quindi gli insegnanti e
tutti coloro che ci lavorano, una visione del futuro che sia
sostenibile e che dia garanzie anche per quanto riguarda la
competitività che c'è dagli altri territori rispetto alle scuole.
Rimane aperto poi il tema, Assessore - ma ci sarà tempo di vederlo
con calma - dell'ospitalità degli studenti che arrivano dalle
vallate laterali. Grazie.
Presidente -
La parola all'Assessore Rini.
Rini (UV) -
Grazie Presidente e grazie collega.
Ovviamente esprimiamo anche noi soddisfazione per questo accordo
che abbiamo trovato su questo tema così importante. Saremo tutti
attenti a monitorare con precisione questa situazione.
Presidente -
Grazie colleghi. Possiamo procedere alla
votazione. Si vota il testo emendato, come illustrato dal collega
Bertschy. La votazione è aperta. La votazione è chiusa.
Presenti: 33
Votanti: 33
Favorevoli: 33
Il Consiglio approva all'unanimità.
Sono pervenute al tavolo della Presidenza tre risoluzioni che
verranno distribuite tra qualche istante.
