Classificazione
TRASPORTI E VIABILITÀ
Impianti a fune



Oggetto del Consiglio n. 3654 del 22 maggio 2024 - Resoconto
OGGETTO N. 3654/XVI - Interpellanza: "Intendimenti in merito
all'aggiornamento dello studio di fattibilità sulla
riorganizzazione degli impianti a fune".
Marguerettaz (Presidente) -
Punto n. 35 all'ordine del
giorno. Per la presentazione, la parola al collega Aggravi.
Aggravi (RV) -
Il 6 maggio scorso le Commissioni
consiliari II e IV hanno avuto modo di approfondire e hanno
ospitato la presentazione dello studio di fattibilità
sull'organizzazione degli impianti a fune che è stato commissionato
per il tramite di Finaosta dalla Regione. Un'occasione, in realtà -
io direi soprattutto l'analisi dello studio, che è stata al di là
poi del contenuto legato alle società - anche per fare alcuni
ragionamenti e alcune analisi su quello che è un po' lo stato del
mondo della neve, perché comunque va detto, ed è giusto dirlo, che
c'è una corposa parte che riguarda appunto la geografia complessiva
e i numeri del settore neve. Ovviamente il cuore dello studio poi è
l'analisi che si fa relativamente allo stato delle società e alle
possibili prospettive, agli scenari di riorganizzazione e, come
dicevo, anche all'evoluzione di quello che può essere il settore
neve.
È emerso comunque che, al di là della giusta necessità di
aggiornare alcune parti per un discorso per via del fatto che è
passato quasi un anno, e comunque c'è anche la possibilità di
aggiungere degli elementi in più... forse occorre anche fare
qualche approfondimento relativamente... chiamiamolo al
posizionamento competitivo della nostra Regione, soprattutto
dell'evoluzione che c'è stata e ci potrà essere a fronte del mondo
che sta cambiando e anche dei gusti del turismo in tal senso, forse
valutare anche un approfondimento maggiore relativamente a realtà
di
competitor
più di prossimità: penso alla parte delle Alpi
francesi e al Vallese.
Abbiamo presentato quest'interpellanza che ha tre domande: la
prima è una domanda più di natura non tanto procedurale ma anche
politica, cioè per capire un po' qual è da parte del Governo la
prospettiva relativamente alle considerazioni di questo studio, al
di là di quello che poi sarà il percorso in Commissione, quindi
chiediamo al Governo regionale, quindi all'Assessore competente,
"quale percorso amministrativo, al di là delle eventuali ulteriori
audizioni che potranno essere organizzate dalle Commissioni
competenti - si è già parlato dell'audizione anche dell'Assessore
al turismo, perché giustamente non è di poco conto quanto riportato
nello studio - intenda porre in essere per dare corso alle
valutazioni e anche alle prime conclusioni" che questo studio
fornisce e ha fornito alle Commissioni e anche al Governo; "se, di
concerto con Finaosta, siano già state individuate le parti dello
studio che potranno essere oggetto di aggiornamento e
integrazione", e l'Assessore sa già, perché l'ho detto in
Commissione, che non siamo tanto interessati all'aggiornamento dei
numeri, ma a un aggiornamento che sia più di natura strategica ed
evolutiva relativamente al settore neve, e anche magari al modello,
perché qualche considerazione in più sicuramente è stata fatta.
La terza domanda invece tocca un tema di prospettiva, ma non
soltanto, ovvero chiediamo "se, alla luce delle prime conclusioni
che individuano come soluzione ottimale quella della "società
unica", si intenda approfondire l'eventuale scenario che possa
prevedere anche la quotazione in Borsa (o altre forme di
coinvolgimento di investitori privati) di quota parte
dell'azionariato della nuova possibile
holding
". È un calcio
al pallone un po' più avanti, me ne rendo conto, però riteniamo
importante sollecitare, o comunque porre sul tavolo della
discussione anche questo elemento, perché giustamente - lo abbiamo
detto più volte in quest'aula - al di là dello studio, serve
un'evoluzione del modello di finanziamento delle nostre società e
soprattutto del reperimento di risorse, perché comunque, guardando
la concorrenza, sappiamo che gli investimenti necessari sono sempre
maggiori e devono essere sempre più performanti e anche differenti
rispetto a quello che il mercato, non soltanto europeo, prevedono
con evidenti ricadute, perché comunque sia se andiamo a fare una
banale analisi di quello che è, ad esempio, il costo degli skipass
in altre realtà, guardiamo soprattutto oltreoceano, vediamo che
effettivamente, a fronte di determinati investimenti e di
determinata offerta, il costo è maggiore. Questo è un dato di fatto
al di là del cambio in valuta, questo va detto, quindi l'idea...
non la voglio chiamare provocazione ma voglio chiamarla come
proposta di valutazione, non un
ballon d'essai
ma una
concreta valutazione... se questo può anche essere uno degli
scenari che possano essere oggetto di integrazione dello studio per
andare appunto a reperire anche delle risorse al di là del
finanziamento pubblico.
Presidente -
Per la risposta, la parola all'assessore
Bertschy.
Bertschy (AV-VdA Unie) -
Utilizzerò l'interpellanza quasi
come una risposta
in progress
, il dopo audizione, è stato
difficile mettere poi insieme gli impegni della Commissione con
l'attività che dovevamo fare come Governo, però finalmente siamo
riusciti a fare quest'audizione e forse anche aver avuto il tempo
di stabilizzare nelle due stagioni successive un po' la situazione
del settore non è stato neanche così male. I dati sono sicuramente
da andare ad aggiornare, però abbiamo anche stabilizzato, con due
inverni anche differenti ma difficili, la visione di un settore che
continua comunque a dare le sue risposte e a crescere anche sotto
il profilo della sua posizione sul mercato nazionale, europeo e
direi anche mondiale per certe località. In quell'audizione ho
avuto modo di rilevare come ci sia da parte di tutti un'attenzione
critica al lavoro che stiamo facendo ovviamente rispetto
all'opposizione, ma una critica costruttiva proprio per andare ad
avere, come Consiglio regionale, tutti gli elementi necessari poi
per fare una scelta che, al di là di chi governa, oggi va fatta su
un
asset
strategico della nostra economia.
Proprio in relazione a questo - provo a mettere insieme quanto
meno le prime due domande - abbiamo deciso di lavorare - e lo
faremo probabilmente con un emendamento nella discussione di
assestamento -, di reperire alcune risorse ancora necessarie per
andare all'aggiornamento di quello studio e di utilizzare le
osservazioni che sono state fatte, in particolare il collega
Aggravi ha avuto modo di portare la posizione sua e del suo gruppo
su alcuni elementi, da un lato gli aiuti di Stato, ma dall'altro
anche la visione più strategica sul governo del settore degli
impianti. Questi come alcuni altri elementi, per esempio, lo studio
approfondito poco, anche perché non era stata data
quest'indicazione inizialmente, l'aspetto più pratico,
organizzativo a livello territoriale, che sappiamo che è uno degli
elementi che preoccupa, su una riforma come questa come su altre
riforme, quando si allontana un po' il governo dei settori dal
territorio, quanto meno nell'immaginario questo può succedere. Tema
finanziario, tema aiuti di Stato, tema organizzativo saranno
aspetti da andare a completare nella fase di studio e stiamo in
attesa, Finaosta è al lavoro con la società che è stata incaricata
di questa prima parte di lavoro per aggiornare questo documento
sulla base di quello che è uscito dalle Commissioni e sulla base di
alcune cose che anche Finaosta e le società hanno chiesto di andare
a rilevare. A livello amministrativo daremo disponibilità delle
risorse che saranno necessarie, a livello organizzativo, anche come
metodo di lavoro, io chiederò, credo a nome anche del Consiglio, di
completare questa fase di aggiornamento entro inizio autunno, in
modo che entriamo nell'ultimo anno di legislatura e si possa andare
poi, durante l'inverno o al massimo la primavera, a dare
un'indicazione definitiva per evitare di ritornare di qui a due
anni a riparlare delle stesse cose e non completare questa fase di
studio.
Per quanto riguarda la domanda n. 3, noi non abbiamo ancora
immaginato, per esempio, quello che lei pone nella domanda: "se si
intende approfondire l'attuale scenario che possa prevedere anche
la quotazione in Borsa". Non l'abbiamo immaginato ma potrebbe
essere uno degli elementi in più da mettere come fase di
approfondimento. La cosa importante è invece prendere in carico
definitivamente il tema più di visione prospettiva degli
investimenti. Sugli investimenti di manutenzione, di revisione,
investimenti di una certa portata possiamo intervenire ancora con
le risorse regionali in assestamento o in bilancio ordinario, però
sappiamo bene che sui grandi investimenti, non li cito ma più o
meno li conosciamo tutti, sono indicati sul DEFR, su quegli
investimenti non siamo in grado con il bilancio regionale di andare
oltre a una certa portata, anche perché con il bilancio regionale
poi dobbiamo dare risposta giustamente alla sanità, all'istruzione,
al lavoro, a quegli elementi che sono essenziali e principali
nell'utilizzo del bilancio pubblico. Andare a capire come, senza
perdere l'asse strategico, reperire delle risorse che ci possano
essere di aiuto per continuare ad investire a rendere competitivi i
nostri comprensori è sicuramente necessario. Quella della
quotazione è una delle strade che si può studiare, evidentemente,
come Governo, siamo in dirittura di arrivo su un progetto che verrà
poi presentato nelle prossime settimane, ci sono altre strade che
possono sicuramente metterci in condizioni di provare a studiare
come reperire delle risorse, mantenendo però un governo di questo
settore. Uno dei temi sul tavolo è anche come trovare il modo di
rendere più attivo il settore privato valdostano, perché le grandi
differenze da altri territori sono che da altre parti le imprese e
i privati sono ancora parte attiva del settore degli impianti,
mentre qui nel tempo questo che si è allontanato come modalità, che
non vuol dire che bisogna cercare grandi capitali, ma attraverso un
azionariato probabilmente anche ritrovare un interesse a far parte
di un modello.
Per chiudere la sua terza domanda, forse la risposta può stare
nella prima e nella seconda, sarebbe importante anche mettere
quest'analisi nella fase di studio di modo che qualche indicazione
in più una società così importante ce la possa dare a sostegno
anche del lavoro che stiamo facendo noi. Per dare quindi piena
attuazione e concretezza al lavoro che abbiamo fatto, magari un po'
tardivo con l'audizione, ma che ci può permettere di recuperare
questo tempo nei prossimi mesi, cercheremo di dare a Finaosta e
alla società incaricata dei tempi così che il Consiglio possa avere
al più presto queste informazioni, informazioni che potranno essere
arricchite nei prossimi mesi da uno studio di impatto che Finaosta
ha commissionato, che ci darà qualche elemento, qualche
informazione in più, per capire le ricadute che il settore ha sulla
nostra economia, sulle nostre località, e questo ci sarà
sicuramente di aiuto come informazione nella visione strategica
degli investimenti del futuro.
Presidente -
Per la replica, la parola al collega
Aggravi.
Aggravi (RV) -
Sicuramente un tema fondamentale è quello
degli investimenti, dividendo il mondo in due: gli investimenti
strategici che giustamente lei ha ricordato ad oggi, almeno quelli
ad oggi presenti sul DEFR, ma che in prospettiva possono anche
essere altri, e gli investimenti chiamiamoli più manutentivi, o
comunque di gestione e anche di sostituzione di impianti, magari
minori dal punto di vista della
réclame
complessiva ma che
sono necessari e fondamentali, perché un comprensorio si regge
anche sul piccolo impianto di collegamento che permette ovviamente
la sua percorribilità e fruibilità completa. Se i secondi sono più
gestibili, i primi, quelli strategici, ovviamente necessitano di
un'evoluzione, al di là io direi della normativa degli aiuti di
Stato, perché qui stiamo parlando proprio della necessità di
trovare risorse.
Ben venga l'aggiornamento, ben vengano gli approfondimenti, io
direi anche che nello stesso momento potremmo anche, come attività
di Commissione - ma la Commissione l'ha già detto - fare anche
delle valutazioni ulteriori su investimenti che magari non sono
direttamente collegati al settore, ma che sono integrativi: penso
alla parte turistica ed evolutiva, perché se facciamo degli
investimenti, vogliamo andare verso un determinato settore di
clientela, verso un certo tipo di standard, quindi dobbiamo capire
anche come trattare e gestire il flusso della clientela, che non
possiamo gestire soltanto sulla fruibilità dell'impianto e poi li
salutiamo, perché comunque è un sistema. In tal senso quindi,
concludendo, ben venga anche lo studio per comprendere gli effetti,
l'indotto e le ricadute ovviamente su tutto il sistema economico
valdostano, perché comunque sia il
post
pandemia necessita
anche di un aggiornamento rispetto ai vecchi moltiplicatori in
termini di ricadute sul territorio.
Attendiamo di comprendere quello che è stato preannunciato,
quali possono essere le ulteriori vie di approfondimento e
ritrovarci con tutte le carte utili per prendere una decisione o
comunque fare le proprie valutazioni, io penso comunque comunemente
nell'interesse complessivo del settore.
