Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2160 del 22 maggio 1991 - Resoconto
OGGETTO N. 2160/IX Iniziative per introdurre tariffe
disincentivanti al traffico dei TIR attraverso il Tunnel del Monte
Bianco.
(Ritiro di mozione).
PresidenteDo lettura della mozione presentata dal Consigliere
Riccarand:
Mozione Ricordata la deliberazione n. 1551 dell'8 novembre 1990
con cui il Consiglio regionale ha impegnato la Giunta regionale ad
assumere concreti provvedimenti per ridurre il transito dei TIR
attraverso la Valle d'Aosta;
Evidenziato che i Consigli comunali di Aosta, Pont-Saint-Martin
e Morgex hanno approvato, all'unanimità, dei documenti per
sollecitare interventi concreti di riduzione del traffico dei
TIR;
Rilevato che nei primi mesi del 1991 c'è stato un ulteriore,
fortissimo incremento del transito di TIR attraverso il tunnel del
Monte Bianco, con un aumento del 17% rispetto ai primi due mesi del
1990 e con una media di 2.205 TIR al giorno (festivi compresi);
Sottolineato che il governo italiano sta conducendo una giusta
battaglia per ottenere una riduzione del transito dei TIR
attraverso il Tirolo;
Ricordate le limitazioni al traffico pesante introdotto in
Svizzera da ormai molti decenni;
Evidenziato che uno dei più semplici ed efficaci strumenti per
ottenere una riduzione del traffico dei TIR in Valle d'Aosta è
costituito da un intervento sul traffico di transito attraverso il
tunnel del Monte Bianco (con l'eliminazione di premi agevolati,
abbonamenti per i TIR e con un aumento delle tariffe per i
camion);
il Consiglio regionale
delibera
di impegnare la Giunta regionale ad illustrare alla III
Commissione consiliare permanente, entro trenta giorni, le
iniziative che si intendono assumere per introdurre tariffe
disincentivanti al traffico dei TIR attraverso il tunnel del Monte
Bianco.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Questa mozione era stata presentata il
20 marzo ed ormai è superata da una discussione che è intervenuta
il 22 aprile in consiglio regionale a proposito di una petizione
popolare che si è poi conclusa con una risoluzione che ha già
affrontato la questione ed ha già dato delle indicazioni.
Ritiro la mozione, riservandomi di tornare nel corso del mese di
giugno sugli impegni assegnati alla Giunta dalla risoluzione
approvata il 22 aprile.
PresidenteHa chiesto di parlare il Presidente della Giunta, ne
ha facoltà.
Bondaz (DC)
In effetti quanto dice il Consigliere
Riccarand corrisponde alla verità; nel frattempo la Giunta ha fatto
qualche passo avanti nella direzione a cui si era accennato nella
scorsa discussione, pertanto vorrei dare lettura al Consiglio solo
della parte deliberativa di una delibera che ha preso la Giunta,
proprio in ossequio alle decisioni che erano state assunte dal
Consiglio.
"Delibera: 1) di avviare formali iniziative presso le
competenti autorità governative e comunitarie, affinche il transito
internazionale delle merci attraverso l'itinerario stradale della
Valle d'Aosta sia considerato come problema comunitario e sia
quindi ammesso allo studio e alla adozione di interventi
infrastrutturali e di azioni di sostegno a favore dell'ambiente e
del territorio valdostano e a favore di soluzioni alternative di
trasporto; 2) di approvare la richiesta presso i competenti organi
governativi comunitari di azioni integrate a favore dell'ambiente e
del territorio valdostano e delle infrastrutture di trasporto, che
fra l'altro permettano il transito ferroviario alpino, favorendo
l'intermodalità e costituendo uno sbocco alternativo al traffico
comunitario delle merci su strada, previ studi preparatori
specifici con l'assistenza comunitaria per la fattibilità delle
azioni facenti parte di un programma riconosciuto di interesse
europeo, e con la garanzia della comunità per gli interventi della
BEI; 3) di avviare una iniziativa presso le autorità governative al
fine di ottenere, anche mediante un provvedimento legislativo
speciale, gli strumenti indispensabili per sviluppare il traffico
internazionale e il transito italo-francese delle merci, nel
rispetto della salute e dell'ambiente, nonché di sviluppare gli
scambi e la cooperazione economico-finanziaria e infrastrutturale
quale regione frontaliera della C.E.E. nei confronti della Svizzera
e di ottenere la partecipazione dello Stato alle predette finalità
con azioni di sostegno e con interventi coerenti anche con gli
interventi della C.E.E.; 4) di richiedere alle competenti autorità
ministeriali l'adozione di un sistema tariffario per il pedaggio
autostradale dei trafori alpini, che tenga conto di quanto indicato
in premessa; 5) di richiedere al Ministero dei Trasporti
l'inserimento del piano funzionale triennale, articolo 9 della
legge 385/90, di azioni progettuali in linea con quanto precisato
in premessa, e tale da favorire soluzioni alternative quali il
progetto di valico ferroviario del Gran San Bernardo con
conseguenti interventi che favoriscano l'intermodalità; 6) di
inoltrare formale richiesta al Ministero dei Trasporti per
autorizzare la costituzione di una società mista con la
partecipazione dell'ente Ferrovie dello Stato per la realizzazione
della trasversale ferroviaria alpina del Gran San Bernardo; 7) di
richiedere all'ente Ferrovie dello Stato la stipula di una
convenzione quadro tra Regione ed ente Ferrovie dello Stato per lo
sviluppo del servizio ferroviario in Valle d'Aosta; 8) di rinviare
a successive deliberazioni l'adozione di provvedimenti e degli
impegni che si renderanno necessari per l'attuazione delle
iniziative e degli interventi previsti nei capi
precedenti".
Questa delibera era necessaria per poter dare corso alle
iniziative che intendiamo assumere proprio nell'ottica di cui si
era parlato. Volevo darne notizia, perché probabilmente il
Consiglio non ne era ancora a conoscenza.
Se il Consigliere Riccarand vuole copia della delibera, gliela
posso fornire.
Presidente
La mozione è ritirata.
Il Consiglio prende atto
