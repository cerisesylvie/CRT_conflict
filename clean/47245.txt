Classificazione
ASSISTENZA SANITARIA E OSPEDALIERA
ASSISTENZA SOCIALE
Assistenza socio-sanitaria



Oggetto del Consiglio n. 3539 del 17 aprile 2024 - Resoconto
OGGETTO N. 3539/XVI - Interrogazione: "Strutture
socio-sanitarie-assistenziali abilitate alla 'pet
therapy'".
Marguerettaz (Presidente) -
Punto n. 22 all'ordine del
giorno. Per la risposta, la parola all'assessore Marzi.
Marzi (SA) -
Domanda n. 1: "Quali siano le strutture
socio-sanitarie-assistenziali abilitate alla "Pet therapy" o IAA
nella nostra regione". Considerato quanto già trattato sul tema, è
innanzitutto utile precisare, per ulteriore chiarezza, quanto segue
rispetto agli interventi assistiti con gli animali, appunto l'IAA,
che genericamente si citano con il termine di "Pet therapy".
Il rilascio del nullaosta da parte dell'autorità sanitaria
territorialmente competente - quindi della struttura regionale di
prevenzione sanità, veterinaria e sicurezza alimentare - è previsto
per le seguenti attività svolte e nei seguenti casi: presso i
centri specializzati in terapia assistita con animali, TAA, e in
educazione assistita con animali, EAA; presso tutte le strutture
non specializzate presso le quali sono erogate terapie assistite
con animali; presso le strutture non specializzate che erogano
educazione assistita con animali, per animali residenziali cioè che
sono ricoverati all'interno della struttura.
Pertanto, al di fuori di queste tre casistiche sopra descritte,
tutte le strutture socio-sanitarie-assistenziali, così come
definito nel testo dell'interrogazione, non necessitano di
nullaosta.
Come già riferito al Consiglio, a oggi in Valle d'Aosta l'unico
caso al quale è stato rilasciato il necessario nullaosta è il
centro specializzato per la riabilitazione equestre sportiva nel
Comune di Nus.
Rispetto al quesito posto, non essendo pervenute agli uffici
competenti comunicazioni di progetti di "Pet therapy" sul
territorio, abbiamo formalmente chiesto al CELVA, al J.B. Festaz,
all'Azienda USL e all'ISAV di segnalarci eventuali iniziative poste
in essere in quest'ambito nelle strutture a loro collegate.
Sarà nostra cura informarla sul riscontro che perverrà agli
uffici su quanto richiesto.
Le strutture possono erogare interventi assistiti con animali
purché ne garantiscano la tutela sanitaria, la sicurezza degli
utenti, la tutela della salute e del benessere degli animali
impiegati. Nelle strutture è infatti necessario, nelle aree in cui
si effettuano gli interventi, rispettare i seguenti requisiti
minimi: l'area deve essere di dimensioni adeguate, separate o
separabili, al fine di evitare interferenza con eventuali altre
attività svolte; l'area deve essere dotata al suo interno, o nelle
immediate vicinanze, di lavandino con acqua corrente, corredato di
detergente per mani e adeguati sistemi di asciugatura e deve essere
inoltre dotata di attrezzature specifiche, individuate dall'équipe,
in relazione al tipo d'intervento erogato e agli animali
impiegati.
Se esterna, l'area deve risultare adeguatamente recintata e con
fondo sufficientemente drenante e morbido, facilmente ispezionabile
e tale da rendere agevole la rimozione delle deiezioni o di altri
materiali estranei.
Se al chiuso, l'area deve essere dotata di adeguate finestre o
di impianti in grado di assicurare adeguata illuminazione e
ricambio d'aria, nonché di sistemi di controllo delle condizioni
ambientali. Il pavimento deve inoltre essere antiscivolo, lavabile
e disinfettabile o sanificabile.
Inoltre, a chiunque intenda avviare iniziative o progetti di
"Pet therapy" all'interno della struttura di cui è responsabile
spetta verificare il rispetto dei requisiti previsti dalle linee
guida nazionali e dalle disposizioni regionali attuative, in
particolare riguardo all'iscrizione nell'albo regionale degli
operatori coinvolti, quindi ciò spetta a chiunque intenda avviare
iniziative di quel tipo.
Come abbiamo già riferito in aula, inoltre, gli interventi
assistiti con gli animali - regolamentati appunto a livello
regionale dalla delibera 1680/2015, che recepisce le linee guida
nazionali - sono svolti da équipe multidisciplinari e prevedono
appunto le tre tipologie di attività - che abbiamo descritto già
allo scorso Consiglio e prima - quindi sia la terapia assistita con
gli animali, sia l'educazione assistita con gli animali, sia
l'attività assistita con animali.
La sua attenzione su un tema così complesso e variegato, collega
Ganis, è stata indubbiamente utile, anche per approfondire gli
aspetti comunicativi che contribuiscono a rendere maggiore
chiarezza e a raccogliere eventuali proposte che devono - lo
ripetiamo - pervenire per sviluppare progettualità e attività in
tal ambito da parte dei soggetti abilitati e descritti all'interno
del registro.
Presidente -
Per la replica, la parola al collega
Ganis.
Ganis (LEGA VDA) -
Da una ricerca che ho fatto, ho potuto
evidenziare che le persone iscritte all'albo, quindi riconosciute e
formate, sono circa ventotto, mentre di strutture autorizzate ne
risulta una sola, che è il Centro associazione valdostano sportivo
dilettantistico e sociale per la riabilitazione equestre, che ha la
sede a Nus.
Poi magari ci possono essere anche altre strutture che hanno il
nullaosta per poter esercitare questa professione.
Io capisco che lei ovviamente non può essere onnipresente e
tantomeno conoscere tutte le problematiche che affliggono la sanità
locale, la mia è una segnalazione e quindi ne tenga conto.
Mi permetta quest'osservazione, Assessore: c'è sicuramente una
struttura socio-assistenziale che non è inserita nella struttura
autorizzata, però - come ha detto lei - l'importante è che abbia
ottenuto il nullaosta. Vedremo, io a oggi non ho ricevuto la
risposta per un accesso agli atti, però c'è il personale che lavora
all'interno di questa struttura, quindi che svolge la "Pet
therapy", che non è inserito nell'albo. Abbiamo parlato
dell'importanza di avere questo albo e poi ci sono persone che
esercitano questa professione e non sono inserite all'interno
dell'albo. Questo glielo ricordo, persone formate e autorizzate,
come da delibera 1680/2015.
Partendo dal presupposto - lei, Assessore, l'ha ben evidenziato
nel Consiglio precedente - che le persone con i requisiti richiesti
è giusto che possano svolgere questa professione e visto che da
parte sua c'è questa volontà anche di far chiarezza, mi spieghi
come mai una persona non iscritta all'albo eserciti questa
professione.
Magari, quando può, vada a controllare, grazie.
Da parte nostra continueremo a vigilare su questa tematica, a
questo punto non mi resta che prendere la palla al balzo e lanciare
un appello a tutte le persone formate e iscritte all'albo, affinché
presentino dei progetti di "Pet therapy" presso le nostre strutture
sanitarie-assistenziali, nella speranza che vengano prese in
considerazione.
Se la "Pet Therapy" da oggi in poi verrà inserita in questo
contesto socio-sanitario, sarà merito suo, Assessore, ma anche in
particolar modo del nostro gruppo, che ha portato in aula questa
tematica.
