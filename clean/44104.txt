Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 1170 del 13 gennaio 2022 - Resoconto
OGGETTO N. 1170/XVI - Interpellanza: "Adozione di strumenti e
procedure idonei a risolvere i problemi del tracciamento dei
contagi da Covid-19".
Bertin (Presidente) -
Punto n. 44 all'ordine del giorno.
La parola alla consigliera Spelgatti.
Spelgatti (LEGA VDA) -
Torniamo di nuovo sul punto del
tracciamento dei contatti; ne avevamo già parlato ieri quando
trattavamo delle USCA, ma soltanto molto velocemente e ricordo che
avevamo già portato varie iniziative come Lega da tempo, la più
lontana nel tempo è addirittura nel dicembre 2020 e le iniziative
riguardano in particolare i due temi essenziali per la prevenzione
del Covid: tracciamento e territorio, territorio con le USCA e ne
abbiamo parlato ieri.
Ricordo ora cosa avevamo detto all'epoca; la proposta che
avevamo fatto nel dicembre 2020, sulla base di quello che era stato
l'esito delle prime ondate e sulla base di quella esperienza,
facevamo una proposta per rendere effettivo il tracciamento per il
futuro. Avevo detto questo: "considerato che una delle principali
cause dell'esplosione dei contagi Covid nella nostra regione è
stata dovuta al sistema di tracciamento dei contatti che non ha
funzionato a dovere; atteso che si è corsi ai ripari implementando
le risorse umane da destinare al servizio medesimo, ma che ciò ha
comportato necessariamente la perdita di molti giorni fondamentali
per l'isolamento dei possibili contagiati; valutato che appare
fondamentale procedere immediatamente alla predisposizione di un
sistema di allerta rapida per scongiurare la predetta terza ondata
con un piano che preveda: il reperimento di soggetti potenzialmente
disponibili in caso di necessità a occuparsi del progetto
Tracciamento; la predisposizione di un elenco di questi soggetti;
la preventiva formazione degli stessi, tenuto conto che la maggior
parte di essi è già stata formata in questi mesi, ma che nuovi
soggetti devono entrare a far parte dell'elenco per essere chiamati
in caso di necessità e devono poter essere operativi
immediatamente, sapendo già cosa devono fare, poi la pianificazione
di una procedura automatica, che, a seconda del crescente numero di
contagi, preveda l'immediato e proporzionale aumento del personale
attivato per il tracciamento dei contatti. In ultimo, la
predisposizione di una procedura dettagliata da seguire da parte
dei cosiddetti "tracciatori"; considerato altresì che il medesimo
problema si è riscontrato sulle USCA (Unità Speciali di Continuità
Assistenziale), che hanno il compito di gestire a domicilio,
consulto telefonico, videoconsulto, visite domiciliari i pazienti
sospetti o accertati Covid-19 non necessitanti di un ricovero
ospedaliero e che sono fondamentali per fronteggiare l'emergenza
sanitaria; valutato che anche per le USCA vale il medesimo discorso
dell'elenco delle risorse potenzialmente disponibili e già formate
e che il numero di quelle attivate deve essere dinamicamente
rapportato ai bisogni, senza necessità di delibere di Giunta
specifiche. Il tutto attraverso la predisposizione di una delibera
quadro che pianifichi una procedura con immediato e proporzionale
aumento del personale chiamato in relazione al superamento dei vari
scaglioni che individuano il numero di persone contagiate", per
questo noi impegnavamo il Governo regionale "a predisporre
immediatamente, di concerto con l'Azienda sanitaria locale, un
piano di allerta rapido per il tracciamento dei contatti e uno per
le USCA, al fine di prevenire la possibile terza ondata di contagi
da Covid.".
A seguito poi di questo ordine del giorno abbiamo fatto tante
altre iniziative, però la risposta è sempre stata la stessa
sostanzialmente: "è stato tutto fatto, va tutto bene". Proprio ieri
abbiamo riparlato della questione USCA, sapendo che le USCA sul
territorio sono assolutamente irrisorie, anzi, sono diminuite
sempre di più e purtroppo la risposta è stata: "ma tanto quelle che
ci sono comunque sono sufficienti perché i consulti sono
telefonici".
Allora, siamo alla quarta ondata: il dato di fatto è che il
tracciamento è saltato, le infezioni divampano a vista d'occhio, le
persone non sanno assolutamente cosa fare, i centralini sono in
tilt; ricordiamo, tra l'altro, la nostra iniziativa che era stata
approvata ma che poi non ha avuto nessun seguito per l'attivazione
del 116-117, che sarebbe stato molto utile anche in questa
situazione. Le USCA non ci sono, quindi il tutto poi si riversa
sull'ospedale, con le tutte conseguenze che ci sono anche per i
cambi di colore e tutte le conseguenze anche per l'economia. Non ci
sono le liberazioni delle quarantene e senza il tracciamento,
chiaramente, non c'è il caricamento dei dati in tempo reale e
quindi rischiamo di essere sanzionati da Roma e con questo, ripeto,
anche tutti i cambi di colore. Tra l'altro, anche ieri c'era stata
un'altra nostra iniziativa sul discorso del mancato caricamento dei
dati per InfluNet sui dati delle epidemie influenzali: siamo stati
solo noi e la Calabria a non avere caricato i dati e anche lì ci è
stato risposto che c'è stato un problema informatico. Continuiamo
sempre ad avere questa risposta, ma addirittura dalla scorsa
legislatura.
Tutto questo ha delle ripercussioni sulla vita dei cittadini che
è enorme non solo dal punto di vista sanitario, ma anche dal punto
di vista economico, per questo noi diciamo: atteso che siamo alla
quarta ondata pandemica, che il sistema di tracciamento è saltato,
con infetti che molto spesso non vengono contattati se non dopo
giorni dal risultato positivo del tampone e che i ritardi si
protraggono anche nel momento della fine della quarantena,
interpelliamo l'Assessore alla sanità per conoscere quali strumenti
si intendano adottare per risolvere il problema del tracciamento
dei contagi e se, alla luce di quanto accaduto, si pensa di
adottare per il futuro le procedure suggerite nell'ordine del
giorno di cui sopra, cioè nel 2020.
Presidente -
Per la risposta, ha chiesto la parola
l'assessore Barmasse.
Barmasse (UV) -
Poi le leggo la risposta, però ci terrei,
a titolo informativo, anche a dare alcuni dati. Le cose sono
cambiate, siamo alla quarta ondata - lo dico a lei, ma lo dico un
pochettino a tutti - e gli ultimi lavori dimostrano che, quando si
superano i 50 casi giornalieri ogni 100 mila abitanti, il
contact tracing
non serve assolutamente a nulla, perché
l'infezione corre molto più velocemente, quindi quello che sapevamo
nel dicembre nel 2020 non ha più un valore in questo momento. Il
contact tracing
con i numeri attuali e con la diffusione
della variante Omicron non c'è più in tutta Italia, non c'è una
Regione in Italia che ha potuto farlo.
La Commissione Salute o, meglio, il Coordinamento per la
prevenzione della Commissione Salute due giorni fa ha chiesto che
il contact tracing... perché l'unica utilità ci può essere
solamente sui positivi sintomatici, questa è la richiesta che ha
fatto il Coordinamento di prevenzione della Commissione Salute.
Questo due giorni fa e se ne riparlerà oggi all'una anche di questo
argomento e poi ovviamente bisognerà capire se il Governo recepirà
o meno queste iniziative, direttive.
Dal punto di vista del contact tracing, quindi dobbiamo capire
che, quando si superano i 50 casi giornalieri ogni 100 mila
abitanti, in realtà stiamo utilizzando un mucchio di risorse, ma
questo non ha un'utilità dal punto di vista né epidemiologico, né
del controllo dell'infezione e questo penso che sia sotto gli occhi
di tutti, perché lo vediamo tutti i giorni.
Teniamo presente che il numero di persone che noi abbiamo
impiegato nel contact tracing nell'ondata di dicembre 2020 era di
13 persone al giorno e questo aveva potuto portarci, diciamo, a una
capacità di controllo dei contatti. Adesso abbiamo due turni di 14
persone alla mattina e 14 al pomeriggio, 28 persone, più 5 persone
Infotamponi, quindi un numero più del doppio di quello dell'anno
scorso e stiamo riuscendo a malapena. Stiamo cercando di recuperare
i pazienti positivi per dare loro la data del tampone di
guarigione; dove si è fermato, si è creato il collo di bottiglia,
che c'è stato in tutta Italia. Questa non deve essere una
giustificazione, però bisogna capire che, se fosse solamente un
problema della Valle d'Aosta, vorrebbe dire che magari noi non
riusciamo a farlo, ma quando la cosa riguarda tutta la nazione
italiana, nessuno escluso, compresi il tracciamento dei contatti e
i testing nelle scuole, tant'è vero che la stessa Commissione ha
definito impossibile fare in testing nelle scuole in tutta Italia
perché non c'è il personale per farlo... tutto questo per dire qual
è l'attuale situazione. Noi, quindi, abbiamo un impegno enorme di
persone: enorme per la Valle d'Aosta perché noi utilizziamo più di
30 persone solamente per questa problematica e per dare la
programmazione dei tamponi, questo ci dà un po' un'idea di quale
sia la situazione ed è la stessa situazione in tutta Italia.
Quello che noi abbiamo cercato di fare, com'è stato fatto in
altre Regioni, quello che faremo anche tramite delibere e quello
che stiamo facendo in questi giorni, è di cercare di ridurre il
problema del collo di bottiglia, autorizzando, come saprete anche
voi, le farmacie, i medici di medicina generale, i pediatri di
libera scelta a poter fare anche i tamponi di guarigione. Stiamo
rivedendo una procedura in modo da poter rendere in maniera
automatica l'uscita dalle quarantene - basterà avere un test
negativo e si uscirà dalla quarantena -; così come stiamo rivedendo
anche il sistema delle ordinanze per risolvere il problema di dire
"non mi è arrivata l'ordinanza, sono in quarantena...", eccetera,
quindi di creare tutto ciò in maniera automatica, lo stiamo facendo
in questo momento. Anche le altre Regioni lo stanno facendo in
questi giorni: in Emilia Romagna è dal 10 che i farmacisti sono
autorizzati a fare i tamponi di fine quarantena e questo è un
meccanismo; l'altro meccanismo è quello che le dicevo prima, cioè
quello di rendere automatica l'uscita delle quarantene e lo faremo,
quindi, in questo momento, a parte un carico sanitario
importante... questa è la realtà, ovviamente, perché i numeri sono
talmente enormi: sono venti volte i numeri delle altre volte e
l'incidenza nelle scuole è di mille casi positivi ogni cento mila
bambini. Questo per darci un'idea di quali sono i numeri.
Poi non è che voglia trovare giustificazione, ma vorrei dare un
quadro della realtà non solo valdostana, ma di tutta Italia. Tutto
è migliorabile, stiamo cercando di farlo, stiamo cercando di
trovare dei sistemi anche informatici che in automatico possano
fare dei contatti e fare dei tracciamenti, tenendo presente quello
che le dicevo prima: probabilmente si andrà verso il tracciamento e
la sorveglianza sanitaria solamente nei pazienti positivi
sintomatici, tutti gli altri no. Lo stesso potrebbe succedere negli
ospedali in cui i positivi che sono ricoverati per altri motivi - e
quindi la positività è un fatto occasionale - non vengano più messi
nei reparti per Covid, ma tenuti in isolamento nei reparti stessi.
Questo è quello che si cercherà di fare e che stiamo cercando di
fare; questo è dove si sta andando, questo è quello che dice la
letteratura scientifica.
Anche se noi avessimo la possibilità di mettere 400 persone per
fare il tracciamento dei contatti, ciò non limiterebbe la
diffusione del virus. Questo l'ha detto anche l'Organizzazione
mondiale della sanità: fra due mesi - pare, se non si sbagliano -
il 50 percento dei cittadini avrà avuto contatto con sintomi, o
saranno asintomatici, con la variante Omicron, ma le altre varianti
si stanno già sviluppando. A mio avviso, quindi in questo momento
il grosso problema è quasi più di tipo amministrativo; è ovvio che
c'è un impatto anche sul sistema sanitario, ma relativo rispetto ai
numeri enormi che abbiamo, e poi speriamo che si fermi, perché
abbiamo sempre e solo un ospedale e questo, purtroppo, rimane.
L'impatto sulla terapia intensiva in proporzione ai numeri è
comunque limitato e quindi speriamo di poter mantenere questo
sistema.
Gli anticorpi monoclonali: lei ha fatto riferimento alle USCA.
Di fatto noi siamo comunque la Regione che ne fa di più e le
indicazioni vengono comunque date dalle USCA; potremmo averne di
più, ma i medici non li abbiamo, però riusciamo comunque a fare
tanti anticorpi monoclonali e quindi proteggere un po'
l'ospedale.
Questa non era la risposta che era stata scritta dagli Uffici, è
la risposta che le do io per essere per quanto possibile
realistici, non per nascondersi, ma per dire qual è la
situazione.
Président -
Pour la réplique, la parole à la conseillère
Spelgatti.
Spelgatti (LEGA VDA) -
Mi piace di più quando risponde
lei rispetto a quando dà una lettura più asettica delle risposte
degli uffici.
Prendo atto della sua risposta e sì, è verissimo, tutto quello
che lei ha detto è assolutamente vero, anche perché le nostre
iniziative avevano un senso e una logica prima dell'arrivo di
Omicron, ma ci interessava comunque riportarla sul pezzo; questo
anche perché le indicazioni che avevamo raccolto erano indicazioni
da personale che lavorava all'interno e che sosteneva appunto che
ci fossero delle problematiche relative a questa mancanza di
automazione.
Io mi auguro che tutto quello che sta succedendo - e non apriamo
minimamente questo capitolo visto che le decisioni non competono a
noi - porti a un cambio drastico in relazione alla gestione di
tutta la questione pandemica dall'alto, perché i risultati e tutto
quello che sta avvenendo dovrebbe far riflettere un attimo e far
fermare rispetto alla direzione che è stata presa e verso dove si
sta andando, comunque non apro minimamente questo capitolo.
Quello che mi è interessato della sua risposta è invece il fatto
che ormai è diventata una questione amministrativa, cioè bisogna
gestire semplicemente la situazione e quello che non va è che le
persone si ritrovino a rimanere completamente bloccate, a non poter
avere più alcuna vita sociale e a non sapere più chi contattare,
come contattare, senza sapere cosa si debba fare e soprattutto come
fare per uscire dalla quarantena. Ben vengano quindi le misure che
volete adottare in relazione soprattutto alla fine della
quarantena, con meccanismi che siano automatici; l'unico appello
che facciamo è quello di farlo il più fretta possibile perché
abbiamo una quantità di positivi in Valle d'Aosta enorme, persone
che non riescono a tornare alla propria vita lavorativa, sociale e
quant'altro. Poi vediamo che ci sono delle situazioni a catena che
sono ormai insostenibili, quindi sarebbe sicuramente una risposta
utile; l'ho già vista annunciata sui giornali e vi chiediamo di
farla il più in fretta possibile perché almeno potrebbe dare un
pochino una mano a questa situazione.
