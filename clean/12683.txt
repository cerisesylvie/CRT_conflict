Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3619 del 16 luglio 1992 - Resoconto
OGGETTO N. 3619/IX Iniziative per la salvaguardia dei posti
di lavoro legati alle attività di sdoganamento presso l'Autoporto
di Pollein.
(Interpellanza)
Interpellanza I problemi legali alla caduta delle frontiere
in applicazione delle decisioni comunitarie rischiano di essere
molti e complessi.
In particolare, giunge come una vera e propria "tegola"
l'ipotesi di vedere seriamente compromessa l'attività lavorativa
per gli oltre 130 lavoratori delle case di spedizioni operanti in
Pollein che rischiano seriamente di trovarsi sul lastrico.
Notizie di stampa dicono che nei mesi scorsi la Giunta avrebbe
ipotizzato la possibilità di assorbimento occupazionale per questi
lavoratori nell'ambito dell'accordo con l'SDS la cui attuabilità è
tutt'oggi problematica.
Per queste considerazioni,
Si interpella
il Presidente della Giunta regionale per conoscere la situazione
reale del problema e le iniziative che la Giunta regionale intende
assumere con la massima urgenza in merito.
F.to: Gremmo.
Presidente
Ha chiesto di illustrare l'interpellanza il
Consigliere Gremmo, ne ha facoltà.
Gremmo (UAP)
Io devo intervenire sulla questione dei
dipendenti e spero che il Presidente non mi richiami se dico ad
alta voce una cosa che riguarda il tentativo di sciacallaggio
politico messo in atto qualche secondo fa. Ognuno fa politica
mettendo le mani nel letamaio come crede.
Vorrei dire, come considerazione personale, di essere molto
cauto nell'applicazione delle leggi romane specie su questa che è
una delle più vergognose degli ultimi tempi.
Con la scusa di combattere la mafia si dà al Ministero degli
Interni, quindi ad un organo politico, la possibilità di colpire
chiunque dia loro fastidio.
Questa legge antimafia che colpevolizza gli amministratori per
qualunque reato, io credo che sarebbe interessante farne una
discussione - ha ragione Riccarand -per vedere nel merito chi
saranno i vermi che si allineeranno alle posizioni...
Presidente
Consigliere Gremmo, l'interpellanza è
un'altra e la prego...
Gremmo (UAP)
Con la scomparsa delle barriere doganali
è evidente che i lavoratori di Pollein si troveranno in una
situazione precaria dal punto di vista occupazionale. Da quello che
mi risulta sembrava ci fosse uno spiraglio con la questione della
Mercedes. Accantonata questa ipotesi e non essendoci più nessuna
certezza, vorrei sentire il parere del Presidente.
Presidente
Ha chiesto la parola il Presidente della
Giunta Lanivi, ne ha facoltà.
Lanivi (GM)
Questa interpellanza è breve e potrebbe
prestarsi ad una altrettanto breve risposta, ma per il rispetto che
va ad ogni Consigliere regionale, mi sembra il caso di dover
fornire tutti gli elementi di cui sono a disposizione.
La situazione degli occupati:è di 15 addetti all'Autoporto e 49
addetti alla Cenda, inoltre ci sono gli addetti delle Società più
conosciute in Valle d'Aosta ed ancora 70 addetti occupati in 8
imprese di spedizione. Questi lavoratori a seguito delle nuove
normative comunitarie rischiano o vedono compromesso il loro
rapporto di lavoro.
L'impegno politico generale è di arrivare alla riconversione e
alla riqualificazione dell'intera area. Certi rapporti sono stati
interrotti dalla Comunità europea, ma è altrettanto vero che sono
già state prese alcune decisioni che mirano a garantire le
condizioni di lavoro e di sdoganamento alla dogana di Aosta. Gli
obiettivi generali in questo senso già definiti dalla Giunta
regionale sono:
- ridefinire la Convenzione stipulata tra la Regione Valle
d'Aosta e la SDS rendendola compatibile con gli orientamenti e le
norme della comunità europea, allo scopo di rendere operante gli
interessi dell'intera comunità valdostana. Cito esattamente il
deliberato della Giunta in materia;
- sollecitare, alla luce degli impegni dell'Amministrazione
regionale, a superare l'attuale situazione d'installo le parti
interessate, affinchè vengano rimossi in via immediata gli ostacoli
alla base dell'interruzione di sdoganamento;
- instaurare corretti rapporti con la società Mercedes.
Questi sono gli orientamenti dell'Amministrazione regionale che,
come ho detto, tendono alla riconfigurazione e alla riconversione
dell'intera area che non può essere, ripeto, considerata come area
semplicemente adattata alle esigenze SDS.
Inoltre c'è il progetto "interreg", che prevede degli interventi
mirati sia italo-francesi che nel programma "interreg"
italo-svizzero" che sono interventi finanziari di investimenti.
Per quanto riguarda l'italo-francese è di 5 miliardi e mezzo,
finalizzato ad interventi di ristrutturazione urbanistico-edilizia
dell'Autoporto e di lire 1 miliardo e mezzo finalizzato
all'attuazione di misure sociali, cioè corsi di riqualificazione
professionale, creazione di unità di riqualificazione per
preparazione di corsi di inserimento.
Il secondo italo-svizzero, prevede un intervento di lire 1
miliardo e mezzo per realizzazione di parcheggi e costruzioni di
infrastrutture di servizi all'Autoporto.
Questi dati sono frutto di una collaborazione che tende a
superare gli stati di disagio derivanti dall'abbattimento delle
barriere doganali e quindi alla definizione del nuovo mercato
europeo e sono dati a disposizione del Consigliere Gremmo.
Presidente
Ha chiesto la parola il Consigliere Gremmo,
ne ha facoltà.
Gremmo (UAP)
Non sono molto soddisfatto perché, a parte
quest'ultima consi-derazione su cui vorrò vedere i dati, mi sembra
che l'asse centrale attorno a cui si lavora è il discorso relativo
alla SDS.
I tempi saranno comunque lunghi e non credo che entro gennaio si
riesca a definire, considerato il travaglio che questa vicenda ha
avuto.
Il problema non riguarda tanto le ulteriori prospettive, ma
trovare una soluzione in 3/4 mesi. In questa direzione, per evitare
che ci sia una violazione di norme sindacali o un utilizzo per
mansioni per cui la gente occupata venisse dirottata, mi sembra di
capire che non siamo grandemente garantiti e certi di quello che
può capitare.
Manifesto ancora una preoccupazione e la mia soddisfazione è
limitata al fatto che cortesemente il Presidente mi ha fornito un
quadro generale della situazione.
