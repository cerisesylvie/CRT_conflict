Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 709 del 25 settembre 1989 - Resoconto
OGGETTO N. 709/IX - INTERVENTI PER OVVIARE ALLE CARENZE DEI
LOCALI E DELLE ATTREZZATURE DEL SERVIZIO DI ANATOMIA PATOLOGICA
DELL'USL E PER CONOSCERE ALTRE EVENTUALI DISFUNZIONI DELL'OSPEDALE
REGIONALE. (Interpellanza)
PRESIDENTE:
Do lettura dell'interpellanza presentata dal
Consigliere Aloisi ed iscritta al punto 23 dell'ordine del
giorno.
INTERPELLANZA
CONSIDERATO CHE la notizia delle dimissioni del Prof. Franco
LEGNAMI, primario dell'Unità di anatomia patologica dell'Ospedale
di Aosta, ha sollevato con cruda realtà il problema dei locali
malsani ed insufficienti, nonché delle attrezzature carenti del
Servizio di patologia dell'Ospedale regionale;
VALUTATA la gravità estrema della denuncia dei dipendenti del
Servizio, i quali sarebbero costretti ad operare in locali
inadeguati ed a contatto con sostanze cancerogene, respirando
addirittura esalazioni nocive;
ATTESO CHE il disservizio strutturale è aggravato dalla mancanza
di tecnici di sala anatomica e dalla carenza di strumenti che
consentano una metodica diagnostica moderna, il tutto con le
inevitabili ripercussioni sull'utenza;
RITENUTO davvero strano che ci siano volute le dimissioni del
Primario Prof. Franco Legnami per conoscere le carenze e le
drammatiche realtà operative e gestionali dell'USL valdostana;
E CHE, al di là delle blande indagini, occorrono fatti concreti
per rimuovere gli inconvenienti e restituire ad un settore così
importante e strategico, come quello dell'anatomia patologica la
piena funzionalità, con annesse le garanzie di legge per la tutela
della salute degli operatori sanitari;
il sottoscritto Consigliere regionale del MSI-DN
INTERPELLA
l'Assessore alla Sanità per sapere:
a) quali provvedimenti intende assumere per ovviare alla carente
situazione del Servizio di anatomia patologica dell'USL
valdostana;
b) se non sia il caso di varare, d'intesa con la Presidenza
dell'USL, una indagine conoscitiva su altre eventuali disfunzioni
dell'Ospedale regionale nell'interesse della collettività
valdostana.
PRESIDENTE:
Ha chiesto la parola il Consigliere Aloisi; ne
ha facoltà.
ALOISI (MSI):
La notizia delle dimissioni, dopo appena tre
mesi, del prof. Franco Legnami, primario di anatomia patologica
all'Ospedale di Aosta, ha evidenziato le carenze e le insufficienze
di quella unità operativa.
Che cos'è l'unità di anatomia patologica? E' il cuore
dell'Ospedale di Aosta. Perché il cuore? Perché da quel reparto
escono tutte le diagnosi, scritte e firmate dai medici di servizio,
per tutti i reparti. Occorre precisare, inoltre, che
l'anatomo-patologo deve fornire risposte immediate al chirurgo, che
è in sala operatoria, per indirizzarlo nell'intervento. Molto
giustamente, quindi,
"La Stampa",
in un articolo su questo
problema, ha scritto che l'Unità operativa di anatomia patologica è
il cuore dell'ospedale, proprio perché senza quelle analisi precise
e dettagliate, capaci anche di indirizzare l'operato dei medici in
sala operatoria, l'Ospedale manifesta delle carenze enormi.
Ecco allora perché, prima dal prof. Legnami e poi in seguito
anche dai dipendenti di quella unità operativa, sono state
evidenziate incredibili carenze. I dipendenti, ad esempio, oltre a
denunciare che i locali sono insufficienti, aggiungono
testualmente:
"I vapori della formalina e dello xilolo sono cancerogeni, ma
circolano liberamente nell'ambiente di lavoro per mancanza di
strutture adeguate e scarsa aerazione. Manca persino l'apparato
antincendio".
"Mancano i tecnici di sala anatomica" dice Chasseur -
"e non
ci sono cappe e ventole per l'aspirazione delle sostanze nocive,
che siamo costretti ad usare".
I tecnici poi continuano denunciando altre carenze:
"A tutto
ciò si aggiunge la protesta della Segreteria dell'Unità
Ospedaliera, che parla di programmi per computer incompleti ed
inesatti e di inserimento di dati inutili ed
inattendibili".
Si tratta, in pratica, di una denuncia dettagliata, fatta da
persone competenti, della situazione dell'Ospedale di Aosta, che, a
mio modo di vedere e prendendo per buono ciò che è stato
dichiarato, può essere definita solamente disastrosa. Senza
considerare poi che io sono stato testimone oculare di un
fatterello molto sintomatico, che ci aiuta a comprendere la realtà
della situazione.
Sono andato a visitare un paziente, che il giorno prima aveva
avuto un incidente e che era in condizioni abbastanza gravi: a
distanza di 24 ore era ancora tutto ricoperto di sangue raggrumato
ed aveva la bocca piena di terra, cosa che potrebbe essere
confermata anche da alcuni testimoni. Invito, comunque, l'Assessore
a prendere in seria considerazione queste carenze del nostro
ospedale, perché sono gravi. Il giorno dopo io sono andato a
visitare quel paziente, Marco Chessa, all'Ospedale, ma l'ho trovato
in una situazione vergognosa...
(...Interruzione del Presidente Rollandin...)
No, non c'entra con l'argomento in oggetto, ma è indicativo.
Qual è lo scopo dell'interpellanza? Alcuni tecnici hanno fatto
gravi denunce. Ora, anche se siamo in presenza di un contenzioso
tra la Regione e l'Ospedale Mauriziano, per cui, come ha dichiarato
il Presidente dell'USL, non è possibile ristrutturare i locali o
fare cose analoghe, che io ben comprendo, non è tuttavia
assolutamente accettabile che siano i cittadini a dover subire le
conseguenze di una situazione disastrosa, per cui auspico che
l'Assessore sia sensibile al problema e faccia quanto è possibile
per porci rimedio. Non possiamo accettare che, per il diverbio con
il Mauriziano, le strutture ospedaliere permangano in una
situazione disastrosa. L'interpellanza vuole appunto richiamare
l'attenzione su questo problema, affinché si cerchi di dargli una
soluzione.
PRESIDENTE:
Ha chiesto la parola l'Assessore alla Sanità
ed Assistenza Sociale, Lanièce; ne ha facoltà.
LANIECE (DC):
A quanto ho già detto prima, rispondendo
all'interpellanza dei Consiglieri Mafrica e Bajocco, vorrei
aggiungere che il progetto di ristrutturazione dei laboratori,
compreso quello di anatomia patologica, è fermo dal maggio 1987 a
causa della nota vertenza con il Mauriziano. Questa precisazione
non l'ho fatta prima, perché l'avevo già inserita nella risposta a
questa interpellanza del Consigliere Aloisi.
Come ho già avuto modo di dire poco fa, le polemiche non servono
certo a risolvere o ad accelerare la soluzione dei tanti problemi
della Sanità. Questa considerazione vale in generale, ma vale anche
per la particolare situazione che è oggetto di questa
interpellanza. In realtà i problemi riguardanti il funzionamento
dell'Unità operativa di anatomia patologica sono da tempo
all'attenzione del nostro Assessorato, ma più in particolare
dall'agosto 1988, quando si sono verificate tensioni all'interno di
tale Unità, che non sono ancora risolte e che contribuiscono ad
accentuare il quadro di difficoltà che riguarda la suddetta Unità e
che concerne i locali, il personale e le attrezzature.
In merito al personale, l'organico fissato con legge regionale
n. 56 del 1988 prevede un primario, due aiuti, due assistenti, tre
biologi, quattro tecnici sanitari, tre assistenti amministrativi,
tre operatori tecnici di sala autoptica.
Allo stato attuale risultano in servizio: un aiuto, un
assistente, due biologi, tre tecnici sanitari, tre assistenti
amministrativi, due operatori tecnici di sala autoptica. Sono in
corso le procedure per l'assunzione di un tecnico sanitario e di un
operatore di sala autoptica, mentre si è in attesa di bandire i
regolari concorsi per il restante personale.
L'adeguamento dei locali in ampiezza e funzionalità è stato
previsto dalla Giunta regionale con provvedimento n. 4637 del 29
maggio 1987. Per la ristrutturazione e l'ampliamento è già stata
rilasciata dal Comune la prevista concessione edilizia e la fase
operativa potrà essere avviata non appena verrà sbloccata la
vertenza tra Regione e Mauriziano, per la cui soluzione, come ho
ricordato rispondendo alla precedente interpellanza dei Consiglieri
Mafrica e Bajocco, non dovrebbero più sussistere ulteriori gravi
ostacoli, essendo stato riconosciuto, dal Ministero della Sanità
prima e poi dal Ministero del Tesoro, che i soldi del debito verso
il Mauriziano devono essere prelevati dal fondo sanitario, perché
non devono essere versati dalla Regione. Questo era uno degli
ostacoli maggiori, che è stato rimosso solo di recente, per cui non
abbiamo ancora avuto una risposta in merito da parte del
Mauriziano.
In merito alle attrezzature va precisato che per effetto della
legge finanziaria statale 1° febbraio 1989, n. 40, per il corrente
anno 1989 sono venuti a mancare all'USL i fondi nazionali per gli
investimenti in conto capitale, essendo stata esclusa la Regione
Valle d'Aosta dal riparto di detti fondi. Per ovviare a tale
esclusione, la Regione ha assunto a carico del proprio bilancio
l'onere di tali fondi, stabilendo un primo stanziamento, con la
prima variazione di bilancio, di 2,5 miliardi da assegnare all'USL,
2 miliardi dei quali per l'acquisto di attrezzature e 500 milioni
per le esigenze di manutenzione straordinaria. La Giunta ha già
deliberato, con un secondo assestamento che verrà prossimamente in
Consiglio, un ulteriore finanziamento di oltre 900 milioni per
adeguare la cifra ai maggiori bisogni, per cui il totale
complessivo delle assegnazioni, per coprire il fabbisogno degli
acquisti più urgenti, dovrebbe aggirarsi intorno ai 3.430.000.000
di lire. Nel piano-acquisti stabilito dall'USL è rientrato pure il
reparto di anatomia e patologia, che aveva particolari
necessità.
Non voglio entrare nei dettagli, che potrò fornire in separata
sede al Consigliere interpellante, ma ritengo di poter affermare
che le clamorose dimissioni del primario incaricato di anatomia
patologica, pur tenendo conto delle obiettive difficoltà nelle
quali egli si è trovato ad operare, appaiono spropositate rispetto
alle supposte inadeguatezze nella fornitura di attrezzature da
parte dell'USL. Tale suo gesto, pertanto, forse un po' affrettato,
è solo servito a suscitare uno stato di ingiustificato allarme.
Occorre tener presente che egli ha dato le dimissioni
dall'incarico di primario, ma nella stessa lettera ha dichiarato
che si sarebbe presentato comunque al momento dell'espletamento del
concorso. Questa posizione ci ha lasciati, ovviamente, un po'
disorientati e perplessi, visto che le sue dimissioni erano state
motivate dalle supposte carenze e che il concorso da primario si
espleterà verso la fine del corrente anno. Nessuno di noi, infatti,
né come Assessorato né come USL, vuole nascondere le carenze che
certamente esistono. Del resto, il fatto stesso che un progetto è
fermo da più di due anni, dimostra che già allora si sentiva il
bisogno di sopperire alle carenze esistenti. Abbiamo però seri
dubbi che siano state proprio le carenze il vero motivo delle
dimissioni del prof. Legnami. Credo però di potervi dire, ma solo
in separata sede, quali sono i motivi che maggiormente hanno
determinato queste dimissioni così premature. In ogni caso,
l'Assessorato chiederà all'USL ulteriori chiarimenti su tutta
questa vicenda, che ha lasciato perplesso anche il
sottoscritto.
Sul funzionamento dell'Ospedale regionale, ed in particolare
sulle difficoltà del reparto di anatomia patologica, l'Assessorato,
su mia personale indicazione, sta effettuando gli opportuni
accertamenti, i cui risultati saranno oggetto di particolare
valutazione per le decisioni da assumere ai fini della
ristrutturazione e riorganizzazione del presidio ospedaliero.
Come giustamente diceva prima il Presidente della Giunta, il
caso particolare che è stato denunciato dal Consigliere Aloisi nel
corso della sua esposizione, non rientra nell'oggetto
dell'interpellanza, ma in quella casistica eccezionale che, pur non
dovendo capitare, incidentalmente capita e sulla quale bisognerebbe
fare delle opportune indagini. Nel caso citato si parlava di
residui di terra e di sangue ancora presenti dopo 24 ore.
Certamente si tratta di cose che non dovrebbero succedere in un
ospedale.
Provvederò a far recapitare al Consigliere interpellante una
fotocopia dell'elenco delle attrezzature per le quali l'USL, con
l'ultimo piano di acquisti, ha avviato una trattativa privata.
PRESIDENTE:
Ha chiesto la parola il Consigliere Aloisi; ne
ha facoltà.
ALOISI (MSI):
Ringrazio l'Assessore per avermi dato delle
risposte molto dettagliate. Prendo atto della volontà della Giunta
di dare una soluzione a questi problemi, però ci tengo ad
evidenziare ancora una volta le carenze del nostro ospedale e
soprattutto l'immagine molto sbiadita che di esso si è fatta la
popolazione valdostana. Tanta gente, infatti, non vede l'ora di
scappare, per farsi curare ed operare altrove...
ROLLANDIN (fuori microfono):
C'è anche della gente che
viene nel nostro ospedale da fuori...
ALOISI (MSI):
Ma questi casi sono molto rari.
Ora, poiché l'immagine di questo ospedale è molto sbiadita,
ritengo doveroso da parte nostra cercare di rilanciare la sua
immagine, fornendolo delle attrezzature necessarie ed eliminando
quelle deficienze la cui esistenza è stata riconosciuta anche
dall'Assessore Lanièce.
Prendo atto di questa volontà e mi auguro che questi problemi
possano trovare soluzione.
Grazie.
