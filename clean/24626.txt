Classificazione
OPERE PUBBLICHE



Oggetto del Consiglio n. 23 del 23 luglio 2008 - Resoconto
OGGETTO N. 23/XIII - Interrogazione: "Interventi nella
regione compresi nel Piano delle grandi opere previste dal
Governo".
Interrogazione
Appreso che con l'allegato Infrastrutture al DPEF 2009-2011
il Governo ha prospettato le azioni e i programmi che
caratterizzeranno l'attività del Governo stesso nel corso della
legislatura nel settore delle infrastrutture e dei
trasporti;
Rilevato come il documento in questione, nella tavola di
aggiornamento della Delibera del CIPE n. 130 del 6 aprile 2006,
includa fra gli interventi nell'ambito dei sistemi stradali ed
autostradali l'indicazione "Tunnel del Monte Bianco" con importo
complessivo dell'intervento stimato in 516,457 milioni di Euro e
con una disponibilità effettiva di 258,228 milioni di Euro;
Preso atto delle dichiarazioni del Presidente della Regione
secondo il quale il sottosegretario Roberto Castelli, che coordina
la Commissione Lavori e Comunicazioni, avrebbe assunto l'impegno
che nel Piano delle grandi opere previste dal Governo siano
contenute "quelle richieste dalla Valle d'Aosta che stanno alla
base del Programma regionale di maggioranza".
I sottoscritti Consiglieri regionali
Interrogano
il Presidente della Regione ovvero l'Assessore competente per
sapere:
1) a quale genere di intervento si riferisca esattamente il
Governo con l'inclusione dell'opera "Tunnel del Monte Bianco" nella
tavola di aggiornamento della Delibera del CIPE n. 130 del 6 aprile
2006;
2) se la Giunta regionale abbia dato o intenda dare il
proprio assenso all'esecuzione dell'opera in questione;
3) quali siano le opere richieste dalla Valle d'Aosta alla
base del Programma regionale di maggioranza che sarebbero da
includere nel Piano delle grandi opere previste dal
Governo.
F.to: Louvin - Morelli Patrizia - Bertin - Cerise Giuseppe -
Chatrian
Presidente
- La parola all'Assessore alle opere
pubbliche, difesa del suolo e edilizia residenziale pubblica,
Viérin Marco.
Viérin M. (SA-UdC-VdA)
- L'allegato infrastrutture al DPF
2009-2013 reca genericamente la dicitura "Tunnel del Monte Bianco",
senza ulteriori specificazioni; si può solo presumere che il
Governo intenda riprendere il contenuto di una bozza d'intesa
generale quadro, trasmessa all'Amministrazione regionale l'11
aprile 2003, che ipotizzava la realizzazione di una galleria di
sicurezza o di servizio, anche se, ad onor del vero, ad oggi la
copertura della previsione finanziaria non parrebbe più così certa
e definita. Il Presidente della Regione il 9 luglio 2008 ha
inoltrato al Ministero per le infrastrutture e trasporti una nota
nella quale ha evidenziato come, a fronte della ricomparsa di un
finanziamento per il Tunnel del Monte Bianco, non vi sia traccia
delle priorità infrastrutturali già inserite su richiesta della
Regione nell'allegato infrastrutture dello scorso anno. La Giunta
regionale non ha pertanto espresso alcun assenso alla realizzazione
di un'opera inserita nel programma senza consultare la Regione
stessa.
In merito al punto n. 3, la Regione ha inoltrato un elenco
preciso contenente le opere infrastrutturali ritenute prioritarie e
ne ha chiesto l'inserimento nell'allegato infrastrutture, fra
queste: il Traforo autostradale del Gran San Bernardo, ossia la
galleria di sicurezza, a tal riguardo ricordo che "l'ANAS" ha
emanato un provvedimento in cui dispone che al finanziamento delle
opere si provvederà quanto ad euro 19,2 milioni mediante il
contributo "ANAS" inserito nel contratto di programma 2007; il
completamento della strada statale n. 27 di accesso al Traforo del
Gran San Bernardo, opera trattata nell'interrogazione al punto
successivo; il potenziamento e la modernizzazione della ferrovia
Aosta/Chivasso, sono note le gravi carenze della tratta e gli
elevati tempi di percorrenza, i frequenti ritardi, i parametri di
sicurezza bassi, lo scarso livello di
confort
del materiale
rotabile, a tal fine si è precisato che sono stati sottoscritti due
accordi di programma quadro: nel 2004, nel 2006 e nel 2008 (al
quale ha partecipato anche la Regione Piemonte); la variante in
galleria in corrispondenza del Forte e dell'abitato di Bard della
strada statale n. 26 ed infine la linea ferroviaria
Aosta/Martigny.
Presidente
- La parola al Consigliere Louvin.
Louvin (VdAV-R)
- Mi pare di capire che siamo ancora un
po' nelle "nebbie". Mi pareva di aver capito che il Presidente
Rollandin fosse stato a Roma, avesse incontrato il Sottosegretario
Castelli e avesse chiarito tali questioni; dal tenore della
risposta non mi è più del tutto chiaro. In sostanza c'è la ripresa
in questo Piano delle grandi opere di un documento del 2006
tel
quel
, senza modifiche, "buttato sul tavolo" senza neanche
ripensarci e qui ritroviamo una presenza di un presunto
finanziamento, perché mi pare che non vi sia un euro qui sopra.
Varrebbe la pena di accertarlo in modo più definitivo, perché
dietro questo spauracchio si riapre tutta la questione del
raddoppio del Tunnel del Monte Bianco e noi gradiremmo essere
informati come Consiglio se qualcosa di nuovo viene avanti da parte
del Governo, che ha ambizioni molto marcate per quanto riguarda la
realizzazione delle grandi opere.
L'Assessore ha fatto riferimento ad una nota del Presidente del
9 luglio e ad un elenco inoltrato, saremmo molto riconoscenti se ci
fornisse questi documenti in modo dettagliato, perché all'uscita da
tali incontri il Presidente Rollandin ha annunciato con molta
enfasi che erano state inserite nel piano le opere richieste dalla
Regione sulla base del programma regionale di maggioranza.
Gradiremmo sapere quali e come, perché il programma regionale di
maggioranza era molto indeterminato sul punto. Si tratta di avere
la massima chiarezza possibile sull'avanzamento di tali questioni.
Parleremo dopo del Traforo del Gran San Bernardo, ma, per quanto
riguarda la ferrovia e la necessità di ottenere impegni seri e
quantitativamente congrui da parte del Governo per l'ammodernamento
della rete ferroviaria, ci sembra esserci un'assoluta priorità.
