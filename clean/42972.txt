Classificazione
AMMINISTRAZIONE REGIONALE
Ordinamento degli uffici e del personale
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 440 del 24 marzo 2021 - Resoconto
OGGETTO N. 440/XVI - Interpellanza: "Intendimenti in merito
alla previsione di tamponi gratuiti per la partecipazione ai
concorsi pubblici".
Bertin (Presidente)
- Punto n. 28. Per l'illustrazione,
il consigliere Carrel.
Carrel (PA) -
Torniamo anche in questo caso sul tema
"organizzazione della pubblica Amministrazione" e sappiamo bene -
ne abbiamo parlato nei Consigli precedenti - che l'Amministrazione
ha bisogno di forze nuove, non solo quella regionale, ma anche e
soprattutto forse gli enti locali e altri enti partecipati e della
galassia della Regione, potremmo definirla così.
Partiamo da un fatto, da quanto accaduto all'Università della
Valle d'Aosta, in cui è stato effettuato un concorso in presenza a
partire da lunedì; il Dpcm è stato approvato la settimana prima
della partenza di questo concorso, gli uffici immagino abbiano
lavorato duramente per far partire questo concorso che immagino sia
strettamente necessario per il funzionamento dell'Uni VdA.
Il Dpcm prevede che i tamponi devono essere fatti 48 ore prima
della prova e quindi assolutamente il sabato, in quanto la prima
prova era il lunedì.
Da quanto risulta da degli articoli di giornale, ma anche da
delle segnalazioni che ci sono arrivate, è stato impossibile per
l'Università della Valle d'Aosta contrattare con la USL la
possibilità di fare dei tamponi direttamente al drive-in, in questo
caso dunque l'Università, per garantire comunque un prezzo
calmierato dei tamponi, ha stipulato un accordo con l'IRV, il quale
ha aperto il sabato per fare i tamponi e alla fine hanno concordato
per un prezzo di 40 euro a tampone, il che significa che se si ha
la fortuna di arrivare all'ultima prova, e quindi si fanno quattro
prove, il costo complessivo per partecipare alla prova è di 160
euro più ovviamente i 10 euro di accesso per le pratiche
amministrative al concorso.
Questo è già un prezzo calmierato, noi sappiamo che in seguito
anche nella delibera che ha poi approvato l'accordo tra la Regione
e la USL e le farmacie per realizzare i tamponi abbiamo di fatto
superato il problema delle 48 ore, in quanto le farmacie possono
somministrare i tamponi sette giorni su sette e il prezzo rimane di
35 euro, 5 euro in meno rispetto all'IRV.
Quindi con questa interpellanza noi vorremmo chiedere se fosse
intenzione dell'Amministrazione regionale concordare con la USL e
con tutti gli enti che hanno intenzione di fare dei concorsi nel
prossimo periodo una possibilità di effettuare, magari in
determinate fasce orarie, dei tamponi gratuiti, esattamente come
facciamo per diversi screening di massa che stiamo puntualmente
svolgendo e credo che - come ha detto giustamente anche l'Assessore
Caveri - possono essere assolutamente utili. Quindi vorremmo capire
se è intenzione dell'Amministrazione dialogare con la USL e
prevedere questa gratuità.
In questo caso, ovviamente queste persone che hanno partecipato
al concorso dell'Università della Valle d'Aosta si vedrebbero di
fatto beffate e quindi, se ci sarà una risposta affermativa,
vorremmo chiedere come possiamo comportarci con queste persone che
hanno dovuto supportare questo costo eccessivo per un concorso e
soprattutto vorremmo sapere se il dipartimento personale, assieme
agli enti locali che hanno manifestato il fabbisogno di personale,
ha delineato le regole entro le quali muoversi per definire quando
una prova può essere effettuata in via telematica e quando invece
può essere effettuata in presenza.
Sappiamo bene che abbiamo già avuto diverse prove svolte in via
telematica, se non erro la prima svolta dalla Società di Servizi
S.p.A. e poi anche da delle Unités, quindi bisogna capire a quale
concorso partecipo in via telematica e a quale concorso partecipo
invece in presenza e dunque ho sicuramente degli oneri superiori e
suppletivi di cui devo assolutamente tenere conto, anche perché
consideriamo che spesso non ci si iscrive solamente a un concorso,
ci si iscrive spesso e volentieri a tanti concorsi per appunto
avere più possibilità, spesso e volentieri sono persone giovani o
comunque disoccupate e il costo di 160-180 euro per sostenere un
concorso senza avere neanche la garanzia di essere assunti
sicuramente è una barriera all'ingresso che crediamo essere
veramente eccessiva.
Presidente -
Per la risposta, il Presidente della
Regione.
Lavevaz (UV) -
Grazie al collega Carrel per aver posto
l'attenzione su questa questione
à la une
, nel senso che è
un argomento che abbiamo trattato nelle ultime settimane in diverse
occasioni.
In primo luogo, va solo ricordato qual è il quadro di
riferimento nel quale ci muoviamo per i concorsi pubblici: è in il
protocollo di svolgimento di concorsi pubblici del dipartimento
della funzione pubblica, che è stato approvato in ultimo nel
febbraio di quest'anno; è stato un protocollo elaborato in maniera
articolata ed è stato in ultimo poi validato dal Comitato Tecnico
Scientifico. Prevede peraltro che per il concorso in presenza sia
prevista una presenza massima di 30 persone e che ciascuna, come
giustamente richiamato nel testo dell'interpellanza, si presenti al
concorso con un referto relativo a un test antigenico o molecolare
eseguito nelle 48 ore precedenti.
Per il caso citato nell'interpellanza - quello relativo al
concorso all'Università della Valle d'Aosta - in realtà i contatti
tra l'Università e la Valle d'Aosta e la USL ci sono stati. Ho
cercato di ricostruire, grazie anche all'interpellanza, quello che
è successo e di fatto l'Università aveva chiesto all'azienda la
possibilità di effettuare dei test sostanzialmente nella giornata
di sabato 27 febbraio in vista dell'espletamento della prova che
era organizzata già nei giorni seguenti, cioè il primo marzo,
quindi nel giro di due giorni, purtroppo l'azienda, come è stato
sottolineato, ha risposto negativamente perché era
nell'impossibilità in quel momento di far fronte alle richieste e
quindi di concludere l'iter dei tamponi per tutte le persone
iscritte al concorso, a causa ovviamente degli impegni già presi,
anche relativamente al drive-in, alle prenotazioni eccetera.
Quindi l'azienda si è comunque resa disponibile a valutare
successivamente l'applicazione di tariffe agevolate per altre
iniziative di questo tipo.
Quindi poi, come è stato detto, l'ateneo si è rivolto all'IRV e
ha chiuso la procedura nei due giorni che rimanevano.
Si chiede poi "se sia intenzione dell'Amministrazione prevedere
dei tamponi gratuiti per i concorsi e, in caso di risposta
affermativa, se si prevede un rimborso".
Questo è un argomento che è stato trattato di recente anche
all'interno della conferenza delle Regioni, dove è stato posto un
quesito al dipartimento della funzione pubblica evidenziando quello
che il collega Carrel ha manifestato, cioè la questione legata ai
costi da sostenere eccetera.
Per il momento l'unica risposta che abbiamo avuto è che il
tampone rimane obbligatorio ma nel protocollo rimane
sostanzialmente l'obbligo, a carico dell'Amministrazione proponente
il concorso, di fornitura dei DPI, quindi le mascherine ai
candidati e non il rimborso o comunque l'effettuazione del
tampone.
Quindi, per dare una risposta all'interpellanza: si rendono
necessari ancora ulteriori approfondimenti prima di assumere una
determinazione definitiva.
Sull'ultima domanda, cioè "come vengono scelti i concorsi da
svolgere in presenza o in via telematica", bisogna dire che non
esiste una disciplina quadro sullo svolgimento delle prove
concorsuali in modalità telematica, quindi in particolare per
quanto riguarda le prove scritte non in presenza della
commissione.
Al momento l'Amministrazione regionale continua ad applicare il
regolamento, il famoso e già citato più volte regolamento n.
1/2013, ferma restando, ovviamente, la possibilità di espletamento
diverso da parte della commissione esaminatrice in videoconferenza
per quanto riguarda le prove orali.
Presidente -
Per la replica, il consigliere Carrel.
Carrel (PA) -
Grazie, Presidente, per la risposta, anche
se mi lascia un po' interdetto il fatto che dobbiamo chiedere alla
conferenza Stato-Regioni se possiamo far fare i tamponi gratis a 30
persone che fanno un concorso in presenza in Valle d'Aosta.
Credo che si possa agire in modo differente, essendo Regione
possiamo fare una delibera di una convenzione con la USL, semplice
semplice, la si porta in Giunta e ci si fa carico come Regione di
queste spese. Io non credo che dobbiamo demandare ogni
responsabilità sempre alla conferenza Stato-Regioni.
Capisco l'interlocuzione con la conferenza Stato-Regioni ma,
visti i numeri, comunque potremmo benissimo fare dei tamponi
gratuiti anche perché penso che in tanti qui dentro, e anche fuori,
hanno avuto la possibilità di fare dei tamponi gratuitamente
proprio per fare un controllo e questo controllo potrebbe essere
preso in carico dalla nostra Regione e quindi dalla Giunta, senza
nessun tipo di problema, soprattutto visti i numeri.
Quando si indice un concorso, dal nostro punto di vista, vi è la
necessità di definire, quantomeno quando si emana il bando, se
questo sarà fatto in presenza o in via telematica, in quanto io che
vado a iscrivermi a un concorso inizio a studiare, inizio un
percorso e se poi mi trovo a dover affrontare una determinata spesa
e magari non voglio o non posso partecipare per la spesa o per
questa barriera all'entrata è un conto, se invece so che si terrà
in via telematica tutto cambia e quindi posso prepararmi in modo
alquanto differente.
Mi lascia quindi un po' allibito il fatto che dobbiamo aspettare
la conferenza Stato-Regioni. Credo che con un minimo di coraggio
possiamo fare una delibera e fare una convenzione con la USL, anche
perché ci risulta che all'Università ovviamente i tempi erano
veramente stretti - e per questo credo che vada fatto un plauso
anche al personale dell'Università che è riuscito a organizzare il
tutto in un arco di tempo così ravvicinato - però questo è uno
scenario che si ripeterà, possiamo approvare una convenzione con la
USL e dire che i tamponi per tutti i concorsi degli enti locali -
definiamo chi può partecipare a questa convenzione - saranno
gratuiti.
