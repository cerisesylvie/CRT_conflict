Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4540 del 14 aprile 1993 - Resoconto
OGGETTO N. 4540/IX Approvazione di accordo di programma tra
la Regione Valle d'Aosta e il Comune di Fénis, ai sensi della legge
8 giugno 1990, n. 142, per la realizzazione in Comune di Fénis di
un centro destinato alla pratica del golf.
Presidente
Do lettura del testo della
delibera:
Deliberazione Il Consiglio regionale
Dato atto che il Comune di Fénis ha manifestato il proprio
accordo in merito al testo dell'accordo di programma, allegato al
presente atto e dello stesso facente parte, relativo alla
realizzazione, nell'ambito del medesimo Comune, di un centro
destinato alla pratica del golf. Tale infrastruttura risulta
inclusa nel programma pluriennale per la realizzazione di
infrastrutture ricreativo-sportive di cui all'articolo 2 della
legge regionale 7 agosto 1987 n. 45, come da deliberazione del
Consiglio regionale n. 2716/VIII del 18 marzo 1987;
Con il nuovo testo di accordo consegnato dall'Assessore;
Delibera
1) di approvare il testo dell'accordo di programma tra la
Regione Valle d'Aosta e il Comune di Fénis per la realizzazione in
Comune di Fénis di un centro destinato alla pratica del golf,
allegato al presente atto e dello stesso facente parte;
2) di autorizzare il Presidente della Giunta regionale ad
adottare con proprio decreto, ai sensi, per gli effetti e con le
procedure di cui all'articolo 27 della legge 8 giugno 1990, n. 142,
l'accordo di programma di cui al punto 1);
3) di stabilire che per i provvedimenti di attuazione e di
finanziamento si provvederà con atti successivi.
Presidente
Ha chiesto di parlare l'Assessore al
Turismo, Sport e Beni Culturali Voyat.
Voyat (UV)
É stato distribuito oggi un accordo di
programma sostitutivo in quanto il comune, d'accordo con la Giunta
regionale, ha apportato in modo più chiaro delle modifiche, che in
un primo momento erano delle dichiarazioni di volontà un po'
nascoste, cioè quelle di formare un consorzio dei proprietari che
poi entrava a far parte della società.
All'articolo 1 si dice che l'amministrazione comunale provvederà
alla costituzione di un consorzio che riunisca i proprietari dei
terreni interessati, il che vuol dire che la società verrà a
formarsi fra questo consorzio di proprietari (con apporto di
terreni), il comune (sempre con apporto di terreni), la Regione
invece e la Cassa Rurale con apporto di fondi, per la costruzione
di questo campo da golf.
L'altra modificazione è quella in cui si dice all'articolo 2 che
l'acquisto dei terreni sarà fatto da parte del comune, secondo la
legge 27, anziché da parte dell'Amministrazione regionale.
In questo modo la Regione non avrebbe la necessità di comprare i
terreni, in quanto sarebbero portati direttamente come quote da
parte dei proprietari, avrebbe invece la spesa per la costruzione
del campo da golf.
Ripeto, è un accordo di programma, che stabilisce le competenze
del Consiglio regionale e le competenze del comune di Fénis. Questo
per supplire alle mancanze amministrative che ci sono state finora,
in quanto non c'è un atto amministrativo che stabilisca che il
campo da golf deve essere fatto a Fénis, salvo vari incarichi in
vari periodi solo per vari studi di progettazione.
Presidente
Ha chiesto di parlare il Consigliere
Riccarand.
Riccarand (VA)
Vedo che fra gli impegni che si
assume la Regione c'è quello di dare l'incarico ad un libero
professionista per la stima dei terreni su cui deve sorgere questo
campo da golf.
Nello stesso tempo si fa riferimento ad una stima che già
esiste, quella fatta dal geom. Brunier Celestino e di cui già si
era parlato in Consiglio quando si era discusso del famoso incarico
a Bettiol.
Volevo sapere come mai, pur essendoci già una stima, viene
previsto un nuovo incarico per questo tipo di valutazione.
Presidente
Ha chiesto di parlare l'Assessore al
Turismo, Sport e Beni Culturali, Voyat.
Voyat (UV)
C'era una stima fatta dal geom. Brunier
Celestino; è vero che qui si parla di conferire un incarico ad un
libero professionista, comunque la cosa è superata, però non
possiamo cambiarla oggi, altrimenti il comune dovrebbe cambiarla di
nuovo a sua volta; invece la nuova stima sulla base della perizia
fatta dal libero professionista è già stata fatta dall'ufficio
patrimoniale della Regione con una rivalutazione.
Quindi non c'è più la necessità di incaricare qualcuno, in
quanto questo è stato fatto dall'ufficio patrimoniale.
Presidente
Pongo in votazione la delibera in
oggetto nel nuovo testo che è stato distribuito a tutti i
consiglieri.
Esito della votazione:
Presenti, votanti e favorevoli: 22
Il Consiglio approva all'unanimità
