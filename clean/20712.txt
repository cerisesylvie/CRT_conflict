Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 746 del 28 luglio 2004 - Resoconto
OGGETTO N. 746/XII - Conseguenze derivanti dalla recente
sentenza della Corte costituzionale dichiarante la parziale
illegittimità della legge regionale n. 23/2002.
(Interrogazione)
Interrogazione
Avendo letto la sentenza n. 205 del 5 luglio 2004 della Corte
Costituzionale, con la quale si dichiara l'illegittimità degli
articoli 1 e 2 della Legge regionale 14 novembre 2002, n. 23
(Disposizioni in materia di personale del Dipartimento delle
politiche del lavoro dell'Amministrazione regionale);
Preoccupati per le conseguenze che tale Sentenza comporterà
rispetto alle decisioni precedentemente intraprese;
i sottoscritti Consiglieri regionali
Interrogano
il Presidente della Regione per sapere, a seguito di tale
sentenza, quali saranno le conseguenze nell'immediato
futuro.
F.to: Viérin Marco - Comé - Stacchetti - Lanièce
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - In merito alla sentenza della Corte
costituzionale n. 205 del 5 luglio 2004, che ha dichiarato
l'illegittimità costituzionale degli articoli 1 e 2 della legge
regionale 14 novembre 2002, n. 23, recante: "Disposizioni in
materia di personale del Dipartimento delle politiche del lavoro
dell'Amministrazione regionale", facciamo le seguenti
valutazioni.
La prima. La Giunta ha preso atto della sentenza della Corte,
che ha soffermato la sua attenzione essenzialmente sul ricorso ad
una procedura interna riservata per il 100% a personale già in
servizio, senza valutare pienamente sia la speciale situazione del
personale del Dipartimento delle politiche del lavoro con rapporto
a tempo indeterminato di tipo privatistico, sia l'interesse
organizzativo dell'Amministrazione regionale nel momento del
trasferimento delle competenze in materia di lavoro; infine, il
fatto che il concorso in questione non mirava ad attribuire
funzioni più elevate. Si trattava di personale con un contratto che
è molto simile a quello dei dipendenti regionali.
Si precisa che, nell'immediato, non si verificheranno
conseguenze rilevanti perché, dal momento dell'impugnazione delle
legge regionale da parte della Presidenza del Consiglio dei
ministri, l'Amministrazione regionale, a titolo prudenziale, ha
ritenuto opportuno non dare applicazione immediata alla legge e
alcuna procedura concorsuale è stata avviata, mentre, d'altro lato,
il personale del Dipartimento delle politiche del lavoro può
continuare a fornire la propria collaborazione professionalmente
qualificata in forza di un rapporto di lavoro a tempo
indeterminato; ovviamente, al momento permane la situazione
attuale. È necessario però inserire questa vicenda in uno specifico
contesto storico, in quanto la situazione del personale del
Dipartimento delle politiche del lavoro con contratto di diritto
privato risale alla fine degli anni ?80, quando le Regioni a
statuto speciale - Trento e successivamente la Valle d'Aosta e il
Friuli - avevano attivato le agenzie regionali del lavoro e anche
le Regioni a statuto ordinario avevano attivato le agenzie per
l'impiego del Ministero del lavoro e della previdenza sociale, allo
scopo di sperimentare nuovi strumenti di intervento nelle politiche
del lavoro.
L'evoluzione è passata attraverso il decentramento
amministrativo generalizzato delle competenze in materia di lavoro
a regioni e province, cosa di cui abbiamo parlato precedentemente.
In questo contesto tutte le regioni hanno affrontato il problema
dell'inserimento del personale delle agenzie dell'impiego, per
rispondere alle esigenze istituzionali a cui la professionalità
specifica di questo personale poteva dare risposta positiva. In
effetti, tutte le varie leggi regionali emanate a seguito del
decreto legislativo 23 dicembre 1997, n. 469, hanno affrontato il
tema della stabilizzazione del rapporto di lavoro del personale
delle agenzie del lavoro regionali o per l'impiego statali.
Con questa ricostruzione storica, effettuata anche perché in
questi giorni si è sentito parlare molto di questa questione, si
vuole evidenziare che si tratta di un problema comune a tutte le
regioni nel momento in cui si ampliano le competenze in materia di
lavoro; si vuole evidenziare che la strada seguita dalla Regione è
stata simile o presenta comunque molte analogie a quella seguita in
tutte le altre regioni, in alcuni casi con norme che prevedevano
percorsi di inserimento più agevolati rispetto alla legge della
Valle d'Aosta (solo a titolo esemplificativo si cita la Regione
Lombardia, che ha provveduto alla regionalizzazione del personale
dell'Agenzia per l'impiego del Ministero del lavoro - personale
reclutato senza concorso e senza alcuna procedura di selezione -
con un concorso riservato totalmente a questo personale, la cui
prova concorsuale consisteva nella valutazione del curriculum e un
semplice colloquio, questo per precisare il contesto in cui si
muoveva tale Regione per la collocazione di questo tipo di
personale); si vuole, infine, evidenziare che questo personale, per
la professionalità posseduta svolge, assieme al personale
proveniente dagli ex uffici del Ministero del lavoro, una funzione
rilevante nel processo di rinnovamento delle politiche del
lavoro.
Si ribadisce che, per il personale del Dipartimento delle
politiche del lavoro con contratto di tipo privatistico, il
rapporto è a tempo indeterminato e che nel bilancio triennale
2004-2006 sono previste le risorse finanziarie adeguate per il
regolare pagamento degli stipendi. Si precisa, tra l'altro, che è
in fase di rinnovo il contratto decentrato per le retribuzioni
accessorie. Si sottolinea che, per le professionalità possedute, è
interesse dell'Amministrazione regionale utilizzare pienamente
questo personale per le funzioni istituzionali in materia di lavoro
e formazione professionale. Non va comunque sottaciuto il fatto che
questo tipo di sentenza crea dei problemi di carattere
organizzativo nel momento del trasferimento delle funzioni;
questioni che devono essere ulteriormente approfondite; a questo
scopo, il Presidente della Regione ed io incontreremo nella
giornata di domani i dipendenti del Dipartimento delle politiche
del lavoro con contratto di tipo privatistico e contemporaneamente
la situazione verrà valutata insieme alle organizzazioni
sindacali.
Président - La parole au Conseiller Viérin Marco.
Viérin M. (SA) - Sarò molto sintetico perché credo che
l'Assessore Ferraris abbia fatto un'esposizione molto puntuale.
Prendo atto che non vi saranno conseguenze rilevanti
nell'immediato, è chiaro che vigileremo su questa vicenda, perché
confermiamo anche noi che tale vicenda in senso storico crea delle
conseguenze comunque organizzative, sia sotto l'aspetto del passato
che del futuro. Aspettiamo quindi l'evoluzione della vicenda e
speriamo di non discuterne di nuovo in Consiglio.
