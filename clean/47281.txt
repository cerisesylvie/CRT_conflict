Classificazione
CONSIGLIO REGIONALE
Attività consiliare d'aula



Oggetto del Consiglio n. 3568 del 8 maggio 2024 - Resoconto
OBJET N° 3568/XVI - Communications du Président du
Conseil.
Bertin (Presidente) -
Alla presenza di 33 Consiglieri
possiamo dare avvio ai lavori del Consiglio. Punto n. 1 all'ordine
del giorno.
Il 3 maggio la Giunta ha depositato due disegni di legge: il
rendiconto generale della Regione per l'esercizio finanziario 2023
e l'assestamento al bilancio di previsione per il 2024. Entrambi
gli atti sono stati assegnati alla II Commissione.
Il 23 aprile i componenti dell'Ufficio di Presidenza hanno
depositato una proposta di legge che contiene disposizioni in
materia di assicurazioni e rimborsi delle spese legali, peritali e
processuali a favore dei dipendenti regionali, dei Consiglieri
regionali e dei componenti della Giunta regionale. L'atto è stato
assegnato alla I Commissione.
Vi informo inoltre che nel Bollettino ufficiale del 3 maggio è
stata pubblicata la deliberazione della Commissione regionale per i
procedimenti referendari con la quale è stata dichiarata
l'inammissibilità di una proposta di legge di iniziativa popolare
da sottoporre a referendum propositivo in materia di ristoro del
costo della materia energia della bolletta elettrica.
La Conferenza dei Capigruppo, nella riunione di ieri, ha
convenuto di abbinare la trattazione dei punti 10 e 24 (Tunnel Gran
San Bernardo).
Inoltre, in relazione all'assenza dell'assessore alla sanità,
Carlo Marzi, per motivi di salute, le risposte alle sue iniziative
saranno date per iscritto, eccetto che per i punti 6.04 (il
question time
sarà trattato nella forma consueta) e 36, cui
sarà data lettura della risposta senza illustrazione e con breve
replica del proponente. Le iniziative n. 33 e 35 sono ritirate.
Vi segnalo, inoltre, che il 6 maggio il consigliere Simone
Perron ha inviato una lettera riguardante la Giornata nazionale
contro la pedofilia e la pedopornografia che ricorreva il 5
maggio.
Domani, giovedì 9 maggio, ricorre la Festa dell'Europa,
un'occasione speciale per riflettere sul percorso intrapreso 74
anni fa con la Dichiarazione di Robert Schuman. Un progetto
politico che ha garantito al continente europeo un lungo periodo di
pace, progresso e prosperità.
Per festeggiare questa giornata, anche quest'anno, domani sera
la scritta di Emile Chanoux "Voir clair, vouloir vivre", incisa
sulla facciata sud di Palazzo regionale, sarà simbolicamente
illuminata di blu.
Infine, tengo a esprimere le più sentite condoglianze della
nostra Assemblea alla famiglia di Denis Trento, guida e
pluricampione di sci alpinismo morto venerdì scorso. La sua
scomparsa ha lasciato un grande vuoto nella comunità della
Valdigne, nel mondo delle guide alpine e, in generale, in quello
dello sport.
Ha chiesto la parola il consigliere Brunod, ne ha facoltà.
Brunod (RV) -
In merito a quest'ultima sua comunicazione,
volevamo anche noi fare due considerazioni. Ho avuto la fortuna di
conoscere Denis Trento in quanto ho trascorso diversi anni in
squadra con lui nel Centro sportivo Esercito a Courmayeur, siamo
stati rivali in tante competizioni ma abbiamo anche conquistato
insieme diversi podi e titoli importanti nello sci alpinismo. Era
un forte atleta, polivalente e soprattutto un grande appassionato
di montagna, quella montagna che, purtroppo, pochi giorni fa gli è
stata fatale.
Come gruppo RV, siamo molto vicini a tutta la famiglia per
questa triste e dolorosa vicenda. Ciao Denis.
Presidente -
La parola al consigliere Restano.
Restano (GM) -
Vorrei unirmi anch'io al ricordo di Denis
Trento, che è stato un campione dello sport che tanto lustro ha
dato alla Valle d'Aosta, al Centro sportivo Esercito e alla
Nazionale italiana. Vorrei ricordare in quest'occasione che, per
arrivare a certi livelli, bisogna seguire un percorso formativo che
viene avviato fin da giovane negli sci club, nell'ASIVA, per poi
approdare a più alti livelli, che va a toccare la sensibilità di
questi giovani ragazzi che crescono e si formano nello sport. Denis
ha raccolto tutti gli insegnamenti che gli sono stati dati, li ha
rielaborati con la sua delicatezza, con il suo saper studiare,
formarsi e, grazie al contributo di tutta la comunità valdostana,
della comunità sportiva e degli alpini, è cresciuto fino a
diventare il campione che è stato e l'uomo che è stato. Noi lo
ricordiamo soprattutto pensando che il suo percorso di vita
sportiva sia un esempio per tutti i giovani e per tutta la comunità
educante quale noi siamo. Per questo facciamo le condoglianze a
tutta la famiglia e al Centro sportivo Esercito.
Vorrei permettermi, colleghi, di rammentare che altri gravi
lutti hanno colpito la nostra comunità, soprattutto un giovane,
Michael Barailler, e su questo noi dobbiamo interrogarci, proprio
sul ruolo di comunità educante su cosa possiamo fare per evitare
tante morti di giovani. A tal proposito faccio le condoglianze
anche a tutta la famiglia del povero Michael.
Presidente -
La parola al consigliere Perron.
Perron (LEGA VDA) -
Intervengo sulle sue comunicazioni,
anche se poi chiaramente attendiamo una risposta più
dall'Esecutivo, quindi dal presidente Testolin, che anche lui ha
ricevuto la nostra lettera.
Come lei ha ricordato, il 5 maggio ricorre la Giornata nazionale
contro la pedofilia e la pedopornografia. Per quest'evento la
Polizia postale del Piemonte e della Valle d'Aosta ha pubblicato un
report
sull'attività svolta. I dati riguardanti il 2023 sono
sconcertanti e indicano un fenomeno diffuso e in aumento. Da una
sommaria elaborazione dei dati forniti dalla Polizia postale, le
percentuali di aumento dei casi dal 2022 a quello del 2023 sono
allarmanti. I casi totali passano da un totale di 111 a 140, che,
calcolandolo in percentuale - l'abbiamo fatto noi con i dati a
disposizione, ma chiaramente servono ulteriori approfondimenti -, è
un aumento del 26%. Tra questi casi legati al possesso e diffusione
di materiale pedopornografico aumentano da 75 a 104 casi, cioè del
39%. Gli indagati passano da 68 a 98, un aumento del 44%. Per
questi ultimi aumenta la detenzione di materiale illecito da 57 a
81 casi, quindi in più 42%, mentre l'adescamento dei minori passa
da 11 a 17 casi, con un aumento del 54%.
Sebbene questi rilievi siano frutto di un lavoro sempre più
preciso ed efficace delle Forze dell'ordine, che quindi consente di
far uscire di più questo fenomeno ignobile e sommerso, la gravità
del fenomeno impone credo a tutti noi degli interrogativi etici
pressanti.
Abbiamo aspettato il Governo regionale al varco, attendendo
l'arrivo del 5 maggio per vedere quante iniziative sarebbero state
fatte sul tema. Con nostro estremo disappunto a noi risulta un solo
dato: zero. Poi vedremo se nella risposta del Presidente ci saranno
dati nuovi, ma a noi risulta questo: zero.
Troppi minori utilizzano dispositivi digitali e
social
network
che non sono in grado di gestire a dovere, con il
risultato di essere esposti a casi di adescamento con maggior
facilità rispetto al passato, e se ciò non bastasse, forze
politiche e
lobby
ben conosciute, contribuiscono
direttamente o indirettamente con iniziative spesso sovvenzionate
con soldi pubblici a creare un clima di sessualizzazione dei
minori.
Ci riferiamo a interventi quali la lettura di storie ai bambini
da parte delle
drag queen
, patrocinate con soldi pubblici
nella settimana del
pride week
, ci riferiamo ai tentativi di
portare nelle scuole le associazioni della galassia LGBTQ che nulla
possono aggiungere alla competenza di insegnanti qualificati come
quelli della scuola valdostana, già formati in materie specifiche,
attinenti biologia, psicologia e pedagogia, nonché al caso
sollevato in questo caso di nuovo da noi della proiezione del film
"Anni amari" alla Cittadella dei giovani nel 2021, film
sovvenzionato con soldi pubblici dalle Regioni Emilia Romagna e
Puglia per oltre 150 mila euro, film che celebrano un pensatore che
apertamente invita alla pedofilia, che è l'italiano che si chiama
(omissis)
, eroe del movimento LGBTQ, e mi prendo
tutte le responsabilità personali di quanto sto dicendo, così se
qualcuno ha voglia di citarmi in qualche modo in Tribunale, sarò
ben lieto di riportare l'opera di quest'autore, sovvenzionata con
soldi pubblici, che abbiamo trasmesso anche noi con un bel film che
io ho guardato alla Cittadella dei giovani.
Inoltre vi è un ulteriore fenomeno in aumento favorito
dall'immigrazione incontrollata: la presenza in Italia nel solo
2023 di 29.315 denunce riguardanti la scomparsa di persone di cui
quasi 20 mila stranieri quasi tutti minori. Sono fenomeni enormi
che ci passano tranquillamente sotto il naso ma che restano lì.
Cogliamo quindi come un grave segnale la mancanza di
qualsivoglia iniziativa regionale per la giornata del 5 maggio. La
nostra forza politica invece non resterà a guardare, quindi
annunciamo fin d'ora una serata battaglia per far emergere e
contrastare uno dei fenomeni più ignobili a cui la società possa
assistere.
Chiudo con la domanda: ma la politica valdostana ha forse paura
di trattare questi temi o sono state dimenticanze gravi a cui
bisogna porre rimedio? Ripeto: abbiamo paura di affrontare questi
temi?
Presidente -
Consigliere Perron, non l'ho interrotta ma
le ricordo che le comunicazioni non sono delle interrogazioni o dei
question time
. La parola al consigliere Lucianaz.
Lucianaz (RV) -
La denuncia del collega Perron è grave e
non si può che sostenerla. È una vergogna che i lavori consiliari,
e in particolare la Commissione competente, non prenda atto di
questo malessere, di questo disagio sempre più diffuso. La riunione
di giovedì scorso in I Commissione è stata emblematica, c'è
un'involuzione da parte di questo Consiglio, in particolare di
questa maggioranza, sui temi della criminalità, l'abbiamo detto in
Commissione, abbiamo affrontato diversi punti, non solo la
criminalità organizzata, ma tutti i tipi di reato; non vengono
dibattuti neppure in Commissione, c'è un Presidente che con il suo
artifizio di un Osservatorio si è erogato ogni possibilità e ogni
competenza su qualsiasi argomento riguardi la materia. È un fatto
pericolosissimo e, ribadisco, insisteremo sul fatto che almeno
nella Commissione competente si possano affrontare questi
argomenti. È molto preoccupante quello che il presidente Bertin sta
commettendo ai danni degli aspetti democratici della nostra
comunità.
Presidente -
Consigliere Lucianaz, faccio veramente
fatica a capire a cosa si riferisce ma credo che la non
comprensione sia reciproca, proprio non ci capiamo e francamente
non la capisco.
Consigliere Restano, è già intervenuto, la parola per i minuti
restanti.
Restano (GM) -
Chiedo una sospensione per una riunione
delle forze di minoranza.
Presidente -
Il Consiglio è sospeso.
La seduta è sospesa dalle ore 9:21 alle ore 9:33.
Bertin (Presidente) -
Riprendiamo. La parola al
consigliere Restano.
Restano (GM) -
Chiedo una sospensione per una riunione
dei Capigruppo.
Presidente -
Per che cosa?
Restano (GM) -
Per l'organizzazione dei lavori.
Presidente -
La Conferenza dei Capigruppo è convocata. Il
Consiglio è sospeso.
La seduta è sospesa dalle ore 9:33 alle ore 10:22.
Bertin (Presidente) -
Colleghi, vi invito a riprendere
posto, riprendiamo. La sospensione è finita, si è svolta una
riunione dei Capigruppo relativamente all'organizzazione dei lavori
di oggi e domani. Nella giornata di domani sono state annunciate
diverse assenze, pertanto, per non svilire la sessione europea e
internazionale, la Conferenza dei Capigruppo ha deciso di
posticipare questo punto all'ordine del giorno al prossimo
Consiglio regionale e inserirlo come primo punto. Inoltre saranno
contingentati i tempi della discussione con 40 minuti per
l'illustrazione del documento della relazione, successivamente
discussione generale, 40 minuti per i due gruppi più grandi, i
restanti gruppi 20 minuti a gruppo.
Chiusa questa parentesi, siamo ancora alle comunicazioni, punto
n. 1 all'ordine del giorno. Qualcun altro vuole intervenire? Ha
chiesto la parola il Presidente della Regione, ne ha facoltà.
Testolin (UV) -
Intervengo, anche se il dibattito ci ha
distratti dalle comunicazioni più di carattere personale, quelle
legate alla scomparsa di Denis Trento. Il Governo ha già trasmesso
alla famiglia quel sentimento di vicinanza che in queste
circostanze, così come agli altri incidenti che sono successi in
questo periodo, vuole dimostrare la vicinanza di una comunità a una
situazione che purtroppo si presenta come irreparabile e che
rimarrà soprattutto nella quotidianità di coloro che hanno perso il
loro caro, ma che vuole anche essere un piccolo riconoscimento per
quello che può rappresentare per l'esempio che è stato dato nel
mondo dello sport, nella quotidianità, nell'avvicinare a un mondo
che ci appartiene: quello della montagna, che riserva tante gioie
ma purtroppo qualche volta ci porta a piangere prematuramente
nostri atleti, ma soprattutto ragazzi che si erano costruiti una
famiglia alla quale noi vogliamo stringerci per quello che può
servire e può contare. Quest'affetto penso che sia unanime da parte
di tutta la Valle d'Aosta, e l'ha dimostrato il momento di congedo
anche molto particolare, molto intimo, che ha caratterizzato
quest'addio al quale ci siamo uniti sinceramente con tanto dolore
nel cuore e con tanta vicinanza e solidarietà. Questo ci tenevo a
dirlo, anche se il contesto adesso era diverso.
Mi tocca anche passare a un'altra considerazione, che non vuole
essere una risposta ma vuole essere un confronto, come sempre è
giusto che accada, su temi di rilevanza importante, come quello
sollevato dal consigliere Perron, al quale io rispondo né con una
provocazione, né con una risposta magari troppo puntuale ma con un
atteggiamento costruttivo che è quello con cui questi temi vengono
affrontati nella quotidianità durante tutto l'anno attraverso
iniziative, condivise con le Forze dell'ordine, la Polizia postale
in primis
, come giustamente citato anche all'interno del
comunicato, che è un po' il
trait d'union
tra
l'Amministrazione e i destinatari finali,
in primis
la
famiglie e i ragazzi, che possono essere toccati da questa forma di
criminalità bieca e dalla quale dobbiamo cercare in modo
collettivo, dalle famiglie in avanti, di difendersi con ogni
mezzo.
Le iniziative sono svolte tramite anche il Coordinamento del
tavolo della legalità, per il quale ringrazio l'impegno
dell'ufficio e della Coordinatrice, che cerca di dare attenzione
alle diverse problematiche della nostra società, tra le quali
quella rappresentata oggi è sicuramente una delle prioritarie.
All'interno di questo percorso sono stati organizzati degli
interventi, peraltro in autonomia anche da parte dei vari soggetti,
in questo caso dalla Polizia postale, che attraverso i suoi uomini
periodicamente incontra nelle scuole, anche allargando ai genitori,
le varie fasce di età per approcciare soprattutto il mondo del
web
in maniera opportuna e appropriata e per cercare di
mettere in guardia rispetto alle criticità che possono anche
emergere soprattutto da questo tipo d'approccio. Nel solo mese di
maggio sono previste in questo contesto due iniziative proprio con
delle presenze nell'ambito scolastico e questo per significare che
si può sempre fare di più in qualsiasi tipo di attività, senza
entrare in altri contesti più ideologici, ma nella quotidianità per
essere vicini a chi soffre di questi problemi e a cercare di
evitare o comunque di limitare in futuro delle situazioni che
potranno o potrebbero teoricamente toccare ognuno di noi.
È proprio con questo sentimento che si chiede un approccio
attento e costruttivo e anche questo tipo - io lo chiamo un po'
provocatorio - lo raccogliamo come uno stimolo a fare ancora meglio
e ancora di più.
