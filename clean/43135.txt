Classificazione
AGRICOLTURA
ASSISTENZA SOCIALE
Disabili



Oggetto del Consiglio n. 565 del 13 maggio 2021 - Resoconto
OGGETTO N. 565/XVI - PL n. 8: "Disposizioni in materia di
fattorie sociali e agricoltura sociale".
Bertin (Presidente) -
Passiamo al punto n. 17 dell'ordine
del giorno. Il consigliere Manfrin ha chiesto di intervenire, ne ha
facoltà.
Manfrin (LEGA VDA) -
Dopo un lungo lavoro di questo
Consiglio andiamo finalmente oggi a illustrare e a discutere della
proposta di legge che istituisce anche in Valle d'Aosta le fattorie
sociali. La proposta di legge di cui si discute oggi si pone come
obiettivo quello di riconoscere le fattorie sociali e promuovere
l'agricoltura sociale nella nostra regione quale mezzo di
inclusione di soggetti svantaggiati oltreché di abilitazione e
riabilitazione di persone con disabilità.
L'agricoltura sociale altro non è che la nuova e più avanzata
espressione del ruolo multifunzionale dell'agricoltura e da un lato
è ormai dato per acquisito il valore dell'agricoltura quale
strumento di caratterizzazione del paesaggio rurale, di
mantenimento della biodiversità, di conservazione delle risorse
ambientali e di risorsa contro lo spopolamento delle nostre
montagne, fra l'altro, con l'agricoltura sociale le aziende
agricole diventano fornitori di servizi di rilevanza sociale per la
collettività. L'attività agricola diviene così in grado di generare
benefici per fasce vulnerabili o svantaggiate della popolazione
dando luogo a servizi innovativi che possono anche costituire una
forma efficace di risposta alla tesi dei tradizionali sistemi di
assistenza sociale.
I ritmi naturali della campagna, la semplicità e la molteplicità
dei lavori agricoli, il contatto con la terra e con gli animali, le
particolari relazioni interpersonali che si stabiliscono nei
territori rurali sono tutti elementi che da sempre contribuiscono a
migliorare la qualità della vita delle persone. L'espressione
"agricoltura sociale" affonda infatti le sue radici nell'essenza
stessa dell'attività agricola, nelle forme di solidarietà e nei
valori di reciprocità, gratuità e mutuo aiuto che caratterizzano da
sempre le aree rurali, per mettere in risalto il carattere sociale
e proporsi come luogo per l'inserimento lavorativo, per
l'inclusione sociale delle persone con disabilità, per la loro
integrazione e per mettere in campo pratiche rivolte alla terapia e
alla riabilitazione, nonché all'offerta di servizi educativi,
culturali, di supporto alle famiglie e alle istituzioni
scolastiche.
Come sappiamo, un primo riconoscimento del ruolo sociale
dell'agricoltura nel nostro Paese è avvenuto con la legge 18 agosto
2015 n. 141, come abbiamo ben imparato durante anche il percorso di
Commissione e di elaborazione del nuovo testo contenente
disposizioni in materia di agricoltura sociale. Con l'agricoltura
sociale gli imprenditori agricoli diventano quindi soggetti
protagonisti della realizzazione delle misure di
welfare
, di
fornitura dei servizi per la cui realizzazione la ruralità
costituisce un elemento essenziale. Le imprese agricole e sociali
diventano così soggetti attivi nel welfare e luoghi di inclusione
sociale valorizzando al tempo stesso il
milieu rural
.
La crescita delle esperienze virtuose di agricoltura sociale
anche nella nostra regione richiede perciò che venga adottato un
quadro normativo che ben si adatti alla specificità del nostro
territorio. Questo dunque è l'obiettivo di questa proposta di legge
che abbiamo presentato insieme ai colleghi del gruppo di Pour
l'Autonomie, che ovviamente ringrazio, e che si è arricchita lungo
il percorso che l'ha portata qui oggi nell'aula del Consiglio
regionale dell'apporto di tutte le forze politiche che hanno messo
da parte le barriere e gli steccati ideologici per addivenire a un
testo che fosse la sintesi migliore tra il testo presentato, le
osservazioni degli attuali auditi e l'apporto delle strutture.
Mi si consenta quindi di ringraziare il gruppo di lavoro che ha
elaborato il testo così come i Presidenti delle due Commissioni
coinvolte: il presidente della V Commissione Erika Guichardaz, il
presidente della III Commissione Albert Chatrian e il collega
co-relatore di questo provvedimento Corrado Jordan.
Lavorare su questo testo ha scaturito numerosi ricordi ma il più
nitido è stato quello della visita sul campo a una di queste
realtà; è con emozione che ricordo il sopralluogo in una di queste
fattorie sociali durante la scorsa estate nella quale la realtà
positiva emerse in tutta la sua forza: vedere ragazzi dal passato
difficile parlare con competenza del loro lavoro, osservare un
ragazzo non vedente correre e inerpicarsi nei recinti degli animali
decantando una a una le qualità del bestiame, sentire raccontare da
una ragazza dolcissima la propria esperienza nella vendita e nella
gestione del magazzino in completa autonomia, ascoltare le storie
quotidiane di lavoro, di pulizia delle stalle e degli animali, di
produzione di prodotti agricoli, di soddisfazione per l'esperienza
di crescita personale è qualcosa che ti mette in pace con il mondo
e richiamano nella persona che vive questa esperienza emozioni
forti, durevoli e benefiche. Solo chi ha visto queste realtà con i
propri occhi può capire cosa significhi il contatto con la terra e
con gli animali di questi ragazzi e per chi coordina quale sia la
dignità che il lavoro può donare a un disabile, che spesso si sente
ai margini della società ma che, grazie a questa esperienza, torna
a sentirsi parte del mondo a pieno titolo.
Noi oggi con questo provvedimento stiamo dando dignità a queste
strutture, una dignità fino ad oggi negata nella nostra Regione,
unica Regione nel nostro Paese a non essersi ancora dotata di una
normativa sul tema e per questo motivo ancora più necessaria e
urgente. Oltre alle dubbie opportunità inclusiva e di promozione
sociale, il riconoscimento e l'inquadramento delle materie oggetto
della presente proposta di legge rappresentano un'importante
occasione di inserimento socio-lavorativo e un valido mezzo per
ampliare e consolidare la gamma delle opportunità di occupazione e
di reddito. Infine il plusvalore delle disposizioni contenute nella
presente proposta di legge può essere speso anche in iniziative
educative, assistenziali e formative, nonché in azioni volte a
promuovere forme di benessere personale e relazionale destinate a
minori, quali agri-asilo, agri-nido, centri per l'infanzia con
attività ludiche e di aggregazione mirate alla scoperta del mondo
rurale e dei cicli biologici produttivi agricoli per adulti e
anziani al fine di fornire esperienze di crescita e di integrazione
sociale.
In breve la proposta di legge si compone di 19 articoli.
L'articolo 1 disciplina le finalità e l'oggetto della proposta di
legge. L'articolo 2 definisce l'agricoltura sociale, le fattorie
sociali, le fattorie didattiche, nonché la struttura regionale
competente. All'articolo 3 vengono definite le modalità operative
di applicazione delle disposizioni delle attività. All'articolo 4
vengono definiti gli operatori dell'agricoltura sociale.
All'articolo 5 viene definito l'albo regionale e le modalità di
ingresso nel suddetto albo delle fattorie sociali. All'articolo 6
si definiscono i requisiti per l'esercizio delle attività di
agricoltura sociale. All'articolo 7 vengono disciplinati
l'ubicazione e i requisiti per le strutture che si occupano di
agricoltura sociale. All'articolo 8 viene disciplinata la
segnalazione di inizio dell'attività di agricoltura sociale.
All'articolo 9 si disciplinano la sospensione e/o il divieto di
prosecuzione dell'attività. All'articolo 10 viene definito il logo
delle fattorie sociali. All'articolo 11 vengono definite le
modalità di sostegno del ruolo e delle pratiche dell'agricoltura
sociale. All'articolo 12 si definiscono le attività
dell'Osservatorio regionale sull'agricoltura sociale. All'articolo
13 si dispone l'ambito di intervento con il quale la Giunta
regionale definisce alcune specifiche della norma. All'articolo 14
vengono definiti gli obblighi in capo ai soggetti che si occupano
di agricoltura sociale. Gli articoli 15 e 16 disciplinano i
controlli e le relative sanzioni. L'articolo 17 riporta le
modificazioni alla legge regionale del 4 dicembre 2006 n. 29.
L'articolo 18 contiene disposizioni transitorie. All'articolo 19
viene definita la clausola di invarianza finanziaria.
Presidente -
Ricordo che si esamina il testo predisposto
dalle Commissioni III e V e che sono pervenuti nuovi emendamenti
dei consiglieri Jordan e Manfrin, che sono anche i relatori della
proposta di legge. Il consigliere Manfrin ha già fatto la sua
relazione. Passo la parola al consigliere Jordan per la sua.
Jordan (VdA Unie) -
Il tema della multifunzionalità delle
attività agricole non è certo nuovo, anche nella nostra regione
l'attività agricola ha seguito l'evolversi della società e delle
abitudini dei consumatori e si è modificata cogliendo e offrendo
nuove opportunità.
Come già detto dal collega Manfrin, il ruolo multifunzionale
dell'agricoltura, oltre alle attività tipiche del settore agricolo,
contribuisce sicuramente anche alla caratterizzazione del paesaggio
rurale, al mantenimento della biodiversità e alla conservazione
delle risorse ambientali. Infatti questo è pienamente riconosciuto
non solo nel senso comune ma anche nei principali strumenti
legislativi.
È noto ed è opportuno ribadirlo e indiscutibile che i settori
della zootecnia e delle produzioni specializzate rappresentino la
parte più importante di quest' attività, che è sempre più
funzionale e trasversale rispetto agli altri settori
socio-economici e sociali della nostra Regione. È altrettanto
evidente che in quest'ultimo decennio la figura dell'agricoltore
coincide sempre di più in maniera concreta con la definizione di
imprenditore agricolo in quanto le scelte aziendali sono sempre più
consapevoli e condizionate, così come avviene in tutte le attività
imprenditoriali, da numerosi fattori esogeni e da una nuova visione
prospettica. Abbiamo pertanto il dovere, anche come Consiglio
regionale, preso atto dell'importanza del settore agricolo, di
avviare le opportune valutazioni al fine di definire una strategia
di sviluppo che, coerentemente con gli orientamenti comunitari,
possa assicurare il mantenimento dell'attività agricola sul
territorio regionale favorendo il ricambio generazionale,
assicurando la giusta redditività e valorizzando ulteriormente le
produzioni di qualità. Infatti la diversificazione delle attività e
delle produzioni ha permesso di ampliare i settori di intervento
consentendo, lo dicevo prima, di cogliere nuove e interessanti
opportunità che il mercato e in generale tutta la collettività e il
territorio hanno apprezzato.
L'agricoltura, come ho anticipato, è strettamente legata alle
altre attività economiche e ne condiziona sovente anche i
risultati, infatti il concetto di ruralità ritrovabile in quasi
tutte le nostre realtà regionali riassume bene la necessaria
integrazione e interdipendenza tra i settori produttivi ed
economici. È evidente quanto le pratiche agricole, agendo sul
territorio, non siano a beneficio solo degli imprenditori agricoli,
ma indirettamente di tutta la comunità fungendo così da
moltiplicatore di esternalità positive. Infatti l'esempio più
calzante è il turismo, che è uno dei principali settori che
beneficiano dell'attività del settore agricolo, in questo caso la
ruralità diventa un fattore trainante per lo sviluppo locale.
Diversa e meno nota - ed è l'oggetto dell'intervento di oggi - è
l'integrazione tra le attività agricole con il sistema sociale.
L'agricoltura si configura sempre con maggiore evidenza come
attività che affianca alla tradizionale funzione di produzione di
beni e servizi la capacità di generare servizi in grado di dare
luogo a valori di pubblica utilità di assoluto rilievo. Infatti lo
sviluppo di molteplici esperienze diffuse sul territorio nazionale
stanno mettendo alla luce un'ulteriore potenzialità multifunzionale
dell'attività agricola. Questo in quanto in relazione alla capacità
di generare ma anche di ottenere benefici da e per fasce
vulnerabili o svantaggiate della popolazione e dare luogo quindi
alla creazione di servizi innovativi. Queste esperienze,
comunemente definite come agricoltura sociale, basano le loro
radici nella definizione stessa dell'attività agricola, ricordiamo
è stata la prima attività dell'uomo, oltre a essere l'attività
agricola un contenitore di valori come la socialità, la
solidarietà, il contatto con la natura, quindi agricoltura come
esperienza di carattere sociale e luogo per l'integrazione di
pratiche rivolte alla terapia, alla riabilitazione delle persone
con disabilità, all'inserimento lavorativo, all'inclusione sociale
di soggetti svantaggiati ma anche all'offerta di servizi educativi,
culturali e di supporto alle famiglie.
La norma che è in discussione oggi, così come ha ben indicato il
collega Manfrin, definisce, delimita, promuove l'agricoltura
sociale. Attraverso un articolato snello si sono volute
regolamentare diverse tipologie di attività, definire quali sono i
soggetti deputati all'esercizio di queste attività e definire le
modalità operative. Lo abbiamo fatto con la necessaria
responsabilità e scrupolo in considerazione del coinvolgimento del
fabbisogno sociale, ma altrettanto con la stessa cura nel
permettere di sviluppare e attivare nuovi progetti di coesistenza
tra settori ed esigenze che sono tra loro complementari. Crediamo
pertanto e siamo convinti che con questa norma si possa favorire lo
sviluppo di progetti che possano far parte della programmazione
socio-sanitaria territoriale integrando l'attuale offerta e i
sistemi di servizi sociali e nel contempo assicurando attenzione e
creando opportunità anche e soprattutto nelle zone più marginali.
L'agricoltura sociale pertanto, secondo noi, può portare benefici
alla società come erogatore di servizi sociali e potrei citare
numerosi esempi, in ultimo l'iniziativa deliberata ieri in Alto
Adige di cui il consigliere Chatrian mi ha messo a conoscenza, che
è una prova di quanto possano essere interessanti, utili e
innovativi questi servizi.
Ho già avuto modo di ripetere in aula e in altre occasioni che è
positivo per la politica, e conseguentemente per tutta la
collettività, riuscire a far coinvolgere tutto il Consiglio verso
azioni di sviluppo e di crescita, infatti ci riferiamo adesso a una
proposta di legge che vedrà probabilmente, soprattutto in una fase
iniziale, un numero limitato di soggetti sviluppare progetti di
agricoltura sociale. Rilevo con piacere che, seppur la proposta di
legge sia stata presentata da una sola parte dell'Aula, è emersa
naturalmente la volontà da parte di tutta la Commissione
consiliare, e mi auguro di tutto il Consiglio, di perfezionare la
proposta per addivenire a un testo condiviso.
In conclusione mi sia consentito ringraziare i membri delle
Commissioni III e V con i loro Presidenti, i colleghi Erika
Guichardaz, Andrea Manfrin e Mauro Baccega e tutti i partecipanti
alle diverse audizioni organizzate dalle quali abbiamo raccolto
interessanti considerazioni e suggerimenti, così come desidero
ringraziare le strutture del Dipartimento agricoltura e delle
politiche sociali e i rispettivi Assessori per la loro
disponibilità e la loro professionalità, infine ringrazio l'Ufficio
legislativo del Consiglio.
Se il Presidente me lo consente, anche al fine di ottimizzare i
tempi, in accordo con il collega Manfrin, presenterei anche gli
emendamenti di cui ha fatto riferimento precedentemente,
emendamenti che sono scaturiti in seguito all'approvazione della
proposta di legge in Commissione, emendamenti che sono stati resi
necessari perché sono state fatte alcune verifiche sul testo e
quindi questi emendamenti permetteranno di rendere in maniera più
puntuale, più coerente e più precisa, soprattutto in termini
giuridici, il testo. Questi emendamenti che avete avuto modo di
vedere di fatto non modificano in nessun caso la sostanza, ma
rendono, come dicevo, il testo più preciso e più coordinato.
Presidente -
Grazie consigliere Jordan per
l'illustrazione della relazione e per la presentazione degli
emendamenti. Possiamo a questo punto aprire la discussione
generale. Si è prenotato il consigliere Rollandin, ne ha
facoltà.
Rollandin (PA) -
La legge che oggi esaminiamo parla di
agricoltura sociale, ne parla in modo corretto soprattutto per
mettere un po' d'ordine su quanto già esiste, perché non è che
l'agricoltura sociale nasce con questa legge, l'agricoltura sociale
esiste e da tempo, solo che con questa legge si cerca di mettere
ordine sui rapporti che devono essere mantenuti e progressivamente
stilati tra le aziende e i soggetti che possono far parte di questa
collaborazione, perché di collaborazione si tratta e giustamente
anche nelle Commissioni era emerso in modo chiaro, si tratta di
esperienze già esistenti perché, come dicono, non è che adesso non
c'erano aziende che avevano la presenza di persone con dei
problemi. Qui oggi noi stiamo mettendo un punto fermo su una
situazione che deve essere giustamente verificata e che può essere
oggetto di ulteriore evidenziazione sui benefici che ci sono per le
persone che verranno inserite e anche per le stesse aziende
agricole che si trovano in una situazione sicuramente molto più
regolata e regolamentare.
Non sto a ripetere quanto è già stato detto sulle singole
situazioni, credo sia importante avere la contezza di questo
passaggio, cioè questo rapporto è un'evoluzione di un sistema che
la Valle conosceva già ma che viene finalmente in qualche modo
indirizzato in una situazione che possa permettere di fare delle
valutazioni sulle parti premiative di quello che viene fatto da
un'azienda rispetto all'altra, perché ci vuole una sensibilità
importante per saper sostenere gli sforzi delle persone che vengono
inserite con le loro difficoltà e soprattutto per poter capire dove
e come ci possono essere degli aiuti o portate delle persone
specializzate che possano aiutare gli interessati e soprattutto
sensibilizzare le società che aderiscono a questi progetti. È un
aspetto molto importante, innovativo, che può dare dei risultati in
una Regione come la nostra laddove, per fortuna, l'agricoltura ha
ancora le sue regole e il suo peso e quindi noi riteniamo che con
questo passo ci siano le premesse per fare un buon lavoro che
sicuramente ha del sociale ma non solo, che deve essere
un'integrazione costante di quello che si fa e che si può fare nei
confronti di persone che hanno qualche disagio.
Presidente -
Si è prenotato il consigliere Ganis a cui
passo la parola.
Ganis (LEGA VDA) -
Grazie alle fattorie sociali,
investendo sull'approccio terapeutico di un'attività semplice e
secolare come l'agricoltura, si può offrire a tante persone che
presentano forme di disagio sociale o di svantaggio psicofisico la
possibilità di socializzare lavorando di acquisire nuove competenze
e professionalità costruendo così le fondamenta per garantire loro
una vita e un futuro migliore. Alla base c'è la convinzione che il
contatto con la natura riesca a stimolare capacità emotive, ma non
solo, la cura della terra e degli animali può anche diventare una
risorsa per un futuro lavorativo in autonomia, tutto ciò è reso
possibile grazie alle fattorie sociali e questa proposta di legge
non può che consolidare e riconoscere il grandissimo valore sociale
che queste attività svolgono.
Presidente -
Si è prenotato il consigliere Testolin, ne
ha facoltà.
Testolin (UV) -
Anche da parte del nostro gruppo alcune
considerazioni in merito al lavoro svolto per questo disegno di
legge, un percorso di diversificazione all'interno delle aziende
agricole che arriva in Valle d'Aosta da lontano, nel senso che già
negli scorsi PSR, quindi di programmi di sviluppo rurale, si era
fatta molta attenzione nel cercare di sostenere tutte quelle
attività che potevano essere di complemento all'azienda agricola di
per sé, con un approccio molto attento e un sostegno altrettanto
importante a quelle che erano appunto le attività collaterali come
potevano essere gli agriturismi, la vendita diretta dei prodotti,
l'ospitalità rurale e le fattorie didattiche. Un primo approccio a
quello che oggi si concretizza in un percorso più definito e più
completo dell'azienda agricola volta al sociale. Un primo approccio
che coinvolgeva in quel caso le fasce di età più piccole e che
avvicinava anche il mondo della scuola a una realtà rurale che
caratterizza assolutamente il nostro territorio e la nostra
cultura. Un sostegno che in questo senso trova delle agevolazioni
anche in quelle che saranno le possibilità di attingere ai fondi
europei, perché la norma - è giusto considerarlo e sottolinearlo -
darà dei punteggi di favore a chi svolgerà un'attività sociale, ma
è una norma anche che dimostra due aspetti altrettanto importanti a
mio avviso: una buona collaborazione tra i gruppi su dei temi che
non possono essere anche in questo caso divisivi, ma che devono far
convergere le forze positive verso dei progetti che possono essere
accolti favorevolmente dai soggetti interessati e che ha visto la
predisposizione di un disegno di legge da parte delle minoranze, un
disegno di legge che è stato poi preso in carico, come si è detto,
dalla Commissione e ha avuto un'elaborazione importante grazie al
lavoro di tutti,
in primis
del relatore Jordan e degli altri
colleghi della III Commissione, con i quali si è lavorato per
arricchire questo testo e per renderlo un testo molto equilibrato,
un testo che possa dare delle risposte sia al contesto agricolo nel
mantenere queste opportunità per delle vere e proprie aziende
agricole, affiancando l'aspetto sociale, che è un aspetto molto
importante e che ha bisogno anche di questo tipo di attenzioni per
arricchire le opportunità di trovare dei percorsi di reinserimento
nel tessuto sociale, piuttosto che di crescita della consapevolezza
del mondo rurale nel quale viviamo, piuttosto che di sostegno per
quelle categorie che sono svantaggiate e che possono trovare in
questi percorsi di connubio tra lavoro, natura e anche con il mondo
animale delle risposte importanti per migliorare la loro qualità di
vita.
Un'opportunità per le aziende che potranno fregiarsi come
portatori di un messaggio importante anche attraverso
l'arricchimento del valore aggiunto dei loro prodotti, perché
evidentemente il fatto di fare agricoltura sociale è qualcosa che
aumenta le qualità del proprio prodotto, che evidentemente devono
essere le qualità importanti già di loro da un punto di vista della
qualità del prodotto offerto, ma che aggiungono a questo un aspetto
che assolutamente viene riconosciuto anche dai potenziali
compratori e penso che questo meccanismo crei i presupposti per far
crescere nel tempo l'attenzione verso questo tipo di opportunità e
di approccio anche delle aziende agricole sul nostro territorio,
oltre a dare la possibilità di creare dei nuovi posti di lavoro e
delle nuove iniziative che avvicinino anche contesti che magari
senza questo tipo di norma non sarebbero così vicini alla nostra
agricoltura.
Credo che questo tipo di approccio sia quello che ha animato la
definizione di questa norma dando così un senso compiuto a delle
iniziative, come dicevo prima, già attivate nel tempo e
arricchendola di nuove opportunità e ci si è posti durante anche il
percorso in Commissione la domanda di quante potessero essere le
aziende che aderiscono fin da subito o potranno aderire fin da
subito a questo tipo di iniziativa. Io credo che, come tutte le
cose, si mette sul tavolo un'opportunità che deve essere
innanzitutto seria, così come lo è questa norma, perché vede nel
suo interno dei percorsi che caratterizzano la serietà sia dal
punto di vista agricolo, sia da quelle che saranno le controparti
sociali che dovranno organizzare il lavoro all'interno di queste
nuove aziende agricole sociali, con delle regole non troppo
pressanti ma che garantiscano sia all'utenza, sia al consumatore
finale che si tratta di provvedimenti molto seri. Credo che anche
se inizialmente potrà essere limitato il numero di aziende che
aderiranno a questo tipo di percorsi, sarà comunque un buon inizio
per sottolineare nel tempo delle iniziative, delle potenzialità
lungimiranti per riportare veramente un po' il sociale e
l'attenzione su un mondo molto particolare, sia quello
dell'agricoltura, sia quello delle categorie svantaggiate che uniti
possono dare delle risposte importanti a entrambe le
problematiche.
Presidente -
Si è prenotato il consigliere Chatrian a cui
passo la parola.
Chatrian (AV-SA) -
Per esprimere il parere positivo del
nostro gruppo, oltre al parere positivo sulla proposta che è stata
arricchita in questi mesi in Commissione proprio a livello di
metodo. Vorrei complimentarmi con i due relatori perché, nel
momento in cui è stata presentata in Commissione, la volontà da
subito è stata quella di andare oltre, quindi non solo approfondire
la tematica, ma proprio cercare di comporre, elaborare un nuovo
impianto architettonico, quindi che sia non solo più ricco, ma che
voleva guardare al domani in una maniera anche innovativa. Positivo
quindi è stato il metodo, positivo è stato l'arricchimento e i due
relatori Jordan e Manfrin penso che abbiano già rappresentato bene
qual è stato il percorso e anche gli altri colleghi che sono
intervenuti. Io direi un buon equilibrio è stato raggiunto con il
testo di Commissione, sarà interessante capire tra un anno, massimo
due anni quali obiettivi, speriamo, saranno raggiunti a seguito di
questa modifica legislativa, anche perché, da una parte, abbiamo
cercato di fare ordine, di fare chiarezza e, dall'altra, invece di
creare delle opportunità. Penso che sia questa la parte più
importante nel momento in cui ci sarà un osservatorio regionale
robusto e, dall'altra, un
logo
che riconoscerà questo
percorso, dei requisiti, ma cercando di fare attenzione affinché
non siano solo dei requisiti per sbarrare, ma quel giusto
equilibrio per poter accompagnare tale percorso per poi raggiungere
la certificazione e un albo. Io penso che questo sia proprio il
percorso corretto per accompagnare le fattorie sociali, quindi, da
una parte, mettere insieme una base di occupazione e, dall'altra,
accompagnarla nell'agricoltura, creando delle opportunità dal punto
di vista sociale. Oggi oltretutto stiamo affrontando il nuovo testo
predisposto dalle Commissioni; come avete potuto notare, colleghi
tutti, sia ieri che oggi nel percorso su numerose leggi, disegni di
legge o proposte di legge, le Commissioni hanno arricchito, condito
e soprattutto sono andate oltre rispetto ai testi che sono stati
scaricati direttamente come competenza all'interno della
Commissione, in questo caso delle Commissioni. Qualche minuto fa
abbiamo approvato un testo di Commissione sul testo del lupo,
adesso stiamo approvando un testo di Commissione, sempre la III
insieme alla V sulle fattorie sociali. Ieri abbiamo affrontato
sempre un tema delicatissimo, di
envergure
, di un certo peso
per la società valdostana: quello del nuovo Ospedale, per dire che
in questi mesi le Commissioni hanno creato delle condizioni
migliori per poter affrontare tali tematiche in Consiglio. Penso
che questo sia un po' il dato politico di questi mesi e adesso ci
accingiamo a votare questo testo di Commissione che ha un duplice
valore: quello di metodo e quello del contenuto, quindi il dato più
politico.
Presidente -
Si è prenotato il consigliere Padovani a cui
passo la parola.
Padovani (PCP) -
Anch'io, come membro di V Commissione,
voglio ringraziare innanzitutto il lavoro fatto dalle due
Commissioni, che hanno reso questo testo completo e concreto.
Voglio anche ringraziare chi ci ha aiutato nel lavoro, quindi tutte
le persone audite, i responsabili delle cooperative e delle
associazioni che abbiamo audito, perché penso che il confronto con
gli operatori interessati sia fondamentale per costruire norme
giuste e rispondenti alle necessità e alla nostra realtà.
Le fattorie sociali sono fattorie a tutti gli effetti e hanno
quindi una natura imprenditoriale e cercano di riprodurre un
modello di economia sociale mirato a coniugare il profitto
dell'azienda con il bene della collettività, favorendo l'inclusione
di chi vi lavora e attribuendo così al mondo agricolo anche un
valore sociale. Il rapporto con la natura, soprattutto con la
materia viva vegetale e animale, induce processi positivi di
autostima e di recupero di sé. Prendendosi cura degli altri
organismi, le persone sviluppano infatti la capacità di gestire
emotività e senso di responsabilità essenziali per costruire la
propria identità e autonomia. L'ambiente di lavoro aperto e meno
costrittivo risulta inoltre più favorevole per chi si sta
reinserendo nel mondo del lavoro. Le fattorie sociali sono
strutture che estendono i loro servizi a favore di persone con
disabilità oppure soggetti deboli o a rischio di
marginalizzazione.
L'aiuto si estende attraverso servizi educativi, culturali,
occupazionali e di supporto alle famiglie e alle istituzioni
didattiche. L'opportunità più significativa che si offre è quella
di insegnare un mestiere a persone svantaggiate e socialmente
emarginate. L'offerta formativa e lavorativa delle fattorie sociali
è davvero ampia e riguarda le attività agricole, di allevamento e
quelle della filiera di produzione. La vendita diretta dei prodotti
agricoli incrementa poi l'autostima e permette, attraverso lo
scambio, di stabilire relazioni con l'ambiente esterno. Infine le
fattorie sociali possono migliorare anche la capacità di attrazione
e la reputazione di un sistema locale soprattutto nei territori più
degradati o dove le opportunità di lavoro sono limitate.
 L'agricoltura sociale propone quindi un nuovo modello di
sviluppo rurale all'insegna della sostenibilità e dell'inclusione
di soggetti svantaggiati, due questioni che credo siano
fondamentali in un'economia che sia giusta.
Presidente -
Ha chiesto la parola il consigliere Cretier,
ne ha facoltà.
Cretier (PCP) -
Vorrei nuovamente esprimere un parere
sulla proposta di legge n. 8 sulle fattorie sociali. Per me è stato
emblematico il n. 8 perché abbiamo rivisto otto versioni, abbiamo
cercato di assemblare le varie idee all'interno delle Commissioni e
abbiamo affrontato con impegno prolungato il confronto con gli
attori e, oltre alle audizioni, anche le interlocuzioni dirette a
cui io ho partecipato.
Il confronto in Commissione dopo le audizioni ha evidenziato
alcuni obiettivi importanti di questa legge che direi strategici,
il testo approda in aula per diventare legge. Segnalerei alcuni
aspetti interessanti che evidenziano alcune specificità del nostro
territorio in cui operano le aziende agricole, creando un
potenziale sviluppo di attività utili al contesto montano, come già
citato da alcuni colleghi, la multifunzionalità dell'agricoltura
locale, un aspetto essenziale che non va mai perso di vista nella
programmazione. Sono le condizioni orografiche che pesano, in
montagna gravano maggiori costi rispetto ai territori della pianura
e non intendo semplicemente il fondovalle di una vallata alpina.
Qui non è possibile fare economia di scala ed è essenziale
sostenere il settore, quindi è necessaria un'integrazione ai
redditi per il mantenimento e il presidio del territorio, mettendo
assieme anche i benefici terapeutici delle coltivazioni del
contatto con gli animali, operando in un ambiente naturale,
salutare, all'aperto con la disponibilità delle aziende agricole,
seguiti da educatori formati dando loro un minimo reddito. Questi
sono gli obiettivi della proposta di legge. Da anni viene
riconosciuto il grande beneficio, ad esempio, dell'ortoterapia e di
altre formule di attività dirette nel settore agricolo, che portano
a una forma di soddisfazione o motivo di orgoglio di chi vi
partecipa seguendo le fasi fenologiche, o diciamo più semplicemente
di sviluppo di una pianta, o di crescita di un animale. Anche
l'allevamento o i suoi aspetti collaterali, agricoli, turistici e
occupazionali, possono portare giovamento, come, ad esempio,
l'ippoterapia. Tutto questo non solo per il comune cittadino che
ama staccarsi dalla
routine
del lavoro quotidiano ma anche
per i soggetti fragili e per tutte le fasce di età e maggiormente
oggi in tempo di pandemia.
Con la proposta di legge si tenta comunque di proporre delle
misure organiche, regolamentate e integrate con gli strumenti di
programmazione agricola, sociale e socio-sanitaria. Queste non
soddisfano tutti ma la legge deve porre dei limiti e circoscrivere
un perimetro normativo e definire gli abusi di attività di soggetti
e del
logo
già citato. Lo scopo è l'inserimento
socio-lavorativo di lavoratori con disabilità e di lavoratori
svantaggiati in contesti produttivi molto diversi e soprattutto,
come succede in agricoltura, all'inclemenza della meteo, quindi è
indispensabile avere, oltre che al bene terra, anche strutture
idonee già esistenti per proseguire nel percorso progettuale: ecco
perché dietro la semplice attività agricola esiste necessariamente
la presentazione di un progetto e questo è il messaggio che deve
passare. L'imprenditore agricolo sensibile al tema deve sapere che
non sarà da solo, sarà accompagnato da chi ha le competenze sul
tema dell'educazione e di inserimento socio-lavorativo, mi sembra
anche un'ottima forma per l'integrazione economica, puntando ad
abbattere l'emarginazione sociale, lavorativa e può diventare un
aiuto alle famiglie con soggetti deboli che possono avere
un'opportunità di reddito anche per quel futuro chiamato domani.
Potrebbe essere anche una risposta alla richiesta di personale
delle aziende agricole per attività semplici di base, certamente
non per tutte le attività agricole, ma non si pongono limiti
all'imprenditore consapevole. Infine la speranza è che vi sia una
buona adesione ai progetti, sappiamo che i nostri agricoltori o,
meglio, imprenditori agricoli sono costantemente impegnati 365
giorni all'anno, hanno una preparazione tecnica specifica ormai
acquisita con i corsi organizzati dagli uffici dell'Assessorato
dell'agricoltura o attraverso gli enti di formazione e molti... con
il ricambio generazionale avendo frequentato l'Institut Agricole,
ma sul tema specifico dell'inserimento lavorativo di soggetti
fragili i titolari non hanno molta esperienza nella gestione. Come
segnalato nelle audizioni, pensare di "seminare già nel corso
giovani agricoltori", inserire quindi un modulo specifico
sull'argomento. Nel territorio abbiamo già degli ottimi esempi di
iniziative sul tema già autonome e organizzate insieme alle
cooperative, alle onlus o a fondazioni comunque già strutturate e
operative che realizzano un senso di comunità e di appartenenza
dando un bel segnale di integrazione sociale e lavorativo. Questo è
uno degli obiettivi della legge che abbiamo presentato oggi.
Presidente -
Altri intendono intervenire nella
discussione generale? Non vedo richieste. Chiudo a discussione
generale. In fase di replica per il Governo l'assessore Barmasse ne
ha facoltà.
Barmasse (UV) -
Un breve intervento. Con l'esame in aula
di questa proposta di legge, a distanza di qualche anno
dall'approvazione della legge n. 141/2015, anche in Valle d'Aosta
viene disciplinata la materia dell'agricoltura sociale con
l'intento di fornire un quadro normativo volto a regolamentarne
l'attuazione e il monitoraggio e stabilendo specifiche misure di
sostegno per incoraggiare l'attivazione e lo sviluppo delle
funzioni sociali delle attività agricole. Questo strumento
consentirà di favorire l'inserimento e l'integrazione sociale e
lavorativa di soggetti a rischio di emarginazione sociale
stimolando e valorizzando le abilità e le competenze possedute in
un contesto protetto. L'agricoltura sociale si integrerà nel
panorama dell'offerta dei servizi volti ad accompagnare le persone
nella realizzazione del loro progetto di vita elaborato partendo
dai fabbisogni dei singoli fornendo quindi ulteriori opportunità di
socializzazione per i soggetti fragili. Esprimo pertanto una
soddisfazione personale per l'approvazione di questa proposta di
legge, che ha visto una sinergia tra tutti i soggetti coinvolti per
la sua definizione.
Presidente -
Ha chiesto la parola l'assessore Sapinet, ne
ha facoltà.
Sapinet (UV) -
Due brevi considerazioni, un
ringraziamento ai colleghi delle due Commissioni, i loro Presidenti
e i relatori per l'ottimo lavoro svolto, il metodo adottato in
queste settimane e in questo mese. Un ringraziamento che va anche
ai dirigenti e ai collaboratori dei dipartimenti dell'Assessorato
dell'Agricoltura, delle Politiche sociali, che già avevano avviato
un tavolo di confronto sull'agricoltura sociale lo scorso anno; poi
al personale del Consiglio che in poco tempo ha messo mano a una
tematica così complessa e al Dipartimento legislativo.
L'approvazione della legge in discussione è senz'altro un
traguardo importante, un traguardo che offre sviluppi molto
interessanti sia per l'agricoltura che per i servizi sociali; è un
traguardo importante perché disciplina anche in Valle d'Aosta
l'attività di agricoltura sociale quale politica di
welfare
che può raggiungere le aree più marginali del nostro territorio
montano diventando allo stesso tempo un'interessante prospettiva
per la multifunzionalità dell'attività agricola. Sicuramente dal
punto di vista dell'agricoltura questa legge amplia ulteriormente
le possibilità in ambito di diversificazione dell'attività agricola
con l'opportunità per l'occupazione per la donna, ampliando la
gamma di servizi alla persona e alle famiglie sul nostro territorio
regionale. Inoltre la fattoria sociale potrà rappresentare un
ottimo strumento per promuovere il recupero, la riabilitazione e
l'inserimento socio-lavorativo di soggetti svantaggiati, minori e
disabili, avvicinandoli alla pratica agricola e in senso più ampio
rappresenta sicuramente un'ottima esperienza di vita, formazione,
orientamento, socializzazione e crescita personale per chi ha
bisogno di scoprire la fiducia in sé stesso, esplorare nuove
opportunità, sentirsi responsabilizzato e vedere i risultati del
proprio lavoro ed entusiasmarsi per i risultati raggiunti. Le
aziende agricole e quelle che operano nel sociale sono a volte così
diverse per bagaglio di esperienza, per professionalità e
competenze. Coniugare questi due aspetti non è certo facile, ma il
risultato che ne può nascere è davvero interessante, soprattutto
nei confronti delle fasce deboli della nostra società. A livello
nazionale l'esperienza di agricoltura sociale ha dato risultati
edificanti, sebbene in rapporto al territorio le attività non sono
particolarmente numerose, ad esempio, in Lombardia solo 24 aziende,
però ora anche in Valle d'Aosta dove la configurazione del
territorio e la scarsa densità della popolazione, spesso causa di
lontananza dai servizi, grazie alla presenza capillare ben inserita
nel contesto economico e sociale delle aziende agricole gli
sviluppi potenziali di questa legge potranno essere importanti per
le esigenze dei nostri villaggi, soprattutto in un'ottica di
contrasto allo spopolamento della montagna.
È un lavoro che non finisce qui, oggi il lavoro inizia, ci
aspetta un'opera di sostegno alle imprese affinché l'agricoltura
sociale diventi una realtà concreta. Questo è il primo tassello di
un ambizioso progetto che stiamo portando avanti come Assessorato,
un lavoro di revisione delle norme in materia di agriturismo
all'interno di una legge di più ampio respiro che comprende tutti
gli aspetti della multifunzionalità in agricoltura al quale seguirà
nei prossimi mesi un importante lavoro di programmazione del nuovo
programma di sviluppo rurale per cercare di favorire lo sviluppo
delle aziende in questa direzione.
Presidente -
Ha chiesto la parola l'assessore Bertschy,
ne ha facoltà.
Bertschy (AV-SA) -
Anche da parte mia una considerazione
rispetto a quelli che potranno essere gli effetti rispetto
all'inserimento lavorativo delle persone diversamente abili. A
breve avremo la possibilità di discutere e confrontarci in
Consiglio regionale sul piano delle politiche del lavoro che è
stato approvato all'interno del Consiglio politiche del lavoro che
contiene un'apposita area legata alle persone coinvolte in percorsi
di inclusione sociale, quindi credo che questa legge, che va a
mettere un po' di punti fermi rispetto ai sistemi di accreditamento
e anche all'attenzione che va data a questa possibilità di
intervento e di inclusione lavorativa, sarà un ulteriore strumento
per portare avanti le politiche di inserimento lavorativo delle
persone con disabilità.
È bene ricordare - lo ha fatto mi pare il collega Testolin -
che, per fortuna, in Valle d'Aosta ci sono esperienze importanti
anche di altri colleghi che sono intervenuti, Forrestgump,
Fondazione Ollignan, da tempo lavorano con quest'attenzione nei
confronti delle persone, delle famiglie e della disabilità e da
tempo creano le condizioni affinché le persone possano avere tutte
le attenzioni del caso attraverso la pratica agricola, ma non solo.
Credo quindi che, grazie anche a esperienze come queste, questa
legge potrà valorizzare ancora di più l'attenzione verso il nostro
territorio, verso il nostro ambiente alpino, verso la pratica
particolare agricola della Valle che abbiamo rispetto appunto alla
zona in cui viviamo e alla situazione in cui possiamo esprimere
anche le nostre politiche sociali e lavorative. Credo che queste e
altre esperienze importanti dovranno essere all'attenzione
dell'inserimento di questa norma che valorizzerà una volta di più
la formazione che già è stata acquisita, la formazione che ancora
si farà e quella idea di una comunità solidale ma non in senso
pietista, ma in senso costruttivo nel vero bisogno delle persone
che, al di là della loro capacità o della diversa loro abilità,
vanno tutte rispettate e a tutte va data la stessa dignità che il
lavoro piccolo, grande che sia, poco tanto che sia può dare a loro
e alle loro famiglie.
Un bel passo in avanti quindi ed è bene
-
lo ha
sottolineato il collega Chatrian
-
che sempre più il
Consiglio regionale acquisisca il suo ruolo, che è quello di
proporre leggi, discuterle, approfondirle in Commissione e, quando
è possibile, anche sostenerle insieme in Consiglio regionale. Credo
che questa sia la strada giusta per ridare il ruolo che il
Consiglio regionale forse nel tempo aveva un po' perso.
Presidente -
Qualcuno vuole intervenire in fase di
dichiarazione di voto? Ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Non sto a ripetere quanto già detto
dai colleghi ma semplicemente a esprimere la soddisfazione per il
testo che oggi è arrivato in aula, che vede il contributo di tutti
e vede un testo molto migliorato rispetto a quello presentato
all'inizio, quindi si aumentano le tipologie di attività di
agricoltura sociale, la platea dei destinatari e soprattutto viene
introdotto un osservatorio che avrà il compito di monitoraggio, di
raccolta dati e di valutazione dell'efficacia di questa legge. È
sicuramente stato quindi un lavoro anche sotto qualche punto di
vista faticoso, nel senso che ci sono state anche delle belle
discussioni, ma è sicuramente un lavoro che ha messo insieme tutte
le nostre idee. In particolare vorrei ringraziare il collega Jordan
e il collega Manfrin con cui abbiamo collaborato fattivamente.
Queste attività
-
lo ricordavano diversi colleghi
-
esistono già in Valle d'Aosta, si è ricordata la
Fondazione Ollignan, Forrest Gump, abbiamo sentito anche La Petite
Ferme du Bonheur, la Cascina del Castello che dovrebbe nascere a
Fénis, la Cooperativa Leone Rosso e la Mont Fallère, tutte attività
che già in questo momento esistono in Valle d'Aosta e che con
questa legge avranno un valore aggiunto anche grazie al logo che
gli verrà loro assegnato. Credo quindi sia un passo importante e
soprattutto il riconoscimento di quella attività che in questi anni
hanno già svolto senza avere nessun riconoscimento.
Presidente -
Si è prenotato da remoto il consigliere
Manfrin, ne ha facoltà.
Manfrin (LEGA VDA) -
Per dichiarazione di voto.
Ovviamente condivido la stragrande maggioranza degli interventi dei
colleghi, condivido con tutti coloro che sono intervenuti la
soddisfazione per il positivo esito del percorso che questa legge
si accinge a raggiungere.
È stato introdotto un tema importante ed è corretto farlo in
chiusura di questa discussione, ovvero il tema relativo
all'esistenza già di fattorie sociali sul nostro territorio ed è
vero, è un tema che, purtroppo, è stato ricordato molto poco ma che
ad oggi è giusto anche fare un accenno e ricordarlo. Sul nostro
territorio esistono e insistono numerose realtà di fattorie
sociali, ne sono state ricordate alcune, io ricordo che, per
esempio, la Petite Ferme du Bonheur ha vinto molti prestigiosi
riconoscimenti anche a livello nazionale pur non essendo
riconosciuta la nostra Regione come fattoria sociale, ma questo
ovviamente non per creare classifiche di chi fa meglio o chi fa
peggio, ma semplicemente per ricordare che, in realtà, l'esperienza
delle fattorie sociali sul nostro territorio ha già raggiunto
livelli altissimi di professionalità, di capacità e di cura e lo ha
fatto in un momento in cui nella nostra Regione non c'era alcuna
previsione normativa che le desse una dignità e le
riconoscesse.
Ad oggi quindi noi stiamo andando innanzitutto a riconoscere
queste realtà, le realtà che hanno lavorato senza supporti di
sorta, senza riconoscimenti e quant'altro, ma ancora a maggior
conferma della bontà del loro lavoro lo hanno fatto proprio perché
ci credevano, non certo perché avevano intenzioni di andare a
recuperare chissà quale aiuto piuttosto che finanziamento. Le
realtà che sono attive ad oggi lo hanno fatto perché credevano
nella missione sociale che la fattoria sociale può e deve
interpretare e perché credevano che non soltanto ci fosse la
possibilità di integrare questi ragazzi nelle strutture e
permettere loro una possibilità di vita a tutti gli effetti, di
lavoro e quant'altro, ma perché sapevano benissimo che si dava una
dignità a questi ragazzi dando a loro la possibilità di entrare a
pieno titolo nel mondo del lavoro e lo si permetteva mettendo gli
strumenti in mano... non essere delle persone marginalizzate e
messe lì semplicemente perché bisognava dire in giro che si
utilizzavano i disabili nella propria attività, ma si davano
responsabilità a questi ragazzi, si danno responsabilità a questi
ragazzi, perché si crede nelle loro capacità e si crede che,
tramite le loro capacità, possano riscattare la marginalità a cui
erano stati costretti fino a quel momento.
È quindi un riconoscimento importante che questa legge dona e io
rinnovo i miei ringraziamenti a tutta l'Aula, a chi ha lavorato per
questa legge, chi ha lavorato da fuori, chi ha fatto parte dei
gruppi di lavoro, le Commissioni e quant'altro, perché se non ci
fosse stato effettivamente un lavoro corale, avremmo presentato
sicuramente un testo che avrebbe avuto magari meno apporto e magari
sarebbe stato meno efficace. Un ringraziamento quindi davvero e con
questa legge noi chiaramente apriamo un capitolo nuovo nella nostra
regione, un capitolo che è in parte scritto, in parte, com'è stato
detto, è anche da scrivere e chiaramente sarà anche competenza
delle Commissioni andare a verificare la rispondenza della legge
alle esigenze delle fattorie sociali ed eventualmente andare a
migliorarla ancora di più, andare a trattare degli aspetti che
magari potranno emergere nella sua applicazione.
Presidente -
Altri? Non vedo altre richieste di
intervento, passiamo alla fase di votazione. Votiamo, come detto,
il nuovo testo delle Commissioni III e V. Articolo 1. La votazione
è aperta. Invito il collega Segretario a collegarsi con i
Consiglieri presenti via zoom.
Appello nominale dei Consigliere presenti in remoto sulla
piattaforma zoom.
Manfrin (LEGA VDA) -
Favorevole.
Minelli (PCP) -
Favorevole.
Perron (LEGA VDA) -
Favorevole.
La votazione è chiusa.
Presenti, votanti e favorevoli: 35
L'articolo 1 è approvato all'unanimità.
L'articolo 2 è comprensivo di due emendamenti. Possiamo dare lo
stesso voto sia per l'articolo che per gli emendamenti? Stesso
risultato. Articolo 2 con gli emendamenti: stesso risultato.
Articolo 3: stesso risultato. All'articolo 4 ci sono due
emendamenti: stesso risultato. All'articolo 5 ci sono due
emendamenti: stesso risultato. Articolo 6 con emendamenti: stesso
risultato. Articolo 7 con emendamenti: stesso risultato. Articolo
8: stesso risultato. Articolo 9: stesso risultato. Articolo 10 con
due emendamenti: stesso risultato. Articolo 11: stesso risultato.
Articolo 12: stesso risultato. Articolo 13: stesso risultato.
Articolo 14: stesso risultato. Articolo 15: stesso risultato.
Articolo 16: stesso risultato. Articolo 17 con un emendamento:
stesso risultato. Articolo 18: stesso risultato. Articolo 19:
stesso risultato. A questo punto votiamo la legge nel suo insieme.
La votazione è aperta. Invito il collega Segretario a collegarsi
con i Consiglieri presenti via zoom.
Appello nominale dei Consigliere presenti in remoto sulla
piattaforma zoom.
Manfrin (LEGA VDA) -
Favorevole.
Minelli (PCP) -
Favorevole.
Perron (LEGA VDA) -
Favorevole.
La votazione è chiusa.
Presenti, votanti e favorevoli: 35
La legge è approvata all'unanimità.
