Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1799 del 4 maggio 2011 - Resoconto
OGGETTO N. 1799/XIII - Reiezione di risoluzione: "Criteri per
l'assunzione a tempo determinato degli assistenti alle
manifestazioni, custodi castelli, musei e giardini, nella
"salvaprecari"".
Risoluzione
Il Consiglio regionale della Valle d'Aosta/Vallée
d'Aoste
Appreso che, ai fini dell'assunzione presso la Società per
azioni per la gestione di servizi alla pubblica amministrazione gli
assistenti alle manifestazioni ed i custodi di castelli, musei e
giardini, a differenza dei forestali, dovranno sostenere un test di
ammissione, nonostante abbiano superato più volte prove di
selezione dello stesso genere, compreso l'esame di
francese;
Ritenuta iniqua la disparità di trattamento nelle modalità di
assunzione delle due categorie di lavoratori da parte della Società
"Salvaprecari";
Impegna
Il Governo regionale
a rivedere la decisione adottata in sede di concertazione
relativamente ai criteri per l'assunzione a tempo determinato nella
"Salvaprecari" degli assistenti alle manifestazioni ed i custodi di
castelli, musei e giardini, eliminando la prova di selezione per
esami, per coloro che ne abbiano già superata una in
passato.
F.to: Carmela Fontana - Donzel - Rigo
Presidente
- La parola al Consigliere Donzel.
Donzel (PD)
- Egregio Presidente, cari colleghi, questo
argomento è stato oggetto di uno scambio di vedute durante
un'interpellanza stamattina.
È un argomento che apparentemente sembra tecnicistico, ma è
assolutamente semplice: si vuole riconoscere, a chi ha ben operato
all'interno dell'Amministrazione regionale, a chi ha dato il suo
contributo per decine di anni, a chi ha più volte superato delle
prove per entrare in graduatorie che gli consentissero di operare
con professionalità e competenza per l'Amministrazione regionale,
di avere una condizione non di privilegio, ma di riconoscimento di
un diritto acquisito attraverso il lavoro, diritto che gli è stato
negato da norme che sicuramente potevano essere contrastate. Va da
sé che ci sono altre Regioni autonome che hanno fatto altre scelte,
la Regione Sicilia ha stabilizzato 5.400 precari, e quindi in
questo Paese non si capisce...la legge è sempre diversa e alle
volte, quando non viene applicata, a pagarne le conseguenze sono
spesso i più deboli! È vero che su questa cosa qualcuno dirà che è
stato firmato un accordo sindacale, anche se non da tutte le forze
sindacali; questo pomeriggio c'è stato un comunicato che ha
stigmatizzato questa brutta frattura fra i sindacati, che
sicuramente a noi del Partito Democratico non fa piacere, in quanto
l'unità dei lavoratori è sempre il nostro obiettivo. Ma, al di là
di questo, vorrei ricordare che in prima battuta tutti i sindacati
avevano convenuto sul fatto che nessuna prova doveva essere fatta e
che fu solo
obtorto collo
che alcuni sindacati firmarono,
sottoscrivendo dopo una dura contestazione un accordo che rimaneva
solo parzialmente soddisfacente.
Allora, di fronte ad una situazione di questo tipo, e le
dichiarazioni sono state riportate dagli organi di stampa, in
particolare quella del sindacalista rappresentante della funzione
pubblica del SAVT Albertinelli (19 aprile,
La Stampa
),
quindi vado a memoria...ma ha rilasciato dichiarazioni di questo
tipo: avremmo voluto, ma non abbiamo potuto. Allora questo "avremmo
voluto" noi lo presentiamo ad un Consiglio regionale e chiediamo:
perché non si opera in modo tale che chi ha lavorato e ben operato
nell'Amministrazione regionale sia tutelato nel confronto con una
procedura che viene aperta a tutti? Dal punto di vista della logica
è inammissibile che una persona che per dieci anni ha lavorato per
l'Amministrazione, a cui sono stati fatti elogi di tutti i tipi,
venga scalzata in un posto di lavoro da una persona che ha
altrettante qualità, ma non ha mai fatto neanche un'ora di lavoro
per l'Amministrazione! Questo principio non è un principio
salvaprecari, è un principio di riapertura dei giochi, in totale
contrasto anche con il principio della norma nazionale che voleva
ridurre del 50 percento, ma quel 50 percento che rimaneva, rimaneva
in base a criteri di lavoro, quindi addirittura la norma è
peggiorativa in Valle d'Aosta! Vogliamo prendere coscienza di
questo fatto o vogliamo lasciare andare questa cosa così, senza
intervenire con una piccola correzione?
Stamattina ci sono state date delle cifre: il 58 percento a
favore della soluzione - diciamo come punteggio massimo possibile -
per chi aveva già avuto una prestazione, il 42 percento però come
punteggio aperto a tutti...quindi vuol dire che uno che da anni
lavora nell'Amministrazione potrebbe anche racimolare il 30-35
percento e non trovarsi in posizione utile per avere un posto di
lavoro. È questa la ricompensa che diamo a chi ha operato
nell'Amministrazione? Diciamo che su questa cosa chiediamo che il
Consiglio si esprima; ogni gruppo farà le sue valutazioni, noi la
nostra l'abbiamo fatta, abbiamo votato una norma perché si
tutelasse il lavoro precario, non perché si cambiassero di nuovo le
regole per l'ennesima volta e, per di più, a svantaggio di chi
aveva ben operato nell'Amministrazione regionale!
Presidente
- Dichiaro aperta la discussione generale. Se
nessuno chiede la parola, dichiaro chiusa la discussione
generale.
La parola all'Assessore al turismo, sport, commercio e
trasporti, Marguerettaz.
Marguerettaz (UV)
- Grazie Presidente.
Il collega Donzel ha riproposto una risoluzione, ma credo che le
argomentazioni e i ragionamenti siano stati già esposti molto bene
dal Presidente della Regione quando abbiamo affrontato il punto n.
23, dove l'argomento è lo stesso, le argomentazioni sono le
stesse.
La maggioranza, quindi, vota contro questa risoluzione.
Presidente
- Pongo in votazione la risoluzione:
Consiglieri presenti: 30
Votanti: 25
Favorevoli: 3
Contrari: 22
Astenuti: 5 (Bertin, Giuseppe Cerise, Chatrian, Louvin, Patrizia
Morelli)
Il Consiglio non approva.
