Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2552 del 28 gennaio 1987 - Resoconto
OGGETTO N. 2552/VIII - TEMPI DI REALIZZAZIONE DEL SOTTOPASSO
DI VIA PARIGI AD AOSTA. (Interrogazione).
PRESIDENTE:
Do lettura del testo della interrogazione
presentata dal Consigliere Sandri:
Interrogazione
Ricordato che da tempo la Regione ed il Comune di Aosta hanno
assicurato una rapida realizzazione del sottopasso di via Parigi ad
Aosta;
Sottolineata l'importanza di garantire la sicurezza di chi
transita lungo tale arteria;
Al fine di conoscere i tempi di realizzazione
dell'opera;
il sottoscritto Consigliere regionale
Interroga
l'Assessore competente per conoscere:
-
i motivi del ritardo nell'avvio dei lavori del sopracitato
sottopasso;
-
se è già stata espletata la gara d'appalto;
-
i tempi per l'entrata in funzione dell'opera.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Non è la prima volta che in questo
Consiglio si discute del sottopasso di via Parigi ad Aosta; ne era
stato già parlato nella precedente legislatura. Per quanto riguarda
la mia permanenza all'Assessorato ai Lavori Pubblici, mi pare di
avere già risposto almeno una volta ad una interpellanza del
Consigliere Bajocco, dicendo che il sottopasso si sarebbe
realizzato ed in effetti così è.
Rispondo alla seconda domanda che il Consigliere Sandri mi fa,
con la quale mi chiede se sia già stata espletata la gara di
appalto: la gara è stata espletata nella mattinata di ieri: sono
state aperte le offerte e l'aggiudicazione in via provvisoria è
stata fatta all'impresa Garetto S.r.l., con un ribasso del
15,78%.
Circa i tempi per l'entrata in funzione dell'opera, posso dire
che occorrerà procedere all'aggiudicazione definitiva, che verrà
fatta dopo che l'impresa avrà prodotto i documenti, che si devono
produrre; il capitolato prevede, mi pare, 300 giorni per la
realizzazione.
Torno alla prima domanda dell'interrogazione: i motivi del
ritardo. Devo informare che c'è stato un problema di progettazione,
che è stata fatta eseguire dal Comune di Aosta. In un primo tempo è
stato fatto osservare dall'Amministrazione regionale, Assessorato
ai Lavori Pubblici, che non erano rispettate appieno alcune norme,
che riguardano i portatori di handicaps; si è proceduto, quindi, a
revisionare il progetto. Un ultimo motivo di ritardo, che poi è
stato risolto positivamente, è stata la disputa sul fatto se il
Comune di Aosta dovesse o meno rilasciare concessione edilizia:
secondo l'Amministrazione regionale doveva esserci concessione
edilizia, secondo il Comune di Aosta no. In effetti, ci siamo poi
appellati, Comune e Regione, ad un'ultima sentenza del Consiglio di
Stato, che giudica non necessaria la concessione edilizia soltanto
quando il Comune esegue in proprio lavori sul suo territorio. In
questo caso, si trattava di lavori eseguiti dalla Regione sul
territorio del Comune e, quindi, ottenuta la concessione edilizia,
si è proceduto alla gara di appalto, che ha avuto ieri la sua
ultimazione per la parte provvisoria. Seguirà la deliberazione di
Giunta per l'aggiudicazione definitiva.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Intanto mi piace pensare che sia stata
questa interrogazione a far anticipare i tempi dello svolgimento,
anche se mi si risponde di no; sono invece sufficientemente stupito
dalla motivazione addotta al ritardo. Non si è mai vista una
attenzione così particolare da parte dell'Assessore su questo
problema delle concessioni edilizie.
Per quanto riguarda la regimazione idraulica (credo che il
Consigliere Torrione possa essere d'accordo con me), la concessione
edilizia non ha avuto la stessa attenzione che si è riscontrata in
questo caso. Mi sembra che questa sia un'altra dimostrazione che si
usano due pesi e due misure. Sono convinto che il motivo del
ritardo sia stato l'approvazione del progetto esecutivo della
autostrada, ossia che quest'Amministrazione blocchi tutte le
iniziative di miglioramento della viabilità per rendere il
collegamento da Quart - l'Eglise a Courmayeur insicuro, difficile,
fastidioso, per dare l'idea che sia necessario procedere con il
progetto autostradale.
Il ritardo nell'applicazione di questo sottopasso, richiesto da
almeno dieci anni (se non di più), non solo dalle autorità
cittadine, dagli abitanti, ma anche dalle autorità scolastiche,
perchè interessa direttamente una scuola elementare, che viene
sottratta al suo quartiere di riferimento, è la dimostrazione
dell'uso differenziato dei tempi burocratici. Mi piacerebbe sapere
quanto tempo si sia perso per decidere sulla questione della
concessione edilizia.
Posso assicurare l'Assessore che sentiremo ancora parlare del
sottopasso di via Parigi: a cento o trecento giorni dalla partenza
dei lavori non si vedrà l'esecuzione dell'opera entrata in
funzione.
