Classificazione
AMBIENTE
Stoccaggio e smaltimento rifiuti



Oggetto del Consiglio n. 1114 del 21 novembre 2019 - Resoconto
OGGETTO N. 1114/XV - Interrogazione: "Verifica
dell'istruttoria condotta a supporto dei pareri espressi in sede di
conferenza dei servizi sulla compatibilità con gli strumenti di
pianificazione della discarica per i rifiuti speciali di
Pompiod".
Rini (Presidente) -
Punto 20 all'ordine del giorno. La
parola per la risposta all'assessore Chatrian.
Chatrian (AV) -
Ho chiesto alle varie strutture di
prepararmi questa risposta, anche perché i colleghi Aggravi,
Lucianaz e Luboz mi chiedono in maniera diretta l'istruttoria a
supporto delle affermazioni formulate nella conferenza dei servizi
del 10 giugno 2010: "se sì, quali ne siano i contenuti ed i
razionali di risposta rispetto a quanto affermato nella citata
Conferenza dei servizi del giugno 2010".
Questa è la risposta che le varie strutture mi hanno preparato.
Nella conferenza dei servizi tenutasi il 10 giugno 2010,
nell'ambito della quale veniva riesaminata la richiesta di rinnovo
dell'autorizzazione all'esercizio e gestione della discarica in
comune di Aymavilles, si è preso atto degli approfondimenti,
eseguiti sia da ARPA che dal servizio tutela delle acque
dall'inquinamento e gestione dei rifiuti, in merito
all'accettazione o meno di talune categorie di rifiuti in discarica
per rifiuti inerti, previa caratterizzazione, sui quali ARPA nella
riunione della conferenza dei servizi del 22 aprile 2010 aveva
sollevato questioni, sia dal punto di vista tecnico che dalla
provenienza di parte dei rifiuti, riconducibili ad attività
produttive non presenti in Valle d'Aosta.
Per quanto concerne invece l'obiezione relativa al fatto che una
parte di questi non sarebbero provenuti da attività aventi sede in
Valle d'Aosta, il dirigente della struttura regionale aveva
specificato che non era possibile porre limitazioni
all'importazione dei rifiuti da altre regioni, essendo i rifiuti
speciali parificati alle merci per le quali vige la libera
circolazione nell'ambito dell'Unione Europea, discussione che
abbiamo fatto ieri mattina e ieri pomeriggio e che cercheremo di
rimodificare da un punto di vista legislativo nel momento in cui
affronteremo il bilancio e il suo collegato. A tale proposito
infatti veniva ricordato che l'articolo 120 della Costituzione,
sotto il profilo dell'introduzione di ostacoli alla libera
circolazione di cose tra le regioni, non consente alla Regione di
adottare provvedimenti che ostacolino totalmente e in qualsiasi
modo la libera circolazione delle persone e delle cose fra le
regioni, nonché il fatto che il decreto legislativo n. 152 del 3
aprile 2006, norma di riferimento economico sociale.
Veniamo ai due quesiti. Per quanto riguarda il primo, sia la
struttura regionale competente che l'ARPA hanno eseguito degli
approfondimenti rispetto alla presenza, in autorizzazioni
rilasciate da Regioni e/o Province per la gestione di discariche
per rifiuti inerti, delle tipologie di rifiuti speciali ammissibili
in tale categoria di discarica indicata come non ammissibile
dall'ARPA. L'esito di tali approfondimenti ha evidenziato che in
quasi tutte le discariche contattate, verificati i CER dichiarati
da ARPA non ammissibili, erano in realtà ammessi allo
smaltimento.
Per quanto riguarda il secondo quesito, la logica con la quale
vengono ammessi in discarica rifiuti derivanti da altre regioni è
correlata a quanto indicato in premessa, rispetto al divieto di
porre ostacoli alla libera circolazione delle merci, così come
indicato all'articolo 120 della Costituzione italiana, nonché dalla
Corte di giustizia europea, che ha qualificato i rifiuti come
prodotti. Il divieto di esportazione vige solo per i rifiuti
urbani, i quali devono essere trattati e smaltiti all'interno
dell'ambito territoriale di produzione e comunque all'interno della
stessa regione che li produce.
Per quanto concerne gli aspetti di natura tecnica, la puntuale
applicazione delle modalità di verifica qualitativa dei rifiuti,
così come esplicitato dall'articolo 5 alle tabelle 2, 3 e 4 del
decreto 27 settembre 2010, non consentono l'accettazione in
discarica per i rifiuti inerti di tipologie non rispondenti a tali
requisiti. I rifiuti infatti devono innanzitutto essere analizzati
sul tal quale, al fine della verifica dell'eventuale presenza di
sostanze pericolose e solo nel caso in cui non vi siano tali
sostanze può essere eseguita l'analisi dell'eluato, che deve
risultare pienamente conforme alla disposizione specificata. Il
rifiuto comunque deve rispettare i criteri generali previsti del
decreto legislativo n. 36 del 2003 in merito alla classificazione
di rifiuto inerte. Queste sono le memorie e le risposte che le
strutture mi hanno preparato a seguito della conferenza del giugno
2010. Spero di essere stato chiaro.
Presidente -
Per la replica, la parola al collega
Aggravi.
Aggravi (LEGA VDA) -
Grazie, Assessore. Vede, come ho
cercato di spiegare ieri, il mio approccio è, dopo analisi
generali, di cercare di fare dei carotaggi e questo carotaggio -
uso questo termine anche appropriato, se vogliamo - mi era
necessario. Mi riservo di chiedere copia della risposta, in maniera
tale da poterla approfondire. Al di là del secondo quesito, era il
primo quello che mi interessava particolarmente. Io do peso alle
parole, in quanto oltre ad appassionato di numeri sono anche
appassionato di parole, e il quesito ovviamente era posto in questi
termini, ovvero se è stata condotta ed è presente agli atti
relativa istruttoria a supporto. Giustamente lei nella sua risposta
parla di approfondimenti fatti da RAVA e da ARPA. Di ARPA
effettivamente c'è il parere ed è uno di quei punti che è stato
anche oggetto di discussione sulle tipologie di codici CER: un
primo parere negativo successivamente rivisto e approfondimenti
fatti.
La mia curiosità vera e propria era sulla parte di RAVA, dove
tra l'istruttoria e gli approfondimenti ci sono due passaggi che
vanno ulteriormente approfonditi e che io mi riservo di
approfondire, nel limite delle possibilità di un consigliere,
perché ovviamente ci sono altri organi che stanno facendo il loro
percorso e non voglio assolutamente intromettermi in questi
aspetti. Ma credo che l'approfondimento vero sia proprio su questo
punto, ovvero la prima parte del quesito che era relativo alla
presenza agli atti di un'istruttoria a supporto delle affermazioni
che sono state fatte, come riporto nelle premesse, ovvero il fatto
che non vi erano motivazioni tecniche sufficienti a giustificare il
parere formulato sulla non ammissibilità di alcuni codici CER,
anche tenuto conto dell'avvenuta verifica eseguita dall'ARPA
medesima di accezione impianti similari, che è appunto quella del
parere. Mi riservo ancora di approfondire l'esistenza o no di
questi approfondimenti.
