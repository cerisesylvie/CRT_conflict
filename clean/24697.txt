Classificazione
CASA DA GIOCO



Oggetto del Consiglio n. 82 del 25 settembre 2008 - Resoconto
OGGETTO N. 82/XIII - Relazione annuale al Consiglio regionale
sull'andamento della gestione della "Casino de la Vallée S.p.a.",
ai sensi dell'articolo 8 della legge regionale 30 novembre 2001, n.
36, recante "Costituzione di una società per azioni per la gestione
della Casa da gioco di Saint-Vincent".
Président
- La parole au Président de la Région,
Rollandin.
Rollandin (UV)
- Come previsto dall'articolo 8 della
legge n. 36/2001, viene presentata oggi in Consiglio la relazione
sull'andamento della casa da gioco avendo come riferimento
temporale il bilancio dell'esercizio dell'anno 2007. Si tratta di
un bilancio ampiamente conosciuto dai componenti di questa
Assemblea, tra l'altro già messo a disposizione dei componenti
della IV Commissione in occasione dell'approvazione della legge
regionale n. 22/2008, momento in cui gli elementi essenziali
dell'andamento del casinò del 2007 sono già stati esaminati. Ne
ripercorrerò pertanto gli aspetti principali sulla base della
relazione della gestione allegata al bilancio.
Il bilancio al 31 dicembre 2007 si è chiuso con un risultato
positivo netto di 1.976.000 euro; altrettanto nota è la ragione di
tale ritorno all'utile, ovvero la modifica del disciplinare per la
gestione della casa da gioco, approvato da questa Assemblea nel
dicembre 2007, in particolare alla modifica delle percentuali di
riparto dei proventi dei giochi fra Casino de la Vallée e
Amministrazione regionale. Per il 2007, articolo 22 norme
transitorie, la percentuale di proventi di cui all'articolo 11 del
presente disciplinare è rideterminata nel 43% e gli eventuali
conguagli saranno trattenuti dalla Casinò S.p.a. nei successivi
versamenti. Dal 2008, articolo 11, quello dei proventi spettanti
alla Regione per le attività di cui al presente disciplinare,
Casinò S.p.a. versa alla Regione una quota pari al 40% degli
introiti lordi dei giochi. La relazione di accompagnamento al
bilancio illustra in modo dettagliato le condizioni operative di
sviluppo dell'attività della casa da gioco sempre riferite al 2007
in termini di andamento dei vari settori di gioco e degli ingressi,
anche in paragone con le altre case da gioco. L'anno 2007 si è
chiuso con una leggera crescita dei proventi lordi di gioco: +
0,61, con risultati positivi dei giochi francesi: + 1,87, dei
giochi americani: + 4%, mentre hanno avuto un andamento negativo i
giochi misti: - 11,16% e i giochi elettronici: - 1,64%. Le presenze
sono state inferiori rispetto al 2006 per 9.316 unità (1,5%).
La relazione evidenzia poi i fattori negativi che hanno
condizionato l'andamento dei proventi lordi di gioco sia esterni,
sia interni all'azienda; anche tali fattori hanno fatto oggetto più
volte in questa Assemblea di analisi e di dibattito, ma
rappresentano comunque un dato oggettivo con cui l'azienda deve
confrontarsi quotidianamente. Ricordiamo fra i fattori esogeni la
congiuntura economica particolarmente sfavorevole che colpisce in
maniera sensibile il bacino di utenza primario della casa da gioco
e, rispetto a questo fattore, l'andamento della situazione
economica italiana ed internazionale che non fa intravedere
prospettive di miglioramento a breve; la concorrenza dello Stato
nel settore dei giochi legalizzati con una raccolta di gioco sempre
più capillare sul territorio grazie all'introduzione dei nuovi
prodotti, in particolare dello sviluppo potenziale del gioco
on
line
. Rientra in questo ambito di concorrenza anche quella
determinata dalle
slot machine
presenti nei locali pubblici,
con probabilità di vincita per il giocatore - però questo mai viene
evidenziato - nettamente inferiori a quelle delle
slot
dei
casinò (75 contro 94%). E ancora l'effetto negativo sulle case da
gioco dell'introduzione delle normative corrette e necessarie, però
che hanno creato non pochi problemi relativi al divieto di fumo
nelle sale da gioco e in materia di antiriciclaggio. Esistono poi
una serie di fattori interni, di fattori su cui l'azienda e
l'Amministrazione regionale come azionista hanno possibilità di
intervento diretto, su cui la relazione del bilancio 2007 pone
l'attenzione. L'attrattività nel comprensorio e quindi la presenza
dei servizi e strutture complementari all'attività della casa da
gioco - terme, tiro a volo e altre che ancora non hanno trovato una
soluzione -, l'innovazione dell'offerta di gioco intrattenimento,
comprendendo questa voce anche l'assistenza alla clientela, i
servizi di ristorazione all'interno della casa da gioco, la
riqualificazione della struttura e dotazione di servizi adeguati
alla cattura di nuove fasce di clientela; infine, ma non ultime per
importanza, tutte quelle criticità più spiccatamente aziendali
dalla rigidità della struttura e della dotazione organica alla
tematica delle relazioni sindacali. L'insieme di questi fattori
evidentemente ha influito sull'andamento della casa da gioco, come
in generale degli altri casinò italiani. Nel 2007 è negativo anche
l'andamento di Sanremo (- 5,4%), è stabile quello di Venezia (+
0,2%), in forte aumento invece il Casinò di Campione (+ 32%) come è
stato ricordato in questa sala in occasione della votazione della
legge n. 22, a seguito dell'apertura della nuova casa da gioco e in
termini di proventi lordi di gioco dei risultati positivi dei
giochi elettronici che hanno supplito ai risultati negativi dei
giochi tradizionali, la stessa situazione si è verificata a
Venezia. Permane quindi la situazione già nota per cui i giochi
elettronici rappresentano per i casinò italiani la quota maggiore
di provento, tranne che per la nostra casa da gioco in cui i giochi
tradizionali mantengono una "porta" ancora più rilevante. Ciò ha
risvolti positivi dal punto di vista della tipologia della
clientela e dell'occupazione, ma rappresenta allo stesso modo un
fattore di criticità rispetto alla redditività dei giochi
elettronici, alla frequentazione non solo del casinò, ma in genere
dei comprensori di Saint-Vincent e Châtillon.
La relazione al bilancio evidenzia poi altre significative
considerazioni di carattere generale, che impattano sulle strategie
di
marketing
delle case da gioco. Si conferma lo stato di
crisi strutturale del mercato del gioco d'azzardo che comporta, da
un lato, l'esigenza di difendere le quote di mercato; dall'altro,
la necessità di investimenti per un rilancio complessivo non solo
della casa da gioco, ma di tutto il comprensorio. Il casinò deve
confrontarsi con un settore in rapida evoluzione in cui sembra
prevalere da parte della clientela la ricerca di nuove dimensioni
di gioco molto più indirizzate al divertimento, in cui il gioco
d'azzardo rimane un aspetto importante, fortemente indirizzato a
giochi rapidi e moderni, ma connesso ad altre attività, eventi,
manifestazioni o occasioni di divertimento.
Queste in sintesi le cose che volevo portare all'attenzione del
Consiglio per quanto riguarda il bilancio di esercizio 2007.
Per quanto riguarda la situazione del 2008, siamo ormai fine
settembre 2008 e diverse cose sono successe in questi mesi oltre ad
aver approvato la legge n. 22, che ha previsto due interventi: da
un lato, è stato modificato il Consiglio di amministrazione;
dall'altro, è stato previsto un intervento sul capitale sociale che
tutti ricordano. Questi interventi sono stati già ampiamente
dibattuti in IV Commissione e in aula, voglio solo ricordare che
l'aumento del capitale sociale ha risposto alla necessità di dotare
l'azienda della capitalizzazione necessaria, quindi non solo la
ricostituzione del capitale, ma la ricapitalizzazione per una serie
di interventi necessari per garantire la capacità operativa
dell'avvio di iniziative adeguate per risolvere le criticità
rammentate in precedenza.
Il 12 agosto scorso si è tenuta l'Assemblea ordinaria e
straordinaria della "Casino S.p.a.", che ha dato applicazione alla
legge n. 22, prevedendo la nomina dell'Amministratore unico.
Riteniamo che vi siano oggi le basi per avviare le iniziative
necessarie per il rilancio della casa da gioco, in particolare la
soluzione alle criticità interne all'azienda, che ne hanno
fortemente penalizzato e condizionato l'andamento degli ultimi
anni. L'impegno del nuovo Amministratore unico del casinò è
indirizzato in questo senso: definire e proporre quanto prima il
processo di riorganizzazione dell'azienda e successivamente le
linee di un nuovo piano di sviluppo per la casa da gioco da
sottoporre agli azionisti della società, alla IV Commissione e a
questa Assemblea, come previsto dall'ordine del giorno che abbiamo
votato il 23 luglio. A tale proposito - ripeto -, rispetteremo
questi tempi e presenteremo quanto prima tale programma. Credo
quindi che la discussione di oggi o quanto meno l'illustrazione sia
relativa al 2007. In quella occasione avremo modo e tempo per
discutere il Piano di rilancio della Casinò S.p.a. secondo le linee
che proporremo all'attenzione della Commissione e del
Consiglio.
Presidente
- Si apre la discussione sulla relazione
presentata dal Presidente della Regione.
La parola al Vicepresidente Chatrian.
Chatrian (VdAV-R)
- Merci, M. le Président
.
Il
Presidente ci ha illustrato il bilancio 2007 della Casinò S.p.a.,
il nuovo disciplinare lo ha indubbiamente modificato, è stato già
detto ampiamente; chiude quest'anno con un segno positivo il
bilancio della società in virtù delle modifiche del disciplinare
nel dicembre 2007. Gli introiti sono simili a quelli del 2006, 117
milioni di euro nel 2007, 116 milioni di euro nel 2006. Nella
relazione da parte del Consiglio di amministrazione si esplicitano
bene i passaggi di quello che è stato fatto e vorrei fare con Lei e
con il Consiglio qualche considerazione un po' sul passato, ma
soprattutto in riferimento agli altri casinò. È stato detto:
"anche gli altri casinò stanno perdendo"
, ma forse è
importante, anche se sono un neofita del
dossier
, fare dei
ragionamenti e dei conti sul passato degli ultimi 6-7 anni non solo
del nostro casinò e poi provare a trovare delle spiegazioni, delle
motivazioni e delle cause che hanno portato a questi bilanci. È
stata esplicitata la difficoltà di attrarre mercato direttamente da
parte del Consiglio di amministrazione, di assenza di innovazione,
sempre, direttamente, da tale Consiglio, e la grande difficoltà dei
giochi tradizionali, quindi "assenza di innovazione, scarsa
attività da parte del comprensorio, la concorrenza dello Stato è
sempre più agguerrita, congiuntura economica...". È stato detto
anche in IV Commissione - "... il Grand Hôtel Billia che deve
essere ancora riqualificato, investimenti che non sono partiti,
investimenti per riqualificare la struttura e per dotare il casinò
di adeguati servizi che non sono partiti..." - quindi sono state
esplicitate le carenze e le criticità - "... il calo di clientela
che è stato trasversale rispetto al tasso di frequentazione al
luogo di provenienza, le fasce di età...", ed ancora le varie
problematicità della casa da gioco.
Vorrei però fare qualche considerazione sui conti economici; il
Presidente ci ha detto: "anche Sanremo perde in percentuale
rispetto al 2006, Campione invece ha un incremento". Il Casinò di
Saint-Vincent nel 2001 introitava circa 150 milioni di euro, adesso
ne introita 117, un delta importante di circa 21-22%. Il Casinò di
Campione nel 2001 introitava 109 milioni di euro, adesso ne
introita 113, la matematica non inganna e penso che vi sia un più
davanti rispetto agli ultimi 7 anni, di un 3-4%, poco, ma un più.
Il Casinò di Sanremo incassava nel 2001 86 milioni di euro e nel
2007 ne ha incassati 92, quindi un altro più, sempre pochissimo:
3-4% e il Casinò di Venezia nel lontano 2001 incassava 172 milioni
di euro, mentre adesso ne incassa 191, un bel più: un 6-7%. Ieri
tra i colleghi di maggioranza si vociferava:
"tutti i casinò
sono in crisi, non ci sono introiti"
; mi sembra che i dati
dicano qualcosa di diverso. Negli ultimi 7 anni il nostro casinò ha
perso più del 21% per quanto riguarda gli introiti lordi e tutti
gli altri casinò hanno un segno positivo, di poco, che varia dal 3
al 7%. Questa è la tabella della relazione annuale che ci avete
conferito già nel mese di luglio. Stessa cosa per quanto riguarda
gli ingressi, direttamente o indirettamente collegati, il nostro
casinò nel 2001 aveva circa 834mila ingressi, nel 2007 abbiamo una
differenza del 31% di ingressi in meno. Il Casinò di Campione nel
2001 aveva 277mila ingressi, adesso ne ha 676mila: più del doppio:
110%; Sanremo aveva 300mila ingressi, adesso ne ha 250mila: - 12%;
Venezia è sempre stabile, sul milione di ingressi. Anche riguardo
alle entrate abbiamo un segno negativo importante del 31% e tutti
gli altri casinò o sono stabili, o sono in aumento: solo negli
ultimi 7 anni, dal 2001 al 2007. Questi sono i dati che abbiamo e
da cui dobbiamo trarre una constatazione: gli altri tre Casinò
italiani mantengono ampiamente il mercato e il nostro ampiamente
perde il mercato.
È stato detto dal Presidente molto bene: "il Casinò di
Saint-Vincent aveva un primato fino al 2000 sui giochi
tradizionali, i giochi francesi", gli stessi giochi francesi in
sette anni hanno perso il 41% passando da un incasso di 50,5
milioni a 30 milioni di euro, quindi un delta del 41% in sette
anni. Gli altri casinò, per quanto riguarda i giochi americani e le
slot machine,
hanno mantenuto, se non incrementato, i loro
introiti; indubbiamente sui giochi francesi - sia Campione, sia
Sanremo, sia Venezia - le loro percentuali sono inferiori, ma
matematicamente l'unico casinò che ha perso così tanto è il
nostro.
Per quanto riguarda gli andamenti dei costi nel
2004-2005-2006-2007, praticamente il prospetto è identico: i costi
della produzione sono intorno agli 84-83 per quanto riguarda il
2006-2007 e 88 e 94 per il 2005-2004. Indubbiamente è importante il
60-61%: è il costo del personale all'interno dei costi della
produzione e l'altro costo importante è il costo per i servizi,
dettagliati meglio in "ospitalità" e in tutti gli altri servizi
interni. Ritornando indietro nel discorso però vorrei fare con Lei
un ragionamento prettamente economico non solo sul 2007, ma quanto
meno negli ultimi 6-7 anni.
Nel 2001 l'Amministrazione regionale incassava nelle casse
regionali - mi passi il termine - circa 84 milioni di euro, nel
2007 sono transitati nelle casse regionali 49 milioni di euro, come
lei ha detto, anche se per competenza e per cassa ne sono
transitati 61 e per i primi 3-4 mesi del 2008 non sono entrati
altri soldi del conguaglio del 2007. Conti alla mano, per il 2008,
anche se stiamo parlando del 2007 (conti alla mano penso abbastanza
consolidati visto che mancano tre mesi al termine dell'anno), si
presume di incassare come Casinò S.p.a. da 100 a 103 milioni di
euro non di più, quindi 10-12-13 milioni di euro in meno,
calcoliamo anche 104 milioni di euro di entrate, i costi sono gli
stessi, due mesi fa sono stati iniettati 9,9 milioni di euro di
denaro fresco, liquido in questa casa da gioco, a causa del
cambiamento del disciplinare, 7-8 milioni di euro saranno
direttamente pagati dalla Casinò S.p.a. per quanto riguarda le
manifestazioni. Nel prossimo bilancio regionale, a consuntivo 2008,
probabilmente entreranno circa 38-39 milioni di euro, più i 7-8-9
milioni di euro delle manifestazioni che saranno comunque
all'interno del pacchetto e dovremo anche detrarre i 9,9 milioni di
euro di denaro iniettato.
Se i conti sono corretti, visto e considerato che la
documentazione è ampia e dettagliata... nel 2001 l'Amministrazione
regionale incassava circa 84 milioni di euro, al 31 dicembre 2008.
L'Amministrazione, con l'andamento che la casa da gioco sta avendo,
avrà un incasso dai 30 ai 32 milioni di euro... 50 milioni di euro
in meno in 7 anni, costi di produzione identici per gli ultimi
cinque anni anche se, come abbiamo letto dalla relazione del
Consiglio di amministrazione, qualche piccola modifica nei costi
della produzione c'è stata, ma non siamo andati oltre. Questa è la
situazione, oltre a quello che è stato approvato dalla maggioranza
a luglio per l'amministratore unico con iniezioni di denaro fresco
e quant'altro, questi sono i conti. Ai 30 milioni possiamo
aggiungere i 7-8 delle manifestazioni che arriverebbero a 37-38, ma
non ci scostiamo di tanto; passiamo da 80 milioni di euro a circa
37, calcolando anche eventualmente, dato che i bilanci sono
regionali, i 7-8 milioni delle manifestazioni. Questa è la
situazione. Presidente, adesso aspetteremo non il piano di
rilancio, come era stato detto in Commissione, ma il piano di
ristrutturazione, questi sono i conti che abbiamo e che i cittadini
valdostani devono conoscere.
Presidente
- La parola al Consigliere Donzel.
Donzel (PD)
- Presidenti, colleghe e colleghi, anzitutto
siamo di fronte ad un consuntivo, quindi si prende atto di una
realtà e quello che noto è che in un certo modo il Presidente della
Regione tende a prendere le distanze da tale realtà, a prefigurare
già il nuovo, perché certo non è piacevole leggere una realtà di
questo tipo, di questa passata gestione, anche se devo dire che
anche noi, ora in minoranza, non possiamo nascondere le nostre
responsabilità, che non sono certo di ieri e dell'altro ieri, ma la
situazione che si è venuta a creare data di parecchi anni
addietro.
Leggendo questo consuntivo... probabilmente perché non ho una
formazione tecnica specifica in bilanci... mi sono però trovato a
mio agio, nonostante una formazione letteraria, perché mi sembrava
di leggere di Sheherazade che racconta per "Mille e una notte"
favole al sultano, quindi più un testo letterario che non una dura
presa d'atto di questa realtà. L'esordio che ci porta a "leggere"
che la situazione comunque è stata portata in positivo è certo
lontano da quello che si legge nel dettaglio e che lo stesso
Presidente ha ammesso. Certo che lungo tutta questa relazione si
legge che un po' per colpa del divieto del fumo - che sembra abbia
colpito solo il Casinò di Saint-Vincent, quando invece sono
provvedimenti che erano generalizzati anche ad altri casinò -, poi
l'uso diffuso in tutto il testo del condizionale: "si sarebbe
potuto...", "avrebbe però avuto...", "l'ipotizzato piano di esodo
incentivato non attuato....", come dire: si propongono le cose e
poi non si fanno, un insieme di speranze mai mantenute... poi la
dichiarazione di una visione cupa che si profila all'orizzonte:
"un'altra nube si affaccia all'orizzonte..."
, quasi
poetico... e più avanti ancora sempre rispetto alla terminologia:
"... ci sarebbe la possibilità di realizzare un campo di tiro a
volo, mancano solo le verifiche, si è di recente bandita una gara,
chissà come andrà..."
, poi sotto sul golf:
"... ma se si
riuscisse a fare questo saremmo a posto..."
; quindi anche il
senso di "si sarebbe potuto", "si sarebbe dovuto"... però si prende
atto che non si è fatto. La cosa più evidente poi è la parola
"urgenza", che non è riportata qui da noi, ma è riportata nel testo
stesso: l'urgenza di realizzare strutture interne ed infrastrutture
esterne già indicata nelle precedenti relazioni.
È chiaro che, essendo nuovo in Consiglio regionale, so bene ci
si può ancora appassionare. Come mi hanno detto colleghi più
esperti, queste cose si continuano a ripetere, qualcuno mi ha pure
consigliato:
"vai indietro, prenditi un intervento già fatto
qualche anno fa, lo puoi riprodurre in aula, tanto le cose ce le
diciamo da tanto tempo!"
. Questa è la situazione.
Condivido molto quello che ha detto nell'analisi dei dati il
collega Chatrian, vorrei essere più sintetico ed evidenziare alcune
cifre.
La questione del calo delle presenze al casinò allora è una
questione che è gravissima: è il nocciolo della questione. Abbiamo
avuto una perdita notevole di ingressi e quello che è più
drammatico al di là di tale relazione è che - ovviamente non ho a
disposizione dati precisi ma, nel caso in cui le informazioni in
mio possesso siano sbagliate, avrò cura di smentirle in quest'aula
- sono al corrente che in queste ultime settimane le sale da gioco
si sono chiuse anzitempo, sono state chiuse anche intorno all'una
di sera, ossia l'ora in cui normalmente si cominciava a giocare lì
si chiudeva. C'erano situazioni in cui il numero dei giocatori era
di poco superiore al numero degli addetti presenti in sala.
Quello che è ancora più grave è che quello che è venuto a
mancare negli ultimi anni al casinò sono i clienti VIP, ossia
quelli che giocano, che non sono sottoposti alla crisi economica
europea e italiana, perché quelli hanno potenzialità economiche per
esprimersi comunque. Essendo il nostro bacino di utenza legato a
città come Milano, Torino, l'aver perso questa clientela VIP negli
anni oggi ci fa fare duri conti rispetto a quelli che giocano nella
macchinette dei bar. È chiaro che se ho solo cento euro da giocare,
non mi faccio la strada per andare fino al Casinò di Saint-Vincent
come poteva avvenire qualche tempo fa. Anche da questa relazione
quindi si evince che la situazione è gravissima, perché anch'io
condivido quello che ha detto prima il collega Chatrian: il
problema che tocca di più il casinò è un problema di
trend
,
non è un dato negativo di una relazione annuale, qui il dato è
in progress
esistendo un fenomeno fra i giocatori di
passaparola, fenomeno che era stato citato in Commissione dal
collega Comé sulla questione del turismo - alle volte il
passaparola è determinante nel favorire il turismo o negarlo - e
che vale anche per il casinò. Qui qualcuno comincia a dire che non
vale più la pena di venire a giocare nel Casinò di Saint-Vincent:
questo è assolutamente grave, così come è assolutamente grave che,
di fronte ad un piano di esodo incentivato del personale, qui si
riferisca che l'organico è sceso di 14 unità, quindi nell'anno
prima delle elezioni non si poteva procedere all'esodo incentivato.
Il fatto che sia sceso di 14 unità, non scorporando il dato, in
questo modo, non fa capire quanti abbiano usufruito dell'esodo
incentivato e quanti magari siano stati assunti; quindi, di fronte
ad un piano di riduzione del personale, io non ho i dati ma,
leggendo questo dato, o è una follia, ossia solo 14 sono stati
incentivati all'esodo, oppure alcuni sono stati incentivati
all'esodo ed altri sono entrati. La cosa che più mi ha colpito poi
è che si dica che la politica di costante informazione e
negoziazione ha consentito il recupero di un positivo clima
aziendale, che ha coinvolto la gran parte dei dipendenti e tutti i
reparti, ossia, io dico, con tutti gli scioperi che abbiamo avuto
perfino in periodi decisivi dell'attività del casinò... c'è un
clima aziendale positivo?
Questa stessa relazione contiene decine di pagine in cui ci sono
contenziosi su tutto, ogni persona, anche singoli: un cassiere,
l'ex Direttore del personale, il dipendente del quadro, 170
dipendenti di un reparto, ricalcolo del TFR per gli impiegati
tecnici, impiegato tecnico ai giochi francesi, tutti fanno dei
ricorsi e questo è il clima positivo su cui costruire qualcosa? Io
dico che è un clima assolutamente pessimo! Così come è chiaro che
non c'erano le condizioni per trovare delle soluzioni. Si è andati
a dire che le celebrazioni del Sessantesimo della casa da gioco
sono state l'evento
clou
, quello che ha salvato la
situazione, ma assolutamente le prospettive sono negative. Cosa
possiamo fare in questa realtà? Noi chiediamo un'assunzione di
responsabilità, che mi pare si intraveda anche da parte del
Presidente: il fatto che abbia almeno tentato questo primo passo
dell'amministratore unico, che non ci ha entusiasmato, ma con il
quale ha voluto segnare almeno simbolicamente la necessità di dire:
"proviamo a fare qualcosa di diverso". Certo che qui serve tale
piano annunciato che lei ci ha riconfermato: questo è quello che
serve al casinò.
Serve un piano, ma - mi permetto di precisare - un piano in cui
si determini naturalmente una maggioranza, perché è quello che
compete alla democrazia: una maggioranza che crede nel casinò,
crede nel casinò come struttura che appartiene alla Regione, in cui
però la politica decide di fare un passo indietro - ossia dà degli
indirizzi, dice cosa bisogna fare e poi lascia vivere, esprimere la
casa da gioco - e di inviare un messaggio forte ai dipendenti del
casinò. Perché o noi crediamo nella casa da gioco e vogliamo la
casa da gioco... e io sono uno di quelli che ritiene sia una
fondamentale impresa da mantenere in Valle, in condizioni diverse,
con una struttura diversa, ma è imprescindibile, non possiamo
liberarcene, non possiamo dire: "tanto adesso abbiamo i soldi del
riparto fiscale, chi se ne frega del casinò!". No, il casinò deve
essere un'impresa che produce: questo serve alla Valle d'Aosta,
dobbiamo dirlo, ma farlo capire a quei dipendenti che non ci
credono, che vivono tale azienda come un nemico o un luogo dove
andare a far soldi a suon di ricorsi. Non ho mai visto nulla di
simile, nonostante spesso vi siano sulle pagine dei giornali le
aziende metalmeccaniche... e non credo che nessun operaio della
Cogne abbia un rapporto con la sua impresa - anche in questo
momento difficile di scontro all'interno della fabbrica - di questo
tipo, o che non si renda conto che deve lavorare per produrre
perché quella azienda gli dà un posto di lavoro. Qui non c'è questa
sensazione, per cui bisogna veramente ricostruire un rapporto
diverso fra il Consiglio regionale che crede nella funzionalità di
un'impresa come la casa da gioco e i suoi dipendenti. Ritengo che
scelte chiare dovevano essere già fatte anni fa, si deve fare
quindi a breve... e credo non sia tempo di raccontarci più queste
favole da "Mille e una notte", che abbiamo dovuto rileggere - ahimè
- in tale relazione annuale.
Presidente
- La parola al Consigliere Benin.
Benin (PdL)
- Grazie, Presidente. Credo che del problema
del casinò e del Billia ne abbiamo discusso in questi ultimi mesi
talmente tanto - in modo particolare fra ieri e oggi - che ne
abbiamo tutti la nausea. Ritengo sia importante oggi non guardare
più a quello che è successo in passato, anche se lo dobbiamo tenere
presente, perché fa parte di errori commessi, e dobbiamo tenere
presente questi errori per evitare che il futuro ci ponga di nuovo
di fronte a tali problematiche. Vorrei che iniziassimo a porre la
domanda - condivido le ultime frasi del collega Donzel - su quello
che dovremo fare domani, su quello che noi tutti, la Presidenza di
questa Regione, il Consiglio regionale dovrà dare come espressione
e contributo per portare avanti un progetto, rispetto al quale mi è
parso aver compreso dal Presidente nelle passate occasioni in cui
abbiamo avuto modo di parlare in Consiglio vi sia la volontà di
procedere ad una svolta e quindi di cambiare l'assetto e le
modalità operative non solo del casinò, ma anche del Billia, oltre
ad una ristrutturazione globale del processo del turismo in questa
Regione. Questa è la domanda che dobbiamo porre al Presidente e
alla Giunta: se le intenzioni sono queste, condividiamo le scelte
che vuole portare avanti per il cambiamento, e ci farebbe piacere
che ci coinvolgesse e coinvolgesse noi tutti in certe scelte,
perché così ci rendiamo tutti responsabili e non sarà solo il
Presidente o la Giunta ad essere responsabile di scelte errate
quando le avremo magari condivise, sia nella maggioranza, che nella
minoranza.
Siamo disponibili a dare tutto il nostro contributo senza nulla
chiedere purché si risolva una volta per tutte la situazione del
casinò, del Billia, del turismo in generale, che passa anche
attraverso tutte queste fasi, perché il casinò, il Billia, le AIAT
sono dei tasselli che devono far parte di un quadro generale di una
ristrutturazione del turismo. Questo processo di ristrutturazione
ha bisogno di una struttura, che finalmente si deve mettere in
atto, ma non abbiamo tempo, caro Presidente, perché il tempo passa
e la situazione economica e politica nazionale ed internazionale,
mondiale, come vediamo, è drammatica. Ancora più difficile lo è per
la nostra Regione, perché le Regioni montane stanno soffrendo - lo
dicevo l'altra volta - più ancora che le città d'arte o altre
Regioni, che sono più fortunate di quelle montane. Dobbiamo
accelerare un poco questo processo di ristrutturazione, anche se
dobbiamo dare un colpo rapido di mannaia, come lei, caro
Presidente, sa fare: tutti le riconoscono la volontà di prendere
decisioni rapide. Avremo piacere di condividerle e farle, perché ne
abbiamo proprio bisogno! Lo dico perché sento il peso di tutti gli
albergatori e i commercianti, che mi chiamano tutti i giorni e mi
chiedono di fare qualcosa, ma io dico: io cosa posso fare? Io sono
una persona all'interno di un Consiglio... in minoranza, che può
solo esprimere le sue opinioni.
Qui vorrei veramente che tutti voi della maggioranza
comprendeste quanto è complicata la situazione non solo per il
turismo - perché io parlo del turismo in quanto faccio questo
mestiere da una vita: purtroppo o per fortuna, perché mi piace
anche farlo, quindi lo faccio con estrema dedizione e onestà -,
credo che tutti comprendiate il problema che abbiamo a livello
regionale in tale settore, così come anche in altri settori, ma in
questo in modo particolare, perché probabilmente è stato
tralasciato per troppi anni e ha bisogno di una determinata scelta
e di una determinazione da parte di tutti noi. Dobbiamo quindi
esserne consapevoli, perché la gente fuori, non solo gli
albergatori, ma anche i commercianti e gli altri stanno aspettando
risposte oggi più che mai, perché, quando le risposte non arrivano
in momenti così difficili, diventa problematico poter rispondere
alla domanda: "cosa state a fare nel Consiglio regionale se non
date queste risposte?", quindi rivolta anche a noi che abbiamo un
piccolo potere all'interno di tale scelta.
Mi fa piacere che dalla Sinistra arrivino anche i segnali sotto
il profilo sindacale: per il personale, se è in esubero, bisogna
fare qualcosa. Non possiamo fare sempre come è stato fatto in
Alitalia, che è stata citata più volte in questi giorni, dove si
lascia che le cose vadano avanti, tanto "Pantalone" paga. Si tratta
di un'azienda e un'azienda deve andare avanti con le risorse in suo
possesso. Se le risorse che ha non consentono di mantenere gli
esuberi, bisogna che gli esuberi siano tolti in qualche modo, ossia
con tutti i criteri che si possono attuare per non appesantire il
fatto di togliere stipendi e lasciare le persone per strada.
Bisogna dunque agire con la dovuta coerenza, però bisogna farle
queste scelte, altrimenti i problemi ce li ritroviamo l'anno
successivo.
Non vorrei dilungarmi molto, perché dobbiamo essere finalmente
concreti e dare una risposta rapida alle istanze che fin qui si
sono succedute dai vari partiti di Destra, o di Sinistra, o di
Centro, ma credo che condividiate anche voi... e so che anche lei,
Presidente, condivide tali cose, sa che questi sono i problemi.
Sono convinto che anche i suoi uomini della maggioranza debbano
aiutarla, loro per primi e noi a seguire, a portare avanti certe
scelte, in maniera tale che non vi sia più quell'ostruzionismo di
politica ideologica che non consenta a lei di fare le scelte che
vorrebbe fare e che potrebbe fare, ma che finalmente si possano
attuare nell'interesse di questa Regione. Qui concludo, grazie,
Presidente.
Presidente
- La parola al Consigliere Zucchi.
Zucchi (PdL)
- Siccome mi ritengo rispettoso delle
regole, ho evitato nel corso dell'ultimo mio intervento di eccedere
in determinate manifestazioni quando - Presidente, mi rivolgo a
lei, mi scusi - le ho chiesto gentilmente se, tenuto conto delle
questioni che erano state sollevate dalle risposte del Presidente
Rollandin, c'era la disponibilità di dare corso ad una risposta. Al
di là del tutto, una risposta non c'è stata, quindi gradirei che la
prossima volta ad una domanda, anche se in forma negativa, venga
data una risposta, perché non mi è sembrato un modo urbano quello
di neanche dare un segnale di risposta e passare al punto
successivo senza neanche degnarmi: questo a prescindere dalla
disponibilità del Presidente, che mi ha fatto segno dopo che
sarebbe intervenuto dopo nella risposta, ma in un ordine del
giorno, o in una deliberazione del tutto non attinente, cosa che
invece è quella attuale. Non mi dilungo oltre, perché credo di aver
già espresso le nostre convinzioni, le nostre perplessità, i nostri
dubbi su questa vicenda nella giornata di ieri e nella giornata di
oggi.
Presidente, so che lei aveva dato la disponibilità
de
visu
di darci una risposta, perché poi ho verificato... non
solo io ho compreso male il senso, secondo noi molto importante,
legato all'oggetto adesso in discussione, ossia la questione delle
pendenze giudiziarie, quindi la sua dichiarata volontà di dare un
taglio netto al passato nel cercare di trovare una soluzione
transattiva... e se meglio nel corso della sua replica ci può
spiegare qual è nel dettaglio il contenuto del suo pensiero per
capire se... è questa la preoccupazione... effettivamente immagino
lei farà una cernita di tutte le vertenze esistenti: quelle del
personale e quant'altro, ma anche soprattutto nei confronti del
soggetto venditore o precedente proprietario del Billia... io le
sarò grato, perché capire se e in quale misura dovremo essere
chiamati, dopo l'esborso iniziale, a pagare eventuali altre cifre e
quali esse siano credo non solo interessi me, ma tutta la
Comunità.
Concludo dicendo che la situazione sembra ed è effettivamente
grave, la dimostrazione di ciò è data dalle dichiarazioni poc'anzi
espresse dal collega Donzel, di cui conosco la storia, la
collocazione, l'estrazione ed arrivare lui a dire che c'è una
situazione di allarme in merito a tutte queste pendenze fra il
personale dipendente e l'azienda la dice lunga... dicendo appunto
che è incredibile vedere, oltre ai contenziosi di cui abbiamo
parlato prima, anche una plurima serie di contenziosi presenti e
credo anche futuri, perché si stanno annunciando dei ricorsi futuri
a seguito delle ultime scelte, che denunciano una situazione di
scollamento fra l'azienda e il personale dipendente. Se lo
dicessimo noi sarebbe, da un punto di vista politico, quasi
normale, il fatto che lo dica il collega Donzel, che per la sua
estrazione e collocazione attuale va a stigmatizzare tale
situazione abnorme, la dice lunga sulla difficoltà di questo
momento di tale casa da gioco.
Presidente
- La parola al Consigliere Salzone.
Salzone (SA-UdC-VdA)
- Grazie, Presidente. Cercheremo di
essere sintetici, come mi consigliano gli amici qui a fianco, ma
per noi è anche un'occasione per porre una pietra tombale rispetto
ai diversi interventi che abbiamo fatto in quest'aula rispetto alle
criticità che il casinò ha avuto in tutti questi anni. Dicevo, una
pietra tombale nella speranza che vi sia, come da tutti noi
auspicato, un rilancio che il Presidente ci ha annunciato con il
piano strategico che ci presenterà in Consiglio e con il nuovo
organigramma interno, che ci dovrà fare ben sperare per il futuro.
Certo è che, sentendo anche gli interventi ormai costanti, il
Casinò di Saint-Vincent, come ripetiamo tutti, è un'azienda in
crisi sia per la perdita di clientela, sia per la flessione degli
incassi. Alcuni dei dati che ha sollecitato prima il collega
Chatrian mi trovano concorde, ho fatto un'analisi che parte dal
2002, lui l'ha fatta dal 2001, ma in ogni caso non cambia molto. È
palese che dal 2002 ad oggi su base annua gli incassi sono scesi da
circa 150 milioni di euro a 116, come dice la relazione, ma ad oggi
siamo già a 106 e le presenze sono scese da 767mila a 580mila, ma
vorrei ricordare quel dato che a tutti noi fa piacere ricordare
anche un po' con nostalgia, ossia nel 1994-1995 eravamo a 1,1
milioni di presenze annue. È da notare che in questi anni il totale
delle presenze nei quattro casinò italiani è aumentato del 13%, pur
tenendo conto della flessione del Casinò di Saint-Vincent, e gli
incassi sono aumentati a Venezia e a Sanremo e sono diminuiti a
Saint-Vincent e a Campione, che però in questo momento è in leggera
ripresa. Questi ultimi effetti risentono più degli altri della
concorrenza dei tre casinò del Canton Ticino, che dal 2003 ad oggi
hanno raggiunto incassi annuali oltre i 200milioni di franchi
svizzeri nella quasi totalità però di clienti italiani. Questi dati
attestano in pieno la crisi dell'azienda, di cui però rappresentano
solo alcuni sintomi evidenti.
Le vere cause della crisi iniziata a metà degli anni '90 e
aggravatasi progressivamente dal 2003 sono da ricercarsi fra
l'altro nell'aver affidato l'amministrazione della società a
persone magari capaci nella loro specifica professione, ma del
tutto all'oscuro del mestiere e delle regole che governano il
particolare ambiente dei giochi. Questi amministratori hanno
sbagliato completamente le politiche di gestione del personale, le
strategie dei rapporti sindacali, l'organizzazione delle sale da
gioco, le attività di
marketing
sia nella fase di richiamo
della clientela potenziale, sia in quella di gestione della
clientela frequentatrice. Oggi l'azienda Casinò è ridotta allo
stremo; in effetti, a chi la possa conoscere dall'interno si
presenta sostanzialmente come un insieme di reparti impegnati
piuttosto a perseguire un proprio vantaggio particolare, costituito
da scarico di responsabilità, riduzione delle ore effettive di
lavoro, incrementi retributivi da conseguirsi mettendo in atto una
conflittualità antagonista non solo nei confronti della direzione
della società, ma anche fra i reparti stessi. L'organizzazione del
lavoro procede per abitudini consuetudinarie, senza ricerca di
efficienza e di automatizzazione, il sistema di informazione e di
comunicazione interna non funziona, le procedure di controllo sono
totalmente precarie, come è dimostrato dagli allarmi lanciati dal
Collegio sindacale o dall'indagine di Palermo su ipotesi di
riciclaggio. Questa in estrema sintesi è la situazione che abbiamo
visto finora. Le nostre critiche peraltro sono sempre state
puntuali e con riferimenti precisi e, se le cose non cambieranno,
non faremo sconti a nessuno.
Oggi, alla luce delle dichiarazioni del nuovo Amministratore
della casa da gioco, non abbiamo ancora riscontrato posizioni del
tutto chiare sull'impostazione che vorrà dare al casinò, abbiamo
anzi notato qualche piccola contraddizione, ma forse solo
giornalistica - ad esempio, sulla questione riguardante la
ristrutturazione, piuttosto che il rilancio della casa stessa -, ma
per questo ci pare corretto aspettare il progetto strategico e la
sistemazione organica interna che tra breve ci verrà presentata.
Come dicevamo, però, i problemi di indirizzo sul
marketing
della clientela o sui contenuti delle operazioni di
marketing,
a
nostro avviso, finora sono risultati
inidonei a questo settore, soprattutto perché ispirati a
motivazioni e metodologie tipiche delle aziende di produzione e
commercializzazione. Infatti tale metodo non ha prodotto e non
produce alcun risultato in termini di recupero della clientela e di
incremento degli incassi, tanto che solo nei primi due mesi del
2008 si sono persi 17mila ingressi e si è avuta un'ulteriore
flessione del 2,5 milioni di euro e, se andiamo a vedere i dati più
recenti, anche se non ufficiali, c'è da rimanere ulteriormente
preoccupati.
Dicevamo anche dell'indispensabilità di una presenza costante
dell'Amministratore delegato all'interno della casa da gioco, cosa
che peraltro pare si stia realizzando, ma anche però un'attenta
gestione alla sala giochi, intesa come capacità di adottare
modalità e dinamicità ai tavoli da gioco. Ci vuole un
marketing
strategico inteso come complesso delle offerte per
motivare la potenziale clientela a preferire Saint-Vincent, un
marketing
operativo inteso a fidelizzare il cliente e
convincerlo a ritornare; da alcune indagini sappiamo che da anni il
casinò ha circa 60mila nuovi clienti ogni anno che vengono una sola
volta o al massimo due e poi non ritornano più. Uno dei grandi
problemi - giusto per aprire una parentesi - è capire perché un
cliente di casinò dovrebbe venire a Saint-Vincent, che è un Paese
dove obiettivamente non c'è nulla; quindi bisognerà una volta per
tutte cercare di trovare delle condizioni che consentano al cliente
di gradire questa casa da gioco. Obiettivamente più che puntare
sulla massa dei Cinesi che sono ormai diventati dei buoni
clienti... bisogna puntare sul cliente VIP che obiettivamente non
ha un'attrazione particolare in tale contesto: questo è un problema
da affrontare, troveremo poi altri momenti per scendere anche nei
particolari, questo va nel segno non tanto di fare delle critiche,
ma cercare di dare anche un minimo di contributo nel segno di chi
conosce il mondo del gioco. Il mondo notturno intorno ad una casa
da gioco è indispensabile secondo me, senza fare i falsi moralisti
bisogna capire che l'azienda Casinò è un'azienda diversa dalle
altre, abbiamo cercato di dirlo sempre; quindi o si entra in questa
ottica, oppure possiamo fare la "nicchia casinò", ma andrebbe
rivista in dimensioni completamente diverse.
Abbiamo detto che sarebbe bene ricostituire quello spirito di
appartenenza costituito da un complesso di sentimenti e rapporti
interni all'azienda che in passato ha costituito motivo di orgoglio
per tutti. Ci rendiamo conto che nella situazione attuale non è
facile, così come ci rendiamo conto che molti nell'ambiente sono
ormai rassegnati ad una fatale decadenza, senza nessuna speranza di
recupero e rilancio. Se così fosse - e noi non vogliamo crederlo -,
sarebbe molto grave e se noi, che abbiamo la responsabilità delle
scelte, non scegliessimo rimanendo ingarbugliati nella speranza
della rassegnazione, determineremmo un gravissimo danno non solo
alla casa da gioco, ma - cosa ben più grave - a tutta la Comunità
valdostana. Grazie.
Presidente
- La parola al Vicepresidente Chatrian.
Chatrian (VdAV-R)
- Solo per completezza e per chiarezza,
sui dati che ho portato a conoscenza prima... nel 2000-2001 gli
incassi dell'Amministrazione regionale erano 84-85 milioni di euro
al lordo delle manifestazioni, quindi vuol dire 75-76-77 che
confluiscono nelle casse regionali, ma nel 2008, conti alla mano,
38 milioni meno i 9,9 milioni di iniezione di denaro fresco, più le
eventuali manifestazioni di 8-9 milioni di euro, parliamo comunque
di un introito di 38 milioni di euro, comunque la metà; 76-77 nel
2001, 37-38 nel 2008. Grazie.
Presidente
- Ci sono altri consiglieri che vogliono
intervenire? Non ci sono altri interventi, chiudo la discussione
generale.
La parola al Presidente della Regione, Rollandin.
Rollandin (UV)
- Grazie, Presidente. Ringrazio i colleghi
che hanno voluto trovare l'occasione in questa giornata - in parte
credo che lo avessero già fatto ieri - per ribadire l'attenzione
nei confronti del casinò.
Due brevi considerazioni per evitare equivoci per quanto
riguarda il contenzioso che si sta esaminando con riferimento al
precedente e quindi al contenzioso in atto. La posizione è quella
di fare un esame attento delle situazioni, che sono varie e
complesse, e vedere quelle che ragionevolmente possono essere
chiuse in via transattivi. Questo non è ancora fatto, lo si sta
facendo. Questo in modo da chiarire il concetto. Si chiedeva quali
erano le intenzioni: le intenzioni sono in tale direzione.
Per quanto riguarda il punto della relazione 2007, sicuramente
si può andare dal romanzo alla favola o dall'elencazione nuda e
cruda di una serie di numeri sicuramente legati alla situazione del
2007, su cui non c'è molto da dire, se non prendere atto di una
situazione, il che significa però ragionare su cosa non va, cosa si
può fare per migliorare, come è stato fatto durante questo
dibattito. Le osservazioni su cosa si poteva fare... questa credo
sia una critica anche corretta, con onestà qualcuno ha parlato di
corresponsabilità di tutti quelli che hanno condiviso in certi
periodi certe scelte e vorrei fosse patrimonio comune quella di
un'abitudine che, quando si fa parte di una maggioranza, si prende
il
bonus
e il
malus
(così dicono le postille
dell'assicurazione). Sul resto credo che l'individuazione più
importante sia quella di richiamarci con molto realismo a quello
che è possibile fare. Per quel poco che mi è toccato di esaminare
delle vicende casinò, ne ho sentite di tutti i colori da parte dei
dipendenti, dei responsabili, dei dirigenti e degli eletti a tutti
i livelli. Quello che mi è sempre riuscito difficile è trovare una
posizione che accomuni tutti questi suggerimenti in un piano: è
difficile individuare certe ristrutturazioni interne, percorsi
delle sale giochi, organizzazioni interne, tant'è - e condivido
l'osservazione effettuata - c'era e c'è una rigidità all'interno
molto difficile da gestire, che ha creato dei problemi nell'ambito
della gestione delle sale, con conseguente difficoltà di gestire i
clienti, cosa che credo debba essere rimarcata.
Nel contempo qualcuno ha parlato di due fatti, che sono la
fotografia di quello che sta succedendo nel casinò: da un lato, c'è
un atteggiamento di sconforto, fra virgolette, nel senso di non
vedere una prospettiva. Credo che oggi si sia fatto il possibile
per riuscire ad individuare un percorso, a dare una linea. Vorrei
sottolineare che ad oggi sono state individuate le figure con le
responsabilità nei singoli settori dalla Direzione giochi... che
prima non c'era... che si è attivato comunque per dare una linea di
percorso all'interno della strutturazione.
Una sottolineatura importante effettuata è che il casinò non è
fine a sé stesso, ma è un ritorno in termini di economia generale e
deve essere visto anche in collegamento con i Comuni interessati,
in particolare Saint-Vincent e Châtillon (si è fatto il richiamo al
tiro a volo: un tema importante che è oggetto di incontri già nella
settimana prossima con il Comune per portarlo avanti con la dovuta
celerità, e così per altre opere necessarie).
Uno dei punti dolenti è quello del golf: sul golf in Valle
d'Aosta credo che nessuno possa scommettere, non perché non lo si
voglia, ma perché non si riesce mai a trovare un numero di
proprietari che riesca a raggiungere quella superficie minima per
fare un golf a 18 buche, soprattutto in una zona che possa essere
compatibile con un utilizzo che superi i 3, 4 mesi. Questo è un
problema reale, si è provato in tutta la Valle. Da Courmayeur in
giù, lo hanno fatto: Courmayeur, Breuil Cervinia, ma limitato a 9
buche... se si pensa agli anni che si è discusso il discorso del
golf a Fénis. Tutti d'accordo, assemblee plenarie con i
proprietari, tutti disponibili, tranne... bastavano venti persone e
il discorso era chiuso. Perché? Perché, per poter dare la
disponibilità di queste venti persone che avevano alcuni
appezzamenti all'interno della struttura, bisognava espropriare e
l'espropriazione doveva toccare tutti. Questo è uno dei discorsi su
cui tutti siamo d'accordo e non si riesce a realizzare; così per
altre situazioni all'interno delle attività a supporto all'attività
del casinò: il tiro a piattello è una di quelle attività che
sicuramente porterà dei clienti vecchio stile, non il cliente che
viene,
slot machine
e se ne va.
Noi - lo avete sottolineato e nella sua analisi il Consigliere
Salzone diceva rispetto a quello che è successo cosa ci attendiamo
e cosa possiamo prevedere -, purtroppo... e in modo romanzato si è
detto "nuvole che si addensano", credo che la nuvola come tale è
ancora un eufemismo rispetto a quello che può succedere in termini
di attenzione a questo tema a livello nazionale, perché ci sono due
rischi sostanziali. Ormai è assodato che durante questa legislatura
ci sarà una norma per l'apertura dei casinò, il problema è solo di
vedere se riusciremo a gestirla in modo da evitare il peggio e su
questo la proposta sta avanzando a livello parlamentare... perché
possa creare le premesse per un dibattito che difenda quel discorso
che in molti hanno citato dell'esigenza di sapere come fare a
richiamare il cliente, perché dov'è il cliente di Saint-Vincent?
Con Saint-Vincent abbiamo provato a tutti i livelli, credo che si
sia provato con il sistema di raccordo aereo... andavamo a
prenderli a Napoli, con l'Air Vallée, non dimentichiamo che i
clienti migliori, quelli di cui parliamo, non venivano solo dal
nord, venivano anche dal sud. Vi è quindi un problema che oggi, se
si apre il casinò, chi è più che si sposta quando ce l'ha sotto
casa? Lo stesso è successo per le
slot machine
: prima le
slot machine
erano solo al casinò, adesso ce le hai sotto
casa al bar, ma chi è che si sposta a venire al casinò?
Quello che dicevamo prima... lo sappiamo, lo sapranno che la
vincita è diversa, la percentuale di vincita per le
slot
al
casinò è 94% e per le altre il 74%, ma al giocatore pensate che
interessi qualcosa, che sia determinante questo punto? No, tant'è
che i risultati sono diversi, c'è la scommessa
on line
che è
tutta da costruire, e così via. È giusto però aver richiamato il
fatto che nel frattempo, ad esempio, la Svizzera si è riempita di
casinò, che fanno questa concorrenza con un problema in più che è
inutile tacere: malgrado si facciano i casinò, continua il gioco
clandestino, perché tutti i giocatori di una volta non vengono
certo al casinò con le misure esistenti; questa è un'altra realtà.
Venezia lo vede nel controllo dei giocatori che se ne vanno nei
casinò dell'ex Jugoslavia, della Slovenia, basta andare a vedere
chi gioca in questi casinò e si capisce subito cosa sta succedendo
per i casinò. Sanremo lo vede per la migrazione verso i casinò
francesi e la morale è che questi giocatori non si recuperano o è
molto difficile recuperarli con la situazione di attenzione nei
confronti di un meccanismo che è corretto, ma che crea dei problemi
a tale livello. La concorrenza quindi è un elemento che ha
modificato completamente un'operazione di
marketing
prima
molto mirata e molto più facile in proporzione ad adesso, perché
adesso fare
marketing
vuol dire andare ad individuare le
sacche in cui si può ancora pescare dei clienti che possono
arrivare a Saint-Vincent con qualche motivazione. Si è detto
giustamente: "60mila persone che vengono per una volta",
sicuramente è inquietante pensare perché vengono una volta sola,
molti vengono una volta sola perché di passaggio, perché è un certo
tipo di clientela. Ora su tutto questo - non per incapacità, ma
proprio per difficoltà oggettive di stabilizzare tale tipo di
clientela - bisognerà sicuramente riflettere.
Nelle varie situazioni che si stanno creando non sottovalutiamo
anche il trattamento della clientela: c'è anche sotto questo
profilo da affinare dei modi di approccio alla clientela, che negli
ultimi tempi non sono stati all'altezza, anche qui per un mancato
coordinamento fra l'attività del Billia e l'attività del casinò,
perché il cliente che va al Billia... sappiamo di alcuni episodi
poco edificanti a conoscenza di tutti... e che ci dicono: "ma
questo non torna più se è trattato così!" e così via, perché, anche
al Billia, la prima cosa che si farà sarà un esame della situazione
attuale del personale per vedere se è all'altezza, o fare dei corsi
di formazione per mettere tutti in una situazione di partenza
adeguata. Se è un hôtel di un certo tipo, non può essere un due
stelle: è un quattro, cinque stelle e deve offrire un trattamento
consono alla situazione.
Le cifre ricordate dal Vicepresidente Chatrian... adesso non è
il milione di euro in più o in meno su cui si sta a discutere, qui
c'è una flessione evidente; il risalire la china è quello che
stiamo facendo, cercando di approfittare di una situazione che ci
permetta nell'ambito di una... adesso non mi fermerei tanto su
ristrutturazione o rilancio. Su questo, se mi è permesso, possiamo
riflettere: come evidenziare al meglio la situazione, che ci
permetta però, nella sostanza, di richiamare gente che possa fare
introito per il casinò. Il futuro è legato alla possibilità che ci
sarà data di sfruttare al meglio quella che è una potenzialità del
Casinò di Saint-Vincent e che altri non hanno, con le
ristrutturazioni, con gli adeguamenti strutturali che sono
dovuti.
Si parlava del fumo, sicuramente altri casinò si sono già
adeguati a fare giochi in sale dove è possibile fumare; anche qui
il Casinò di Saint-Vincent e i casinò sono stati svantaggiati ad
esempio nei confronti delle sale bingo, dove il discorso del fumo
non ha la stessa regola che nei casinò. L'applicazione della norma
europea ha avuto un recepimento nella norma nazionale, che faceva
esclusione delle sale bingo incomprensibilmente o, meglio,
comprensibilmente, ma legato a sistemi diversi. Tutto conta e anche
lì si sta già adeguando una sala, nell'ambito della
ristrutturazione che si sta completando, dove vi sia la possibilità
di accedere anche per i fumatori. Adesso possiamo discutere: "è
giusto", "non è giusto", ma i giocatori che fumano ci sono; uno può
dire: "è meglio che non fumino", ma non è che con questo gli
togliamo il vizio del fumo. Hanno già quello del gioco, lasciamogli
anche gli altri!
Capisco il Consigliere Salzone che vuole anche un coinvolgimento
diretto nell'organizzazione del mondo notturno, lo delegheremo
sicuramente e gli daremo mandato di organizzare questo mondo
notturno, dove capiamo tutti che, fra noi ce lo diciamo... poi,
quando si tratta di dire come avviene, lui ha le idee chiare, noi
un po' meno, quindi aspetteremo suggestioni su tale mondo
notturno.
Ultima annotazione sul sentimento di appartenenza: è vero che
tempo addietro c'era questo, come c'era anche in certe situazioni
d'impresa. Oggi la situazione, anche per tutti i contenziosi che ci
sono stati con il personale... vive un momento di criticità.
L'auspicio è che con l'esodo e con il fatto che alcune situazioni
sicuramente potranno essere rimodulate e riviste nuove presenze, si
possa ad esempio per uno dei punti nodali del Casinò di
Saint-Vincent: quello della distinzione che c'è fra i giochi
francesi e i giochi americani, arrivare ad una ridefinizione dei
limiti, affinché si possa avere un utilizzo migliore delle
potenzialità del personale, che deve adeguarsi e poter essere
interscambiabile nell'ambito dei giochi.
Questi sono alcuni dei suggerimenti che saranno oggetto - ecco
perché non vado oltre oggi - di quel programma che presenteremo e
che sarà oggetto di dibattito e che - condivido - deve essere un
argomento di ampia discussione per arrivare poi ad una sintesi che
permetta di tradursi in un piano operativo che ci auguriamo tutti
possa invertire quel
trend
terribile a cui assistiamo, di
riduzione progressiva degli utili per la Regione. Grazie.
Presidente
- Grazie, Presidente Rollandin.
Mi pare che ci sia una richiesta: quella di fare un tentativo
per vedere se è possibile esaurire i lavori, continuando
eventualmente la seduta; chiedo pertanto se vogliamo chiudere
questa discussione sulla questione della casa da gioco... se c'è
qualcuno che vuole... allora il Consiglio prende atto per quanto
riguarda questo punto all'ordine del giorno.
Il Consiglio prende atto.
