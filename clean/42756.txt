Classificazione
ENERGIA
Risparmio energetico e fonti alternative
FINANZA REGIONALE E LOCALE
Partecipazioni azionarie regionali



Oggetto del Consiglio n. 251 del 27 gennaio 2021 - Resoconto
OGGETTO N. 251/XVI - Interrogazione: "Notizie in merito
all'accordo di collaborazione tra SNAM e CVA per l'avvio di
iniziative congiunte nel campo dell'idrogeno verde".
Bertin (Presidente) -
Punto 12 all'ordine del giorno.
Terminata questa interrogazione, interromperemo dieci minuti per
arieggiare i locali. Per la risposta ne ha facoltà l'assessore
Bertschy.
Bertschy (AV-SA) -
Grazie per l'iniziativa che dà
l'occasione di aprire un confronto che è iniziato già la scorsa
legislatura sul tema dell'idrogeno. Ricordano i colleghi che erano
presenti che era stato approvato un ordine del giorno nel quale si
impegnava la Giunta a fare degli approfondimenti, in particolare
con dei programmi che a livello europeo erano in corso nell'ambito
del territorio di cooperazione e che avevano portato i dirigenti
della struttura cooperazione dei trasporti a una visita in
Germania, dove lo sviluppo nel settore del trasporto ferroviario ha
raggiunto dei primi livelli di interesse e di efficienza.
L'interrogazione pone in particolare l'accento su quello che sta
facendo CVA, con la quale ci siamo confrontati e poi nella
conclusione dell'interpellanza dirò anche quali sono le
prospettive.
Rispetto a quali siano i dettagli dell'accordo, CVA evidenzia
che l'accordo di cooperazione sottoscritto con la SNAM in data 22
ottobre 2020 prevede di dare avvio al progetto di decarbonizzazione
del settore energetico della Regione autonoma Valle d'Aosta,
attraverso la ricerca di opportunità, di progettualità e
collaborazione allo sviluppo, di valutazioni economiche e
tecnologiche per le casistiche individuate, con particolare
riferimento a una serie di progetti, che non sono ovviamente
esaustivi. Sono la soluzione per lo stoccaggio dedicato agli
impianti di generazione elettrica, la soluzione per mobilità sui
trasporti ferro-gomma alimentati a idrogeno, soluzioni per la
decarbonizzazione dei processi industriali ad alta intensità
termica, soluzioni per l'alimentazione elettrica e termica di
strutture critiche e distretti e soluzioni per lo sviluppo di
comunità energetiche locali tramite utilizzo di idrogeno. La
collaborazione in attività di
sponsor share
a livello
regionale e nazionale, ingaggiando i rispettivi
stakeholder
di riferimento per agevolare la diffusione delle soluzioni idrogeno
e la relativa infrastruttura tecnologica. La collaborazione e lo
scouting
nell'analisi e nella sperimentazione di soluzioni
tecnologiche innovative legate alla produzione, al trasporto, alla
compressione e allo stoccaggio dell'idrogeno. La collaborazione
allo sviluppo di studi di fattibilità per la realizzazione di
progetti pilota su applicazioni tecnologiche innovative
dell'idrogeno di reciproco interesse. La valutazione di tutte le
possibili interazioni e sinergie tra gli asset SNAM e le attività
del Gruppo CVA e l'ideazione di soluzioni personalizzate adatte
allo sviluppo delle parti sui mercati di riferimento.
Nell'ambito della partnership CVA avrà un ruolo chiave nella
fornitura di energia rinnovabile, nella fornitura di servizi
energetici e nell'interlocuzione con gli stakeholder istituzionali.
SNAM avrà un ruolo chiave nella collaborazione per lo sviluppo di
infrastrutture per la produzione, il trasporto, lo stoccaggio e il
rifornimento di idrogeno. CVA e SNAM procederanno congiuntamente
alla realizzazione e alla analisi di studi di fattibilità, studi di
progettazione e di ingegneria, comprese le infrastrutture
tecnologiche che consentono l'utilizzo dell'idrogeno, ad esempio:
stazioni di rifornimento, compressori, stoccaggio,
elettrolizzatori, condutture, membrane e altre attività che sono
elencate. E poi l'accordo prevede una
governance
, un
comitato direttivo, una supervisione operativa da parte delle due
società, attraverso la collaborazione con gli stakeholder e un
tavolo di lavoro che si è avviato.
L'accordo io credo che potrà essere ancora oggetto di maggiore
approfondimento, anche con una precisa convocazione in Commissione
da parte dei dirigenti che possono anche in questo modo dare
informazioni ancora più attuali rispetto a quello che si sta
facendo.
Rispetto alla seconda domanda, quale sia lo stato di avanzamento
di eventuali progettualità in essere, in questo momento è stato
dato via ai tavoli di lavoro e sono state individuate delle prime
opportunità, una lista di progetti che sono da approfondire.
Diciamo che è stata definita la composizione della squadra
trasversale alle due società, che si occuperà di sviluppare i piani
e di fare appunto queste prime valutazioni. Il progetto è in fase
iniziale, ma comunque sono state già effettuate una serie di
riunioni operative e di approfondimento delle attività.
Il punto 3, quale sia il livello di coinvolgimento delle
strutture interessate e gli obiettivi
fossil free
. CVA
sviluppa con questo accordo già una serie di strategie e di
obiettivi che sono contenuti nella definizione dei contenuti della
roadmap
che sarà a breve presentata alla Commissione
consiliare competente, in quanto il soggetto è espressione del
territorio in grado di giocare il ruolo importante del processo di
decarbonizzazione della nostra regione.
Nei comunicati stampa che hanno sottolineato l'importanza di
questo accordo l'amministratore delegato ha osservato come la
strategia sull'idrogeno rinnovabile, recentemente rafforzata dagli
indirizzi della Commissione europea, è all'avanguardia per un
futuro di neutralità climatica. L'impegno assunto oggi da CVA è
quello di mettere a disposizione il suo
know-how
rinnovabile
per lavorare allo sviluppo di tecnologie innovative, la cui
disponibilità potrà offrire contributi preziosi alla roadmap della
decarbonizzazione italiana e favorire l'obiettivo regionale di una
Valle d'Aosta fossil free. La collaborazione ovviamente ci
auspichiamo che possa produrre risultati tangibili applicabili al
nostro territorio ed è a proposito di questo che stiamo lavorando,
in collaborazione con l'assessore Caveri, a un protocollo d'intesa,
come Assessorato allo sviluppo economico formazione lavoro, che
porteremo presto al confronto intanto della Giunta, per dare il via
a una serie di attività che ci permettano di lavorare nel campo
dello sviluppo di progetti di impresa, di ricerca e innovazione nel
settore energetico e
green
e soprattutto di avviare anche
una collaborazione attiva, con l'obiettivo di costruire anche dei
percorsi di formazione dei nostri giovani, che ci mettano nelle
condizioni di seguire l'evoluzione degli importanti progetti che
CVA annuncia, che ovviamente riguarderanno il territorio, e che ci
stimolino a farci trovare pronti anche con dei percorsi di
formazione dei nostri giovani, per far sì che sia una strada fatta
insieme, seppur con le dovute differenze tra la società e i compiti
di governance dell'Amministrazione regionale, per evitare che come
in passato i progetti di impresa non siano poi accompagnati da
progetti di sostegno alla formazione e alle competenze dei nostri
giovani e non solo.
Quindi si aprono ovviamente dei momenti importanti di confronto
a livello politico. Come è stato sottolineato anche
dall'amministratore delegato, la programmazione europea, le
strategie, vanno fortemente a investire risorse in questa direzione
e credo che come Regione dobbiamo essere pronti a valutare come
queste possano essere utili a migliorare i servizi e a sviluppare
progetti sul nostro territorio.
Presidente -
Per la replica consigliere Perron.
Perron (LEGA VDA) -
Grazie Assessore per le precisazioni
e per i dati e le notizie che ci fornisce. Molte cose che lei ha
detto avrei voluto poi puntualizzarle anch'io. Ad esempio, l'ordine
del giorno è quello del 18 dicembre 2018 che impegna la nostra
Regione a un percorso di certificazione
carbon free
e a un
obiettivo
fossil fuel free
entro il 2040, cioè vuol dire
arrivare a una decarbonizzazione praticamente completa, e qua si
risale agli accordi di Parigi del 2015, eccetera, che poi vengono
declinati.
Ci siamo chiesti a quale punto si fosse e soprattutto, quando
abbiamo avuto notizia e siamo venuti a conoscenza di questo
progetto, abbiamo creduto che per noi possa rivestire un notevole
interesse futuro e strategico per la Valle d'Aosta. In particolare,
l'idrogeno, proprio in queste settimane e mesi, sta ritornando alla
ribalta. Cito, ad esempio, i grandi investimenti che sta facendo la
Toyota nel settore auto o anche Audi, questa è notizia di un anno
fa, sebbene il settore delle auto di piccole dimensioni non sia in
quello di elezione per l'idrogeno, perché l'idrogeno ha delle
potenzialità in campi che vengono definiti in inglese
hard to
abate sectors
, cioè quei settori dove è difficile abbattere le
emissioni.
Noi riteniamo che questa visione a lungo termine dei prossimi
vent'anni possa rivelarsi decisamente vincente per la Valle
d'Aosta, per vari motivi. La prima è che in valle abbiamo sia
l'acqua che l'elettricità prodotta da fonti rinnovabili, quindi
sarebbe ovviamente un idrogeno da fonti pulite, che consentirebbe
di puntare a creare una filiera. Questo è un elemento, secondo noi,
fondamentale, perché un ambientalismo che viene calato dall'alto -
abbiamo l'esempio dei
gilets jaunes
in Francia e di ciò che
succede - non è la strada per il futuro, perché se non promuoviamo,
non creiamo sviluppo economico sui territori, queste scelte
dall'alto che ci arrivano dall'Unione Europea declinati in vari
modi non funzioneranno. Abbiamo bisogno di mettere lo sviluppo
industriale dei nostri territori insieme, in parallelo agli
obiettivi ambientali.
Terzo, l'ho già detto, potrebbe essere applicato al settore
della mobilità, in particolare dei trasporti pesanti, quindi gli
automezzi. A Bolzano ci sono già esperimenti di questo tipo pronti
per essere attuati su larga scala.
Quarto, abbiamo già aree adatte in valle che potrebbero
adattarsi molto bene a questo tipo di progettualità. Ad esempio, a
Châtillon abbiamo l'ex area Tecdis che potrebbe essere un punto di
sviluppo anche per il territorio. Ripeto, qui c'è discorso della
filiera: in Italia e in Europa non è stata costituita una filiera
valida per quanto riguarda le energie alternative, tanto che ci
approvvigioniamo poi in Cina per molte cose delle energie
alternative, cioè non abbiamo prodotto un'industria. Quindi è
perfettamente giusta questa idea di promuovere sul territorio in
ottica futura uno sviluppo economico, uno sviluppo anche a livello
di studi. E prendo atto con piacere anche di questo, perché venendo
dal mondo della scuola so bene quanto il mondo dei professionali e
anche delle università potrebbero andare in quella direzione
specifica per creare anche formazione dei nostri giovani,
soprattutto perché una industria di vecchio tipo sappiamo benissimo
che ormai è passata, sappiamo benissimo che l'epoca dell'industria
della media e bassa valle tramonta, perché con la delocalizzazione
delle industrie un certo tipo di industria finisce in altri Paesi,
per buona pace di coloro che amano la globalizzazione. Noi ci
ritroviamo a dover puntare a un futuro non solo economicamente ed
ecologicamente sostenibile, ma che possa sviluppare i
territori.
Ci sono molte cose da dire, secondo noi, in questa direzione. Ci
riserviamo ulteriori iniziative, anche perché il tema ambientale,
secondo noi, non può essere ad appannaggio solo di una certa
visione progressista radicale di Sinistra, che vede nella
decrescita un obiettivo felice: non lo è affatto. Con l'ambiente
dobbiamo declinare anche lo sviluppo, possiamo farlo e credo che la
Valle d'Aosta dovrà cercare di inserirsi in questo filone proprio
per le sue peculiarità. Per cui, come dicevo prima, abbiamo sia
l'acqua sia l'elettricità prodotta da fonti pulite, un campo
secondo noi decisamente importante.
Presidente -
Come anticipato sospendiamo dieci minuti per
il ricambio dell'aria. Il Consiglio è sospeso.
La seduta è sospesa dalle ore 11:14 alle ore 11:34.
