Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3195 del 11 novembre 1987 - Resoconto
OGGETTO N. 3195/VIII - CITAZIONE IN GIUDIZIO DELLA COINCA, DA
PARTE DELLA REGIONE. (Interpellanza)
PRESIDENTE:
Do lettura dell'interpellanza in oggetto,
presentata dai Consiglieri Mafrica, Cout e Millet:
INTERPELLANZA
RICORDATO che, con deliberazione n. 7761 dell'11 settembre
1987, la Giunta regionale aveva conferito all'Avv. Franzo Grande
Stevens di Torino l'incarico di assistere la Regione nelle
trattative stragiudiziali con la società COINCA S.p.A. per
l'adempimento degli obblighi assunti con le convenzioni stipulate
tra la Regione e la Società, nonché di rappresentare e difendere la
Regione nelle azioni legali per la risoluzione delle convenzioni,
in caso di esito negativo delle trattative stragiudiziali;
AVUTA NOTIZIA, che la Regione ha citato in giudizio la COINCA
S.p.A. per inadempienze contrattuali, con la richiesta che la
convenzione stipulata sia dichiarata risolta;
CONSTATATO che in alcune dichiarazioni riportate da "La
Sentinella del Canavese" il Presidente della Giunta dimostra di non
preoccuparsi per una eventuale rottura dei rapporti con la COINCA,
facendo cenno alla disponibilità di soluzioni alternative;
i sottoscritti Consiglieri regionali del Gruppo
comunista
INTERPELLANO
la Giunta regionale per sapere:
1) a quanto ammontano complessivamente le spese di
demolizione, ricostruzione ed attrezzatura dello stabilimento ed i
finanziamenti concessi alla COINCA S.p.A.;
2)
l'andamento delle trattative stragiudiziali ed i
motivi che hanno indotto la Giunta a citare in giudizio la COINCA
S.p.A.;
3)
se le soluzioni alternative di cui ha parlato il
Presidente della Giunta si riferiscono o no a ditte già operanti
nel settore;
4)
se la Giunta non ritiene opportuno una autocritica
rispetto alla conduzione della vicenda COINCA, su cui la minoranza
consiliare aveva ripetutamente espresso giudizi negativi.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Oggi siamo arrivati ad un passaggio
importante della vicenda della COINCA, anche se il nostro Gruppo,
fin dall'inizio ed a varie riprese, ha evidenziato le difficoltà ed
i vari problemi che la nuova società avrebbe posto
all'Amministrazione regionale.
L'interpellanza trova spunto dalla deliberazione di Giunta n.
7761 dell'11 settembre 1987, con la quale, praticamente, si
conferiva all'Avv. Franzo Grande Stevens di Torino l'incarico di
assistere la Regione nelle trattative stragiudiziali con la società
COINCA S.p.A., sulla questione degli occupati.
Ricordo che, sia in Consiglio sia in Commissione, si
è
discusso parecchio sul rispetto delle convenzioni e mi pare che sia
la prima volta in cui la Regione citi una ditta per violazione di
convenzione. Poiché si tratta di un fatto veramente grave, ciò vuol
dire che devono essere affrontate delle questioni piuttosto
importanti.
Noi abbiamo l'impressione che si voglia cercare un pretesto per
risolvere questo problema con altre iniziative. Poiché la Regione
in passato è stata costretta a subire moltissime violazioni di
convenzioni, in occasione di questo primo atto, ci si può porre il
problema dell'eccessiva celerità dell'Amministrazione.
A parte gli antefatti delle numerose discussioni su questo
problema e di un confronto televisivo con il proprietario della
COINCA, bisogna riconoscere che nell'assumere tale decisione la
Giunta ha proceduto in un lasso di tempo molto breve. A settembre,
infatti, la Giunta ha deliberato il conferimento dell'incarico e,
nel mese di ottobre, ha subito citato la COINCA.
In tutta la vicenda, così come risulta da una delle domande
della nostra interpellanza, si sarebbe dovuto trovare lo spazio per
una fase di trattative stragiudiziali tra la Regione ed i dirigenti
della COINCA. Non so, quindi, se in questo tempo si è fatto di
tutto per risolvere la questione.
Noi riteniamo che le convenzioni debbano essere rispettate, ma
riteniamo anche che si debba fare il possibile per non creare
problemi all'occupazione, specie in una zona che è stata
particolarmente penalizzata in tal senso.
Altro punto, che potrebbe essere oggetto di particolare
attenzione nel corso delle convenzioni che verranno stipulate in
futuro, riguarda il ruolo dei rappresentanti della FINAOSTA nei
vari consigli di amministrazione. Poiché è certo che essi
rappresentano solo il 35% del capitale azionario, mentre in una
società per azioni conta avere il 51%, e poiché l'intervento
regionale è finalizzato alla tutela e all'incremento delle
assunzioni, forse, quando si stipula una convenzione con una
società per azioni, converrebbe inserire tra i patti para-sociali
una clausola che preveda per le assunzioni un altro iter,
garantendo ai rappresentanti della Regione un peso superiore a
quello previsto dal Codice Civile in funzione della proprietà
posseduta, in questo caso il 35%. Non so, però, se questo sia
legalmente possibile.
Poiché nella convenzione si dice che la ditta interessata
dovrebbe comunicare periodicamente all'Assessorato le varie
assunzioni effettuate, chiederei all'Assessore di precisare se si
sia provveduto a controllare la loro veridicità. Si trattava
esclusivamente di notifiche, oppure l'Assessore poteva dichiararsi,
eventualmente, in disaccordo sul loro contenuto? Onestamente non
saprei dire se nella convenzione debba essere previsto o meno che
l'Assessore possa esprimere il proprio dissenso e che ciò possa
significare qualcosa.
Da una parte, pertanto, noi siamo d'accordo che la Regione
difenda la convenzione e ponga la ditta in condizioni di
rispettarla; dall'altra vorrei sapere se i tempi ristretti, da
settembre ad ottobre, siano stati sufficienti a convincere la ditta
a modificare il proprio comportamento, se sono stati fatti tutti i
passi necessari, se la società ha continuato ad insistere nel non
voler rispettare la convenzione e con quali argomentazioni.
A questi nostri dubbiosi interrogativi dà conforto la supposta
possibilità che, pur in presenza di una rottura, ci sia una
soluzione di ricambio. Vorrei ricordare in proposito che, quando si
discuteva sull'utilizzo dell'area dell'ex-ILLSA-VIOLA, tra le varie
possibilità emerse anche il nome della LAVAZZA. Dicevamo, allora,
che in Valle d'Aosta non c'era bisogno di molte torrefazioni, anche
perché ce n'erano già diverse (COINCA, CIDAC e qualche altra), e
anche considerando che, su consiglio dei medici, c'era una tendenza
a ridurre il consumo del caffè. Ci era stato risposto che non si
sarebbe trattato di una torrefazione ma di qualcosa d'altro.
Di fronte all'inosservanza della COINCA e, come dicevo prima, di
fronte alle violazioni di altre convenzioni, nelle quali però la
Regione non è mai intervenuta, stando almeno a quanto mi risulta,
ci sorge il dubbio che l'attuale solerzia nasconda in realtà altre
questioni.
L'ultima domanda vorrebbe suonare un po' come un'autocritica,
nel senso che chiede se le convenzioni precedenti potevano essere
stipulate diversamente. Io sollecito l'inserimento, nelle future
convenzioni, di meccanismi di controllo che consentano alla
Regione, anche quando entra con una partecipazione finanziaria in
una società per azioni, di poter contare un po' di più del 35% del
suo capitale, nel decidere sulle assunzioni, in modo che non vinca
solo la logica di chi detiene il 51%.
Sulla COINCA sono state dette molte cose, e la sua nascita è
stata particolarmente travagliata, ma non vorremmo trovarci di
fronte alla prima denuncia della relativa convenzione. Noi siamo
per il rispetto delle convenzioni, però non vorremmo che, dopo che
si è finto di non vedere tante cose, tant'è che in Consiglio sono
state approvate in via di sanatoria tante situazioni, proprio in
questo caso la rigidità della Regione nascondesse qualche altra
questione.
A nostro avviso, la Regione deve avere una posizione ferma, ma
nello stesso tempo deve cercare di risolvere la questione in senso
positivo, in modo che gli occupati nella COINCA non si trovino di
fronte ad una situazione di incertezza e di insicurezza. La Regione
da una parte ha ragione, per il mancato rispetto della convenzione,
ma il suo comportamento, dall'altra parte, può far sospettare che
non si sia fatto il possibile prima di citare in giudizio la COINCA
S.p.A. per costringerla al rispetto della convenzione.
Nel caso che la COINCA non accetti l'imposizione, che cosa
accadrà? La FINAOSTA ritirerà i propri rappresentanti in seno alla
società? In seguito, si potranno riprendere ugualmente le
trattative?
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Cerco di rispondere a tutte le domande
dell'interpellanza, ma nel contempo esprimo anche una certa
sorpresa perché, su questo tema e su questo particolare argomento,
la Giunta regionale ha agito con la massima coerenza ed anche con
molta determinazione.
Primo punto. Dal modo in cui è stato presentato l'argomento,
sembrerebbe che l'Amministrazione regionale identifichi nella
COINCA un nemico da battere. Questo è da escludere nella maniera
più categorica. Non è stata certamente la Giunta regionale a
sostenere o incentivare campagne contrarie alla COINCA: ciò è stato
fatto da altre forze politiche, ma non dalla Giunta regionale la
quale, anzi, proprio per aver puntualmente rispettato, nel bene e
nel male, gli impegni assunti con la sottoscrizione della
convenzione, oggi
ha le mani totalmente pulite e chiare.
Ma ciò non basta, perché abbiamo anche interesse a che l'azienda
COINCA viaggi nel miglior modo possibile. Come primo punto, quindi,
ribadisco che la Regione non ce l'ha con la COINCA e, rivolgendomi
a coloro che si occupano di dietrologia, nego recisamente che
esistano reconditi obiettivi o che la Regione abbia qualche altro
nominativo, con cui sostituire gli attuali imprenditori.
Secondo punto. Non è vero che la Giunta abbia agito
frettolosamente; tra l'altro, nell'esprimere un giudizio in merito,
non ci si può riferire solo agli ultimi mesi di settembre o di
ottobre. In proposito, purtroppo, - e dico "purtroppo" perché
annoierò sicura mente il Consiglio - mi farò premura di leggere
alcune paginette che testimoniano delle lunghe discussioni avvenute
in questo Consiglio e di tutta l'attività svolta prima di
settembre, e con esattezza dal 23 gennaio 1987, cioè da quando
abbiamo iniziato una serie di incontri e di precisazioni aventi
come unico obiettivo quello di veder rispettata la convenzione nei
punti che riguardano il reclutamento e l'assorbimento di personale
residente in Valle d'Aosta.
Non si può, quindi, parlare di fretta. Dimostrerò ancora che,
prima dell'azione diretta della Giunta, così come del resto ci
eravamo impegnati in Consiglio, abbiamo anche chiesto un parere
alla FINAOSTA, per verificare se vi erano gli estremi per
giustificare un'azione giudiziaria per inadempienza
contrattuale.
Gli atti degli ultimi mesi, pertanto, sono solo la parte
terminale di un rapporto che, come ho già detto, non è
assolutamente incentrato sull'astio o sull'avversione nei confronti
della COINCA. Noi ci teniamo a che questa azienda funzioni bene; e
contestiamo solo il dato relativo al reclutamento del
personale.
Per quanto concerne la posizione del l'Amministrazione regionale
in seno alle varie società. ribadisco. senza alcun timore, che il
ruolo della Regione non deve essere assimilato a quello
dell'imprenditore. È solo da pochi anni che l'Amministrazione ha
avviato un tipo di attività, che io mi auguro si concluda entro
breve termine, anche perché un coinvolgimento così diretto della
Regione è costoso per tutti. Diciamo che, in questo momento, essa è
chiamata a riempire degli spazi ed adempie a questa funzione con
molta difficoltà, tant'è che, a volte, è stata costretta a dotarsi
di strumenti che in definitiva rischiano di ritorcersi a suo stesso
danno. Intendo riferirmi anche ad eventuali rapporti con certi
organismi della stessa Amministrazione regionale.
Le partecipazioni della Regione nelle varie società, tramite la
FINAOSTA, sono da ascrivere, pertanto, sotto la voce "sostegno e
agevolazione per....", e non hanno nulla a che vedere con il
presunto intento, attribuitole da qualcuno, di trasformarsi in una
specie di imprenditrice, perché essa ha già il suo bel da fare nel
gestire il proprio apparato. In questo caso, quindi, il ruolo dei
rappresentanti della Regione deve rispecchiare l'atteggiamento di
quest'ultima e non è certo quello di farsi coinvolgere o di
diventare a loro volta, tramite la Regione, degli imprenditori. La
loro funzione deve essere più di controllo e di fiancheggiamento
che non di concorrenza sul piano imprenditoriale, tant'è che tutte
le convenzioni finora sottoscritte prevedono la possibilità che la
Regione ritiri sia la propria partecipazione al capitale azionario
delle varie società, sia la presenza dei propri rappresentanti in
seno ai vari consigli di amministrazione.
Nell'ultimo incontro avuto con il Consiglio di Amministrazione
della finanziaria regionale, abbiamo incaricato la FINAOSTA di
verificare, anche alla luce delle esperienze più recenti, i
possibili miglioramenti da apportare alle convenzioni stipulate
dalla Regione. Come ho già detto, si tratta di una fase nuova
nell'attività dell'Amministrazione regionale, nella quale è
possibile apportare miglioramenti, alla luce delle carenze o delle
insufficienze registrabili nelle esperienze pregresse. Per quanto
concerne. quindi il discorso sulle convenzioni, anch'io mi trovo
d'accordo e mi sento impegnato, di concerto con la Giunta, a
cercare formule e soluzioni nuove. Per questo abbiamo incaricato la
FINAOSTA di studiare e definire, con gli uffici regionali
interessati, proposte di convenzioni che garantiscano la Regione
nel migliore dei modi possibili, e tengano conto che il suo
obiettivo primario è pur sempre quello di avere in Valle d'Aosta
delle imprese che funzionino bene, rappresentando una ricchezza
economica, ma che, nello stesso tempo, costituiscano un sicuro
sbocco occupazionale per tanta nostra gente.
Detto questo. riconosco che l'interpellanza tende in sostanza a
determinare con precisione l'intervento finanziario complessivo
della Regione, che io distinguerei in due parti.
La prima è costituita dal cosiddetto "patrimonio regionale", che
comprende l'acquisto del terreno, la demolizione, la ricostruzione
e l'approntamento delle attrezzature dello stabilimento. Essa
ammonta a circa 12 miliardi e 200 milioni. Per essere più precisi:
£. 1.046.092.000 per l'acquisto dei terreni, £. 130.528.000 per le
demolizioni e £. 11.067.779.000 per ricostruire lo stabilimento e
fornirlo dell'attrezzatura occorrente. Tutto ciò deve essere inteso
come "patrimonio regionale" e cioè costituisce la proprietà della
Regione.
Invece, la cosiddetta "quota di finanziamento all'azienda",
intesa come partecipazione azionaria, prestiti obbligazionari,
mutuo per l'acquisto dei macchinari e finanziamento per
l'approvvigionamento di scorte, di cui 955.645.000 già restituiti,
ammonta a 7 miliardi, 323 milioni e 333 mila lire.
Nella seconda domanda dell'interpellanza, in definitiva, si fa
riferimento solo alla parte finale della vicenda, della quale vido
lettura, facendo anche riferimento alle convenzioni.
Con la convenzione aggiuntiva alla convenzione, registrata al n.
6344 del 25 marzo 1983 e stipulata tra la Regione e la COINCA
S.p.A. in data 18 luglio 1984, la COINCA si impegnava, al punto
1.2,
"ad assorbire il personale già dipendente della FIAT
ENGINEERING S.p.A. ed a garantire l'occupazione complessiva, da
raggiungersi gradualmente entro un anno dall'inizio dell'attività,
di almeno 60 unità, che sarebbero potute diventare 70 nel caso in
cui si fossero conclusi positivamente accordi commerciali in
corso";
e, al punto 1.3,
"ad assorbire esclusivamente mano d'opera locale, con la sola
esclusione di personale tecnico e specializzato non reperibile in
loco".
L'attività produttiva è iniziata il 15 gennaio 1987 e, per dare
un'idea dei tempi, già con lettera in data 23 gennaio 1987, il
Presidente della Giunta e l'Assessore all'Industria che vi sta
parlando, contestavano formalmente alla COINCA la violazione del
punto 1.3 della convenzione, considerato che la COINCA occupava 30
persone non residenti in Valle. Nel contempo, inviando copia della
contestazione alla FINAOSTA, la si invitava a verificare il
rispetto degli obblighi contrattuali da parte della COINCA.
Il Presidente della COINCA S.p.A., Rag. Francesco Fico, veniva,
quindi, invitato, dal Presidente Rollandin e dallo stesso Assessore
che vi sta parlando, ad una riunione in data 10 febbraio 1987, per
esaminare i problemi connessi all'applicazione della convenzione,
con particolare riferimento al problema occupazionale. In seguito a
tale riunione, la COINCA S.p.A. faceva pervenire al Presidente
della Giunta regionale e, per conoscenza, a chi vi parla, una
lettera, inviata dal suo legale, Avv. Federico Gamma, nella quale
essa puntualizzava che nessuna assunzione era stata effettuata in
violazione degli impegni assunti e che le assunzioni del personale
residente in Valle sarebbero state fatte nel corso dell'anno
stabilito in convenzione. Puntualizzava, inoltre, che il ritardo di
circa due anni nell'approntamento dello stabilimento di Verrès
aveva causato e continuava a causare gravi danni all'azienda.
La Regione, quindi, in data 14 maggio 1987 decideva di
richiedere ad un avvocato il parere in merito a due punti:
"1°) se nel numero complessivo dei dipendenti, ora (alla data
del 14 maggio) di circa 50 unità ed entro il 15 maggio 1988 di
almeno 60 persone, possano o meno essere conteggiati i dipendenti
non specializzati trasferitisi da Borgaro Torinese, in base agli
impegni assunti dalla Società COINCA nelle convenzioni
sopraccitate;
2°) se, in caso negativo, tale violazione possa essere
contestata immediatamente, oppure si debba attendere il decorso
dell'anno dall'inizio dell'attività produttiva".
L'Avv. Grande Stevens, in data 19 maggio 1987, faceva pervenire
il suo parere, asserendo che:
"a) L'eventuale inadempimento della COINCA ai patti ricordati è
grave (tale, cioè, da giustificare anche la risoluzione degli
accordi, oltre che l'eccezione di inadempimenti con la sospensione
dell'adempimento ulteriore delle proprie prestazioni) perché, in
definitiva, è il solo da essa accettato, e perché è il solo che
giustifica un intervento così cospicuo e costoso da parte della
Regione.
b) L'inadempimento sussiste quanto all'assunzione di dipendenti
non specializzati e non residenti in Valle d'Aosta.
L'obiezione della controparte secondo cui essa, per legge ha
dovuto trasferire i dipendenti che erano a Borgaro, non è fondata
perché:
1°) la situazione era nota alla COINCA al momento della firma
della convenzione e le parti non lo hanno previsto;
2°) l'attività da svolgere a Verrès doveva essere "nuova" per
patto espresso;
3°) non esistono norme che obblighino a trasferire a Verrès gli
ex dipendenti di Borgaro;
4°) non si può interpretare la convenzione nel senso che la
regione Valle d'Aosta sopportasse dei rilevanti oneri finanziari
per sostenere non l'occupazione dei residenti valdostani ma quelli
di Borgaro.
Non mi sembra meno infondata l'altra obiezione della COINCA,
seconda la quale essa avrebbe un anno di tempo per raggiungere la
quota di sessanta dipendenti assunti e che, pertanto, non è ancora
scaduto il termine. Il fatto va interpretato chiaramente nel senso
che la COINCA, entro un anno, deve arrivare gradualmente a tale
quota, ma non che, fino alla scadenza del termine di un anno, possa
assumere persane non residenti in Valle d'Aosta, al di fuori dei
tecnici specializzati non reperibili in loco".
Qui termina la citazione dell'Avv. Franzo Grande Stevens il
quale, al di fuori del testo della lettera, consigliava, inoltre,
di contestare immediatamente la violazione alla COINCA, sospendendo
ogni ulteriore prestazione della Regione, fino a quando la COINCA
non avesse adempiuto alle sue obbligazioni.
In data 8 giugno 1987, il Presidente della Giunta e l'Assessore
che vi parla, inviavano alla COINCA S.p.A., e per conoscenza al suo
avvocato, Federico Gamma, una raccomandata, contestando alla COINCA
l'inadempienza agli obblighi contrattuali, sulla base di quanto
suggerito dall'Avv. Grande Stevens. Si invitava, infine, l'azienda
a voler adempiere alle obbligazioni assunte, entro e non oltre il
mese di giugno, dandone assicurazione scritta, in mancanza della
quale la Regione avrebbe tutelato i propri diritti e, nel
frattempo, sospeso ogni ulteriore prestazione.
A tale contestazione, in data 24 giugno 1987, la COINCA
rispondeva ribadendo quanto già precedentemente espresso.
La Regione, pertanto, decideva di citare la COINCA S.p.A., nella
persona del suo Presidente, a comparire davanti al Tribunale di
Aosta, all'udienza del 1° dicembre 1987, chiedendo al tribunale di
dichiarare che la Società è inadempiente agli impegni di cui alle
scritture del 25 marzo 1983 e del 18 luglio 1984 e,
conseguentemente, di dichiarare risolti tali accordi per suo
esclusivo inadempimento, condannandola al risarcimento del danno,
da liquidarsi in separato giudizio. Questo è quanto ha fatto la
Regione.
Al termine del mio intervento, vorrei ripetere, molto
brevemente, quanto ho detto all'inizio.
Non sono mai esistite e né esistono intenzioni aggressive o
comunque motivate da astio nei confronti della COINCA. Ho voluto
segnalare con puntiglio le date e gli incontri avuti, perché questa
vicenda sta durando dal gennaio del 1987, se non da prima. Ne
consegue che l'azione intrapresa dalla Regione tende a garantire
una certa dignità all'Amministrazione regionale ed inoltre, come è
stato sottolineato più volte in questo Consiglio, a tutelare due
interessi ben precisi che stanno alla base e che giustificano gli
investimenti regionali in campo industriale. Questi due interessi
sono che le aziende funzionino bene e traggano guadagno dalla loro
attività produttiva, e inoltre che offrano occupazione ai residenti
in Valle.
L'azione dell'Amministrazione regionale, nei confronti della
vicenda COINCA, ha come unico obiettivo quello di veder rispettata
la convenzione per quanto concerne il reclutamento e l'assunzione
di personale residente in Valle d'Aosta.
Ripeto ancora una volta che alle varie aziende, con le quali
stipuliamo delle convenzioni, riconosciamo la possibilità di
inserire nei loro organici personale tecnico altamente qualificato
non reperibile in loco e necessario alla gestione dell'attività
produttiva.
Non possiamo permettere, invece, come in questo caso, che della
mano d'opera reperibile in loco non sia inserita negli organici
produttivi della COINCA.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Mi pare che le argomentazioni
dell'Assessore, nel ricostruire la vicenda, ci abbiano illustrato
gli interventi della Giunta, da gennaio ad oggi, tedi a far
rispettare la convenzione; non ci hanno chiarito però che cosa
succederà o che cosa potrebbe succedere nel caso che la risoluzione
della convenzione fosse portata sino in fondo.
Visto che il Presidente della Giunta, a meno che non si tratti
di una notizia falsa, ha dichiarato a "La sentinella del Canavese"
che sono già pronte delle soluzioni alternative, con questa
interpellanza noi volevamo sapere se tali soluzioni alternative
riguardino aziende dello stesso settore o di un settore diverso, ma
nulla ci è stato risposto in merito.
Prima che questa ditta iniziasse i suoi lavori, l'opposizione
aveva sottolineato più volte e per molti anni che le spese, i
cambiamenti di opinione e le modifiche dei macchinari, lasciavano
presagire cose poco buone. Ora, la Giunta regionale è arrivata sino
in fondo nella sua scelta. Rifacendoci alle date che ci sono state
riferite diligentemente dall'Assessore, scopriamo che, otto giorni
dopo l'avvio dei lavori cominciano le prime discussioni sul mancato
rispetto della convenzione. Queste contestazioni sono continuate
sino ad oggi
,
al punto che il giudizio verrà celebrato il 1°
dicembre.
Noi ci chiediamo se sia sufficientemente logico investire circa
20 miliardi, tra somme impegnate nello stabilimento e somme date
alla società, per la torrefazione del caffé (sono macchine
particolari che non possono essere utilizzate per produrre altre
cose), e poi porsi, nei confronti dell'azienda, in una tale
situazione conflittuale da rischiare di perdere tutto il denaro,
nel caso si arrivi alla risoluzione della convenzione e subentri
un'azienda di settore diverso, e da rischiare, quand'anche si
tratti di azienda dello stesso settore, di perdere delle
possibilità occupazionali, magari già previste in un altro
luogo.
Queste sono le nostre preoccupazioni che sono già state
illustrate dal Consigliere Millet. Avevamo già prima parecchi dubbi
e perplessità. Ora che l'attività è finalmente partita, prima di
vedere quegli operai in una ulteriore fase di incertezza, cerchiamo
di fare quanto è possibile perché sia rispettata la convenzione!
Non fidiamoci delle possibili soluzioni alternative, perché quando
si
chiude un'azienda, prima di trovare una soluzione adatta,
passa più tempo di quanto non si creda!
L'Assessore ha detto che dietro l'angolo non ci sono altre
ipotesi praticabili e che si cerca solo di far rispettare la
convenzione. Se si riuscirà a perseguire l'obiettivo
dell'occupazione prevista, daremo ragione alla Giunta; se, invece,
attraverso la procedura seguita con la COINCA resteremo con la
risoluzione della convenzione e con altre 25 o 30 persone della
Valle d'Aosta in cassa integrazione e con un bello spreco di
miliardi, le responsabilità della Giunta, a quel punto, saranno
veramente pesanti.
