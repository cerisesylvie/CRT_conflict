Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1363 del 23 maggio 1985 - Resoconto
OGGETTO N. 1363/VIII - SOPPRESSIONE, DA PARTE DEL CONSIGLIO
DI AZIENDA DELLA SEDE RAI DI AOSTA, DI UNA TRASMISSIONE PRODOTTA IN
COLLABORAZIONE CON L'ASSESSORATO REGIONALE DELLA PUBBLICA
ISTRUZIONE. (Interpellanza).
- RICOSTITUZIONE DELLA COMMISSIONE SPECIALE PER L'INFORMAZIONE.
(Ritiro di mozione).
PRESIDENTE:
Do lettura della mozione e dell'interpellanza
presentate rispettivamente dai Consiglieri Mafrica, Torrione e Cout
e dal Consigliere Baldassarre:
MOZIONE
AVUTA NOTIZIA da una lettera del Consiglio di Azienda della sede
RAI di Aosta della sospensione del programma televisivo "Le Point"
in seguito ad un intervento di censura da parte dell'Assessore
regionale alla Pubblica Istruzione;
CONDIVISA l'opinione espressa dal documento del Consiglio di
Azienda secondo cui la sede RAI non può essere considerata
un'azienda pubblicitaria al servizio del potere politico;
RIBADITA la necessità che venga sempre rispettata l'autonomia
professionale dei giornalisti e dei programmisti del servizio
pubblico radiotelevisivo;
il Consiglio regionale della Valle d'Aosta
DELIBERA
di incaricare il Presidente del Consiglio regionale di
ricostituire, su designazione della Conferenza dei Capigruppo, la
Commissione speciale per l'informazione, a cui affidare compiti di
proposta, verifica e controllo nei rapporti oggi difficili tra il
Consiglio
regionale e la sede RAI della Valle d'Aosta.
INTERPELLANZA
VENUTO A CONOSCENZA del comunicato del Consiglio d'Azienda della
sede RAI per la Valle d'Aosta nel quale si denuncia la soppressione
della rubrica "LE POINT" prodotta a seguito di una Convenzione tra
l'Assessorato regionale alla Pubblica Istruzione e la sede RAI per
la Valle d'Aosta;
CONSTATATO che nel comunicato in questione si fa riferimento al
fatto che "la produzione della rubrica è stata sospesa perché nella
prima puntata vi era un servizio che l'Assessore alla Pubblica
Istruzione non ha ritenuto di suo gradimento" in quanto ritenuto
critico nei confronti della politica seguita dall'Assessorato alla
Pubblica Istruzione;
NEL DEPLORARE le interferenze, denunciate nel comunicato di cui
trattasi, del potere politico nei confronti di una struttura che
dovrebbe essere pluralistica e non condizionata dagli umori di un
Assessorato regionale che considera, alla luce anche di esperienze
passate, il servizio pubblico come uno strumento di partito o di
corrente;
INTERPELLA
l'Assessore regionale alla Pubblica Istruzione per
sapere:
1)
i motivi che hanno impedito la programmazione della
rubrica;
2)
quanto è costata alla Regione la
Convenzione;
3)
se non ritiene lesivo dei diritti elementari dei
cittadini che pagano le tasse il suo intervento censorio nei
confronti di una trasmissione realizzata con i soldi della
collettività;
4)
se non sia il caso che l'Assessore, visto che il
servizio non era di suo gradimento, proceda di tasca propria al
pagamento delle spese sostenute. In caso negativo il sottoscritto
si riserva tutte le azioni finalizzate a porre fine a tale spreco
di denaro pubblico.
PRESIDENTE:
Ha chiesto di illustrare la mozione il
Consigliere Mafrica, ne ha facoltà.
MAFRICA - (P.C.I.):
Abbiamo ricevuto una lettera del
Consiglio di Azienda della sede RAI della valle d'Aosta, datata
6.5.1985. Questa lettera è stata inviata al Presidente della
Giunta, ai gruppi regionali, al CO.RE.RAT. ed alle Organizzazioni
Sindacali. Poiché non tutti i Consiglieri ne hanno preso visione,
ritengo opportuno leggerla:
"Il Consiglio di Azienda della sede RAI per la Valle d'Aosta
intende denunciare con la presente la soppressione della rubrica
"Le point", prodotta a seguito di una convenzione fra l'Assessorato
regionale alla Pubblica Istruzione e la sede regionale della RAI
per la Valle d'Aosta. Le prime due puntate della rubrica "Le Point"
non sono state trasmesse, come invece prevedeva il palinsesto delle
trasmissioni televisive dei programmi regionali e la produzione
della rubrica è stata sospesa perché nella prima puntata vi era un
servizio che l'Assessore regionale alla Pubblica Istruzione non ha
ritenuto di suo gradimento. Il servizio è stato giudicato non
trasmettibile dall'Assessore perché considerato critico nei
confronti della politica seguita dall'Assessorato alla Pubblica
Istruzione. Evidentemente da parte della direzione di sede non era
stato sufficientemente chiarito cosa voglia dire produrre un
programma televisivo in collaborazione, nè quali siano le funzioni
della struttura programmi della sede RAI, che non è una agenzia
pubblicitaria al servizio del potere politico. Dinanzi alla pretesa
dell'Assessore di eliminare il servizio della prima puntata, la
direzione di sede ha deciso di sospendere la messa in onda della
trasmissione e poi ha ritenuto opportuno annullare del tutto la
produzione della rubrica. Il Consiglio di Azienda della sede RAI di
Aosta ritiene questo comportamento molto preoccupante, poichè
l'annullamento del programma televisivo, causato da un intervento
esterno all'azienda, ha vanificato non solo il lavoro dei
programmisti registi, ai quali era stato affidato il compito di
estendere i testi dei servizi contenuti nella rubrica, ma anche di
tutti coloro che hanno lavorato a questa produzione: operatori,
tecnici, segretarie. L'atteggiamento della direzione di sede che ha
ritenuto di dover cedere alla pressione esterna, compromettendo in
questo modo l'autonomia della RAI in Valle d'Aosta, viene ritenuto
grave dal Consiglio di Azienda, il quale chiede il ripristino della
rubrica "Le Point". Il Consiglio di Azienda intende affermare il
proprio impegno, affinché la sede RAI di Aosta sia veramente una
struttura produttrice di informazione, cultura e spettacolo, al
servizio dei cittadini e libera da qualunque influenza di carattere
politico o comunque estraneo all'Azienda. Per quanto riguarda le
convenzioni fra la RAI e gli Assessorati regionali, il Consiglio di
Azienda, affermando la validità di tali rapporti produttivi, chiede
che il Consiglio regionale fissi ben precise modalità di attuazione
e rigorosi controlli, al fine di evitare il ripetersi di episodi
come quello testè denunciato, soprattutto per tutelare l'autonomia
professionale dei programmisti-registi, i quali hanno sempre
lavorato nel più rigoroso rispetto del pluralismo. Per questi
motivi il Consiglio di Azienda della sede regionale RAI per la
Valle d'Aosta chiede un incontro urgente.
Distinti saluti.
Consiglio di Azienda della sede RAI per la Valle d'Aosta"
Avendo ricevuto questa lettera, a firma dei rappresentanti
sindacali del Consiglio di Azienda della sede RAI, abbiamo ritenuto
che questa non fosse una iniziativa personale di un operatore della
RAI, ma fosse una azione di carattere collettivo, quindi abbiamo
ritenuto opportuno, assieme al Consigliere Torrione, porre in
Consiglio regionale la questione. Ovviamente siamo interessati a
sentire qual'è la versione dell'Assessore su questo problema e
crediamo comunque che la Conferenza dei Capigruppo dovrebbe, con
l'impegno del Presidente del Consiglio, dare seguito a questa
richiesta di incontro, qualunque sia l'esito della mozione.
Riteniamo infatti che quando un organismo sindacale chiede un
incontro, la Conferenza dei Capigruppo dovrebbe addivenire a tale
possibilità di confronto.
Non abbiamo voluto dare alla mozione alcun carattere censorio;
essa richiama la lettera e dei principi validi in generale, cioè
quello dell'autonomia della RAI e quello dell'autonomia dei
giornalisti e dei programmisti. Lo scopo della mozione, dicevo, non
è quello di fare alcuna particolare censura nei confronti
dell'Assessore, ma è quello di portare alla costituzione di un
organismo consiliare che permetta di intervenire in quanto a
proposte e controlli sui rapporti fra sede RAI e Consiglio
regionale. Nella passata legislatura esisteva una Commissione
speciale per l'informazione, presieduta dal Consigliere Nebbia, che
aveva lavorato in questa direzione e ricordo che in quella
legislatura non c'erano stati momenti di particolare tensione fra
il Consiglio regionale e la RAI, quali poi si sono verificati in
questa legislatura. Per questi motivi ci sembra che una Commissione
del genere - questo è il senso della mozione - possa ancora avere
un ruolo per evitare incomprensioni e garantire degli strumenti che
possano essere al servizio di tutto il Consiglio, per impedire che
possano nascere questioni particolari nei rapporti fra il Consiglio
regionale, i giornalisti o i dirigenti della RAI della valle
d'Aosta.
Siamo disposti a verificare il testo della mozione con tutto il
Consiglio, però volevamo chiarire qual'è stata la motivazione che
ci ha spinto a questa iniziativa e poi qual'è il senso vero
dell'iniziativa stessa.
PRESIDENTE:
Illustra l'interpellanza il Consigliere
Baldassarre, ne ha facoltà.
BALDASSARRE - (P.S.D.I.):
Il motivo per cui ho presentato
questa interpellanza è scaturito da uno stato di curiosità ed anche
dal fatto che mi sembra sconcertante che un Assessore - in questo
caso l'Assessore Faval - impedisca la trasmissione di un programma
perché non di suo gradimento; un programma che era derivato da una
convenzione fra la sede RAI di Aosta e l'Assessorato alla Pubblica
Istruzione.
Ma quello che è più grave è che la sede RAI di Aosta ha aderito
a questo scarso gradimento manifestato dall'Assessore sospendendo
la trasmissione. Ogni trasmissione che la sede RAI effettua ha dei
costi eccessivi, per cui dobbiamo entrare nel merito di cosa serve
il denaro pubblico, se poi il giorno dopo della trasmissione
l'Assessore Faval, magari alzatosi con il piede sinistro, decide
che la trasmissione non gli piace e ne chiede la sospensione, visto
che tanto i soldi non sono suoi ma dei contribuenti. Non vorrei
polemizzare su questo fatto, ma ritengo che questo possa essere
definito un modo di censurare l'informazione che invece dovrebbe
essere autonoma.
Chiedo allora i motivi che hanno indotto l'Assessore Faval ad
impedire la programmazione: se si è trattato veramente di un
programma non gradito dall'Assessore, quanto è costata quella
convenzione per fare quel programma che poi è stato messo da parte;
se non ritiene lesiva questa censura dell'Assessore Faval nei
confronti di questo programma; infine, se queste dovessero essere
le motivazioni che hanno impedito la programmazione, ritengo che
l'Assessore Faval abbia il dovere morale di pagare di tasca sua e
non a spese della comunità valdostana certe convenzioni che ha
stabilito.
Colgo l'occasione per annunciare fin d'ora che, essendo venuto a
conoscenza della esistenza di convenzioni strane con la sede RAI di
Aosta con conseguente spreco di denaro, presenterò una
interrogazione al riguardo. vorrei chiedere all'Assessore Faval
quale sarà il suo atteggiamento nei confronti della
convenzione.
PRESIDENTE:
E' aperta la discussione generale. Ha chiesto
di parlare l'Assessore alla Pubblica Istruzione Faval, ne ha
facoltà.
FAVAL - (U.V.):
Prima i fatti, poi i commenti. Come è
arcinoto ai Consiglieri regionali, l'Assessorato alla Pubblica
Istruzione ha firmato una convenzione con la RAI così come in
precedenza era stato fatto dall'Assessorato all'Agricoltura. In
relazione a questa convenzione i funzionari della RAI addetti alla
realizzazione della rubrica "Le Point" si sono recati negli uffici
dell'Assessorato, hanno chiesto materiale, sono venuti da me, hanno
chiesto e si sono confrontati circa quella che avrebbe dovuto
essere la organizzazione della trasmissione stessa. Una volta
realizzata la cosiddetta trasmissione numero zero, mi hanno
invitato presso i loro uffici a visionare il tutto. In quella
occasione feci loro presente che dal mio punto di vista il commento
orale doveva essere modificato; mi è stato detto che non era
possibile in quel momento perché l'autore del commento orale era
assente per ferie e la cosa doveva essere discussa con lui. Questo
è quanto ufficialmente so della vicenda.
In seguito, non essendo stato più informato di quanto si stava
verificando e di quali fossero le intenzioni della sede RAI di
Aosta circa la questione, ho inviato al direttore della sede RAI di
Aosta il 22 aprile una lettera che vi leggo:
"In occasione della prima puntata della trasmissione "Il Punto"
dedicata alle attività culturali dell'Assessorato regionale alla
Pubblica Istruzione, come da convenzione firmata in data 10 gennaio
1985, fui invitato a visionare il servizio prima della sua messa in
onda. Espressi allora la richiesta di apportare alcune modifiche al
testo orale. Poiché a tutt'oggi non ho avuto alcuna risposta in
merito, gradirei conoscere l'esito delle mie osservazioni.
Faccio inoltre presente, al fine di evitare equivoci, che sono a
disposizione degli autori e dei responsabili della trasmissione per
ogni chiarimento, onde poter concretizzare il programma
concordato".
Al momento attuale non ho ancora ricevuto una risposta, ma la
risposta è venuta per vie traverse con il documento che il
Consigliere Mafrica ha letto. Personalmente non posso non
manifestare il mio stupore quando ho ricevuto questo documento, che
non esito a riusare perché assolutamente pretestuoso. Si fanno
delle illazioni e non si dicono come sono avvenuti i fatti. Si dice
per esempio che il servizio è stato giudicato intrasmissibile
dall'Assessore perché considerato critico nei confronti della
politica seguita dall'Assessorato alla Pubblica Istruzione. Non si
tratta assolutamente di una cosa del genere dal momento che si
riferiva ad un episodio specifico riguardante delle riprese delle
prove del concerto tenuto dal violoncellista Antonio Meneses ed io
ho fatto alcune osservazioni circa quello che si diceva in
proposito. Non ho chiesto di eliminare il servizio, d'altra parte
scusatemi, ho quel minimo di buon senso ed anche di umiltà per
conoscere quali sono i limiti della mia azione: non posso
assolutamente eliminare nulla, la RAI non dipende da me; ho fatto
una richiesta che mi sembra assolutamente legittima dal momento che
esiste una convenzione e non vedo come non sia ammissibile, da
parte del Consiglio di Azienda e da parte dei Consiglieri
regionali, che in base alla convenzione uno dei contraenti possa
esprimere un parere circa il risultato della operazione.
Si accenna ad una presunta - a questo punto dico presunta - da
parte dei firmatari di questo ordine del giorno,difesa
professionale; qui non si tratta assolutamente di ingerenza da
parte di nessuno, non sono stati fatti apprezzamenti sulla
professionalità di nessuno, si è trattato solo di una osservazione
circa il risultato di un servizio che compete al contraente.
Un'altra osservazione va fatta: come tutti i Consiglieri sanno,
malauguratamente la sede RAI di Aosta ha una direzione quasi
vacante perché il direttore è gravemente ammalato e non può
assolvere ai suoi doveri. A me non è parso fra l'altro un gesto
molto corretto questo dell'ordine del giorno assunto in questo
momento ed in queste condizioni, anche perché questo è un problema
all'interno della RAI, e non un problema che riguarda noi Regione o
me come Assessore o addirittura come persona; mi sembra che si
dovesse perlomeno discutere. Ufficialmente le decisioni che sono
state assunte non le conosco.
Per tranquillizzare il Consigliere Baldassarre che si preoccupa
dello sperpero del denaro pubblico, al momento attuale, in base
alla convenzione non è stata pagata una lira alla RAI proprio
perché siamo in attesa di sapere cosa se ne farà di questa
trasmissione. A me sembra una cosa molto lineare che è stata invece
utilizzata in modo diverso da come doveva essere utilizzata, se
solo coloro che hanno firmato questo documento avessero pensato di
essere corretti, non solo nei confronti del Consiglio regionale ma
anche delle strutture interne della RAI.
Infine un ultimo chiarimento: tengo a precisare che il Consiglio
di Azienda della sede RAI di Aosta non rappresenta tutti i
lavoratori della RAI, ma solo una parte, cioè tutta la parte non
compresa nella redazione, perché la redazione ha un suo comitato
che fra l'altro mi risulta non aver approvato questo documento, che
non è stato letto nè alla voix de la vallée nè al TG3.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE - (P.S.D.I.):
Prendo atto delle affermazioni
fatte dall'Assessore Faval. Mi fa piacere che la Regione non abbia
pagato neanche una lira per questa convenzione e mi auguro che non
avvenga, anche perché la trasmissione non è andata in onda. Sarei
d'accordo a questo punto di votare a favore della mozione proprio
per fare in modo di chiarire non questo singolo caso, ma anche per
il futuro se si dovessero verificare situazioni del genere. Mi
ritengo soddisfatto per le risposte datemi dall'Assessore Faval
all'interpellanza che ho presentato.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Mi consenta l'Assessore Faval di
iniziare con una battuta: visto e considerato che non c'è stato lo
sperpero di danaro pubblico, non sarà necessaria una trasmissione
dal titolo, mutuando dalla trasmissione "Di tasca nostra", "Di
tasca sua"; se non altro abbiamo scongiurato questo pericolo.
In effetti la versione dell'Assessore Faval è diversa da quella
data dal Consiglio di Azienda, perché leggendo quanto è stato
scritto qui si intravede, se si vuole usare una terminologia
blanda, un atteggiamento censorio dell'Assessore Faval nei
confronti della sede RAI, cosa che invece, stando alla lettera
inviata dall'Assessore Faval alla sede RAI, non si appaleserebbe
almeno nei termini denunciati in questa lettera inviata a tutti i
Capigruppo.
Resta un dato di fondo che è quello dei rapporti continuamente
tesi fra il Consiglio regionale e la sede RAI di Aosta: vuoi una
volta per un discorso che riguarda le informazioni relative ai
lavori di questo Consiglio, vuoi per altri atteggiamenti di tipo
personale che riguardano singoli Consiglieri, vuoi perché
l'informazione non è stata giudicata obiettiva ed imparziale, ma
questo stato di disagio esiste e lo abbiamo denunciato più volte.
Credo che in questo contesto si inserisca la validità della nostra
mozione, di chiedere di demandare ad una Commissione speciale non
solo di riprendere un discorso più vasto sull'informazione in
Valle, ma in questo contesto di occuparsi anche del problema più
minuto, ma importante, dei rapporti fra il Consiglio regionale e la
sede RAI di Aosta, che fra l'altro soffre della mancanza di un
vertice, dovuta a problemi di una certa gravità - e colgo
l'occasione per formulare al direttore della sede RAI di Aosta i
migliori auguri di pronta guarigione.
Forse una considerazione bisogna farla sulla convenzione e sui
rapporti che devono intercorrere per una informazione che sia la
più corretta possibile. E' vero che l'Assessore ha stipulato una
convenzione con la sede RAI, ma la gestione di queste convenzioni,
se anzichè essere affidata ad un rapporto privilegiato fra
l'Assessore e il contraente, fosse compito di una Commissione in
modo che tutte le forze politiche potessero esprimere il loro
parere sui risultati di una produzione televisiva, questo potrebbe
essere un vantaggio per tutti.
Mi rendo conto che il problema è complesso, non solo per i
rapporti che riguardano la sede RAI di Aosta. Mi auguro e faccio
anche una raccomandazione affinché si riveda quel discorso della
legge sulla stampa; il Presidente della Giunta aveva preso un
impegno e mi auguro che arrivi presto un qualcosa che possa
favorire una impostazione di tipo diverso per quanto riguarda non
solo l'informazione radio televisiva, ma anche l'informazione della
carta stampata. Questi argomenti sono sul tappeto, forse la nomina
di una Commissione servirebbe a dare un senso diverso alla
soluzione dei problemi stessi. Il senso della nostra mozione resta
questo, al di là dell'episodio che abbiamo voluto evidenziare.
Prendiamo atto che i termini della questione non erano così
esasperati, cerchiamo di venirne fuori nell'interesse della nostra
collettività che deve essere informata in maniera imparziale.
Si dà atto che alle ore 11,45 riassume la Presidenza il
Presidente Giovanni Bondaz.
PRESIDENTE:
Devo comunicare al Consigliere Torrione che
nell'incontro previsto con la sede RAI di Aosta, in assenza del
direttore ammalato, il caporedattore mi ha confermato che a quella
riunione avrebbe dovuto essere presente anche un appartenente al
Consiglio di Azienda. Se poi sarà necessario fare un discorso
particolare, lo vedremo dopo quell'incontro che è stato previsto
per martedì sera alle ore 20.
Ha chiesto di parlare il vicepresidente De Grandis, ne ha
facoltà.
DE GRANDIS - (P.R.I.):
Ho anch'io ricevuto la lettera del
Consiglio della sede RAI di Aosta e francamente quando l'ho letta
mi sono preoccupato profondamente, perché per come è stata posta
sembrava che ci fosse stato da parte dell'Assessore Faval una
censura senza mezzi termini.
Ora l'Assessore, per quanto ha riferito e per alcuni atti che ha
esibito, ha dimostrato che i termini non erano questi, ma che c'era
stata solo una richiesta di chiarimento; per di più correttamente i
programmisti della RAI avevano invitato l'Assessore a visionare il
servizio che era stato preparato in funzione di una convenzione. Si
trattava quindi di un servizio che nasceva in base ad un accordo,
fatta salva certamente la professionalità degli operatori e la loro
libertà di espressione, ma è chiaro che quando si fa una
convenzione c'è una intesa ed ai termini di essa sono tenute al
rispetto entrambe le parti. Stando le cose in questi termini mi
sembra che, visto che il Presidente del Consiglio ha ricordato che
martedì 28 ci sarà un incontro dei Consiglieri con i responsabili
della sede RAI di Aosta, volere oggi anticipare i tempi, creando
una Commissione speciale per il controllo dei rapporti fra la RAI e
la Regione, sia prematuro. A mio avviso sarebbe bene attendere un
chiarimento approfondito e stabilire poi a posteriori, se lo
riteniamo opportuno, la necessità di istituire una Commissione di
controllo che regoli i rapporti tra RAI e Regione. Questo anche
perché in questi ultimi tempi i rapporti fra RAI e Consiglio
regionale non sono stati ottimi, per cui credo che ci convenga di
trovare in tutti i modi la strada per smussare gli angoli, per
evitare le incomprensioni, per capirci, dopodiché decidere cosa
fare. Inoltre vedrei bene che ci fosse un incontro del Consiglio
con i responsabili del Consiglio di Azienda per chiarire i termini
della questione. Quindi sentiamo bene tutte le campane e poi
decidiamo in piena libertà di coscienza quello che deve essere
fatto, perché se le cose stanno come dice l'Assessore Faval - e non
ho motivo per dubitarne - qualche distanza la vorrei prendere dal
Consiglio di Azienda della RAI, perché non possono essere poste le
questioni in questi termini. Quindi sono contrario e mi asterrò se
la mozione non verrà ritirata.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Crediamo che aver posto l'attenzione
su un problema che è stato esposto da un organismo sindacale sia
stato doveroso da parte nostra e del gruppo socialista. Nella
mozione non abbiamo sposato a priori una versione - quella fornita
dal Consiglio di Azienda - come non abbiamo elementi sufficienti
per giudicare come realmente siano andate le cose. Non entriamo
troppo nel merito della questione, diciamo solo che va chiarita,
quindi invitiamo il Presidente del Consiglio, se fosse necessario,
a sentire anche le ulteriori precisazioni del Consiglio di Azienda,
tenuto conto di quanto ci ha detto oggi l'Assessore.
Lo scopo della mozione era quello di costituire una Commissione
per l'informazione che già aveva lavorato nella precedente
legislatura. Questa Commissione non è legata ad una sola vicenda,
ma ad un insieme di rapporti difficili con gli organi di stampa e
con la RAI, quindi la Commissione avrebbe il compito di filtrare
attraverso il confronto di tutti i gruppi i rapporti con i
giornalisti, i programmisti, la dirigenza della RAI. Se il
Consigliere De Grandis sostiene che sia più opportuno andare ad una
verifica, che avverrà la prossima settimana, prima di procedere a
questa decisione, diciamo che 15 giorni di tempo non creano alcun
problema, quindi la mozione può anche essere rinviata al prossimo
Consiglio. vorremmo però sapere l'intenzione della Giunta, oltre
che le precisazioni fatte dall'Assessore sull'episodio, in merito
alla opportunità di ricostituire la Commissione per
l'informazione.
PRESIDENTE:
Prima di dare la parola all'Assessore, vorrei
ricordare al Consigliere Mafrica che è appena stato costituito
nuovamente il CO.RE.RAT., che è rappresentativo di tutti i partiti
ed ha una funzione specifica, quindi uno dei compiti di questa
Commissione è proprio quello di tenere i rapporti anche con l'ente
radiotelevisivo. Di questo dobbiamo tener conto nella eventualità
che il Consiglio ritenga che si debba ricostruire questa
Commissione sull'informazione.
Ha chiesto di parlare l'Assessore alla Pubblica Istruzione
Faval, ne ha facoltà.
FAVAL - (U.V.):
Mi pare che qui ci sia la commistione di
due argomenti: l'uno è l'episodio legato all'ordine del giorno del
Consiglio di Azienda della RAI, l'altro il problema più ampio e di
fondo riguardante i rapporti fra Consiglio regionale e sede RAI di
Aosta.
Per quanto riguarda la prima parte e cioè il documento del
Consiglio di Azienda, mi è difficile accogliere la posizione del
Consigliere Mafrica, il quale dice che non parteggia per nessuno.
Faccio presente al Consigliere Mafrica che il documento che ha
letto in aula è offensivo nei confronti della mia persona ed è
stato inviato a tutti i Consiglieri regionali, ne è stata data
pubblica lettura e alla fine qui si dice che va bene lo stesso. E
invece non va bene, perché se vi servite di certi documenti per
portare avanti un certo discorso, siate anche conseguenti: a questo
punto dovete assumere una posizione. vi dico onestamente che questa
lettera mi ha offeso nella mia dignità di uomo, di cittadino,
perché le cose sono andate diversamente e ve l'ho dimostrato. Per
cui, per quanto riguarda questo aspetto, non posso accettare la
posizione espressa dal Consigliere Mafrica. Ad ogni modo la
questione è chiusa per me perché tutti hanno avuto la possibilità
di verificare come sono andate le cose, a ciascuno poi la
responsabilità di utilizzare come meglio crede documenti più o meno
veritieri.
Per quanto riguarda il secondo problema, tenuto conto delle
precisazioni fatte molto opportunamente dal Presidente del
Consiglio circa la ricostituzione della Commissione che prevede
innanzitutto la presenza di tutte le parti politiche presenti in
Consiglio e di provvedere a ristabilire dei rapporti più opportuni
e validi, sia per quanto riguarda l'attività del Consiglio
regionale, sia per ciò che concerne l'attività della sede RAI di
Aosta, mi pare che non sia il caso di procedere oggi ad una
votazione del genere. Quest'ultima infatti potrebbe rivelarsi forse
inutile rispetto a decisioni eventuali in senso diverso che
potrebbero essere assunte dopo la riunione che il Consiglio
regionale avrà con i rappresentanti della sede RAI di Aosta ed
anche in relazione al fatto che la CO.RE.RAT. esiste e che si
tratta di utilizzare meglio gli strumenti e gli organi che abbiamo
a disposizione, senza continuamente inventarne altri che
interferiscono poi fra di loro.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
L'occasione è stata questa lettera
del Consiglio di Azienda, episodio che rientra in un contesto molto
più vasto dei rapporti difficili con la sede RAI di Aosta. Abbiamo
sentito le considerazioni che ha fatto l'Assessore ed in effetti il
problema per quanto riguarda il caso specifico si pone in termini
opposti: la lettera che ci è stata consegnata sta a significare che
l'Assessore ha fatto un passo e che a questo non è stata data
risposta. E' quindi inutile tornare sull'argomento.
L'argomento va chiarito in un contesto più ampio: noi siamo
anche disponibili a ritirare la mozione, però al di là dei compiti
che sono del CO.RE.RAT., che sono poi specifici, bisogna che il
discorso dell'informazione vada affrontato complessivamente. Per
evitare qualunque strumentalizzazione e per dire che non siamo
partigiani dell'una o dell'altra parte, la mozione può essere
ritirata; ci riserviamo però di approfondire il discorso della
Commissione speciale in una mozione che presenteremo per il
prossimo Consiglio, al di là dell'episodio contingente.
PRESIDENTE:
Ha chiesto di parlare il Consigliere Cout, ne
ha facoltà.
COUT - (P.C.I.)
: Mi sembra che molto sovente vengano
confusi i compiti di quelli che sono i vari organismi previsti
dalle leggi per ciò che riguarda le trasmissioni radiotelevisive o
i rapporti tra il Consiglio e la RAI. La legge 109, quando prevede
il CO.RE.RAT., parla di compiti ben precisi: questo organo dovrebbe
avere il compito essenziale di regolare l'accesso alle trasmissioni
televisive, in modo che esso sia democratico, che tutti quanti
possano avere una parte in quella che è l'informazione democratica
del nostro paese, ed è per questo che sono previsti dei
rappresentanti di tutte le forze politiche. Tuttavia una cosa è il
rapporto fra il Consiglio regionale e la RAI, mentre ben diverse
erano quelle che venivano discusse ed esaminate nella vecchia
Commissione prevista dalla passata legislatura. venivano discusse
le convenzioni fra la RAI e la Regione per la diffusione sul
territorio degli impianti radiotelevisivi e ricordo che molte volte
la stessa Commissione aveva avuto dei rapporti con il CO.RE.RAT. e
la Giunta, per esaminare problemi diversi che in qualsiasi momento
potrebbero sorgere.
Questa sarà stata una questione occasionale per riproporre la
Commissione per l'informazione, però non penso che con questo si
possa dire, visto che la questione è controversa e va approfondita,
che non è necessaria una Commissione per l'informazione che oltre
ai rapporti fra la Regione e la RAI possa esaminare anche i
rapporti più ampi con la stampa e i problemi ad essa inerenti.
Mi ricordo che quando si era discusso nella legislatura passata
della costituzione della Commissione per l'informazione, da parte
della stessa maggioranza si era detto a più riprese che una cosa è
il CO.RE.RAT. e una cosa deve essere la Commissione per
l'informazione. Se ora serve invece dire che il CO.RE.RAT. ha le
stesse funzioni di una Commissione per l'informazione, allora penso
che non ci capiamo più e forse sarebbe molto utile, se vogliamo
rimandare la questione, ridiscuterla più approfonditamente anche
alla luce di quelli che possono essere eventuali risultati di
incontri che si devono avere con la RAI.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Concordo con il Consigliere Torrione
sulla possibilità di ritirare la mozione e di riaffrontare con una
prossima mozione il discorso della Commissione speciale per
l'informazione. voglio però ribadire rispetto alla prima parte del
discorso dell'Assessore Faval la mia posizione precedente. Noi
abbiamo ricevuto una lettera da parte di un organismo sindacale e
non da parte di un operatore, una lettera che dobbiamo presupporre
come meditata, altrimenti non daremmo fiducia alle capacità di tali
organismi. Abbiamo avuto oggi in Consiglio la lettura della lettera
e la chiara espressione delle posizioni da parte dell'Assessore
Faval, quindi diciamo che in questo senso non si è dato spazio
superiore a nessuno. Ci auguriamo di risentire anche il Consiglio
di Azienda perché abbiamo il sospetto che quanto viene scritto
dall'Assessore Faval nella lettera e cioè "espressi allora la
richiesta di apportare alcune modifiche al testo orale" sia il
"casus belli", cioè non tanto il tono o le osservazioni di merito,
ma il fatto stesso di avere richiesto delle modifiche. Può essere
una cosa molto semplice che può essere chiarita, se non c'era -
come penso - malafede da parte di nessuna delle due parti.
PRESIDENTE:
Ha chiesto di parlare l'Assessore alla
Pubblica Istruzione Faval, ne ha facoltà.
FAVAL - (U.V.):
Volevo solo aggiungere che sarebbe
opportuno, prima di affrontare il Consiglio di Azienda, che i
Consiglieri che faranno parte di quel gruppo che avrà il colloquio,
di visionare il servizio. Ci si renderà conto di cosa si
tratta.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN - (U.V.):
Moi je croyait qu'à la fin de ce
débat on aurait pu arriver à un ordre du jour, là où on prend
position vis-à-vis de cette lettre; au contraire j'ai entendu
uniquement qu'on va retirer cette motion.
J'attendais une prise de position de la part des forces qui
utilisent n'importe quelle attitude pour s'exprimer contre quelque
chose qui ne s'est jamais vérifié.
Je veux répéter ici qu'au point de vue de l'Administration
Publique on a préféré faire des conventions avec la RAI plutôt que
de les faire avec d'autres télévisions privées, ce qui s'est passé
dans d'autres Régions. Comme toute réponse à cette attitude
correcte de la part de l'Administration de la vallée d'Aoste, qui a
préféré utiliser des structures publiques, on a entendu dire que de
la part de l'Assesseur compétent on n'a même pas le droit de
s'exprimer sur le produit de cette convention. Bon, à ce point on
cherchera d'avoir des conventions aveo d'autres télévisions privées
pour avoir le même service, afin qu'il y ait une attitude
différente.
L'autre point que je veux remarquer: jamais on s'est exprimé sur
les capacités techniques des employés de la RAI aux différents
niveaux, on a même suggéré, et quelqu'un est en train de travailler
pour se mettre à disposition de payer les frais, que s'il y a des
difficultés pour arriver à un plus haut niveau, on puisse avoir une
contribution de l'Administration régionale pour être à même de
faire les travaux nécessaires. Jamais nous avons limité la liberté
d'interprétation à l'intérieur de la RAI, mais je veux répéter ce
qu'on vient de dire depuis toujours: la RAI n'a pas de moyens pour
donner l'information à laquelle les valdôtains auraient droit. Par
conséquent on a dû faire cette convention pour intervenir et pour
donner la possibilité de faire des programmes qui puissent donner
une information correcte. voilà l'esprit dans lequel on a agi et
voilà l'esprit avec lequel on entendait gérer ces émissions. Je
n'ai pas voulu entrer dans le mérite du fait spécifique, mais j'ai
voulu affronter le discours dans son ensemble. En même temps, pour
me référer à ce que disait M. Torrione, l'attitude de
l'Administration régionale vis-à-vis de la RAI: on s'est engagé, on
a fait des ordres du jour pour souhaiter qu'il y ait les moyens
nécessaires pour travailler. Mais pour le restant je crois que
c'est absurde de discuter, de cette façon et ici au Conseil, d'une
lettre quand je crois un coup de téléphone à l'Assesseur aurait
suffit pour dire ce qui s'était vraiment passé, en éliminant ainsi
toute polémique.
Si on veut retirer cette motion, on est d'accord, afin que au
CO.RE.RAT. on puisse - comme disait M. Cout - discuter avant tout
si c'est la même chose, après on s'exprimera sur les différentes
requêtes.
PRESIDENTE:
La mozione deve intendersi ritirata. I lavori
sono terminati. Il Consiglio sarà convocato a domicilio. La seduta
è tolta.
L'adunanza termina alle ore 12,15.
