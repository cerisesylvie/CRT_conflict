Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2514 del 20 marzo 2002 - Resoconto
OGGETTO N. 2514/XI Stato dei lavori di rifacimento della
tratta ferroviaria Aosta-Chivasso. (Interrogazione)
Interrogazione Ritenuto necessario avere ulteriori
informazioni sullo stato dei lavori di rifacimento della tratta
ferroviaria Aosta/Chivasso;
il sottoscritto Consigliere regionale
Interroga
l’Assessore competente per sapere:
1) a che punto sono i lavori di rifacimento della ferrovia
Aosta/Chivasso;
2) se conferma la data di completa riapertura della tratta per
il prossimo 30 giugno 2002.
F.to: Curtaz
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Per rispondere sullo stato di avanzamento dei
lavori sulla tratta ferroviaria in questione, trattandosi di
diversi interventi, cercherò di fare il punto sui singoli
interventi. Nella tratta Aosta-Châtillon rimaneva aperto il ponte
di Verrayes: questi lavori proseguono, non destano preoccupazione
relativamente ai tempi di esecuzione, come pure sono in fase
conclusiva i lavori presso e all’interno della
galleria di Arlier, si pensa che per la fine del mese di marzo sarà
riposizionato anche il binario.
Diciamo che la tratta Aosta-Châtillon dovrebbe, entro la fine di
marzo, non avere più grossi problemi.
Nella tratta Châtillon-Verrès erano previsti prevalentemente
come interventi il sottopasso di Châtillon e lavori di
consolidamento nella gola di Montjovet. Per quanto attiene il
sottopasso alla stazione di Châtillon, i lavori stanno finalmente
procedendo, si tratta di alcuni interventi relativi a pozzetti, il
pavimento che doveva essere ridefinito per evitare la risalita
dell’umidità presente in fondazione.
I lavori dovrebbero essere ultimati entro la fine di marzo,
compreso anche il solettone superiore.
A partire dal mese di aprile si potrà procedere al reinterro e
alla posa della massicciata del binario, quindi diciamo che entro
aprile-maggio dovrebbero essere ultimati i lavori relativi a questo
sottopasso. Per quanto attiene gli interventi nella gola di
Montjovet, questi sono quasi terminati, fatto salvo
l’eventuale completamento con una scogliera di
rivestimento e quindi pensiamo che al massimo entro la fine di
aprile sarà disponibile anche il rilevato. Sulla tratta
Verrès/Pont-Saint-Martin ci sono i lavori previsti nella stazione
sia di Verrès che di Pont-Saint-Martin; il direttore dei lavori è
convinto di poter ultimare i lavori dei sottopassi entro maggio. I
lavori sono iniziati, quindi entro la fine di maggio dovrebbero
essere ultimati anche questi due interventi. Diciamo che entro quel
periodo a grandi linee dovrebbero essere sistemati tutti i
microinterventi sulla tratta ferroviaria sul territorio
valdostano.
Sarà necessario fare il collaudo del materiale ferroso, e a quel
punto potrebbe teoricamente essere riattivato il collegamento
almeno all’interno della tratta valdostana. Rimane
aperto invece il lavoro complesso del ponte di Borgofranco di
Ivrea, là dove i lavori non stanno rispecchiando minimamente le
previsioni che a suo tempo ci erano state fornite. Il direttore dei
lavori ha ammesso che vi è un ritardo su quanto previsto nel
programma interno che a suo tempo ci era stato trasmesso; non ci è
stato ancora consegnato un programma con una tempistica definitiva,
perché non sono in grado di definire i tempi.
Sommando questo ritardo di previsione di realizzazione di
intervento ad un ritardo che si è accumulato
all’inizio dei lavori - perché i lavori avrebbero
dovuto iniziare il primo dicembre 2001, invece hanno avuto
ufficialmente inizio solo il 7 gennaio 2002 - possiamo calcolare un
ritardo che si accumulerà sui venticinque-trenta giorni ulteriori,
quindi si potrebbe avere finito il ponte per
l’inizio del mese di giugno. Terminato il ponte,
bisogna poi dare il via al ripristino
dell’armamento.
Penso che sulla costruzione del ponte di Borgofranco ci saranno
dei ritardi rispetto alle previsioni a suo tempo fatte; se
l’ultimazione del ponte avverrà ad inizio giugno,
seguita poi dall’armamento, la riapertura totale - e
passo a rispondere al secondo quesito - non potrà avvenire entro
giugno. Peraltro, quando si parlava di possibilità di apertura
entro giugno 2002, si è sempre fatto riferimento ad una ipotesi di
riaprire al traffico interno sul territorio valdostano, di
guadagnare tre o quattro mesi sulla riapertura fino a
Pont-Saint-Martin.
Questi sono i dati ufficiali forniti; il problema è sempre
quello del ponte di Borgofranco di Ivrea.
Président
La parole au Conseiller Curtaz.
Curtaz (PVA-cU)
Per certi versi sono ammirato dalle
risposte dell’Assessore Lavoyer.
Ritorno "de temps en temps" sui lavori della ferrovia
Aosta-Chivasso, altrimenti non sarebbe possibile avere degli
elementi di giudizio, anche perché vedo ogni tanto, e me ne
compiaccio, iniziative pubblicitarie sulla Santhià-Aosta-Martigny:
su questo si hanno sempre notizie interessanti, ma viviamo in una
situazione che è fra il buffo e il paradossale. Una situazione in
cui i cittadini hanno senza soluzione di continuità notizie su un
progetto virtuale che, per quel poco che mi risulta, non ha fatto
un solo centimetro in avanti da quando è stato riannunciato in
pompa magna, ed è passato oltre un anno dal famoso convegno
internazionale di Saint-Vincent, si sono spesi un bel po' di soldi
in promozioni ma quel progetto non ha fatto passi in avanti, mentre
su questa piccola operetta da pochi soldi che è la Aosta-Chivasso,
se non fosse per le interpellanze e le interrogazioni del nostro
povero gruppo, nessuno avrebbe mai notizie! Su questo argomento
infatti non si organizzano convegni, né conferenze stampa.
Prendo atto di due cose. La prima è che c’è una
serie di lavori che si sta ultimando, che riguardano in particolar
modo il tratto che va da Aosta a Pont-Saint-Martin, tanto che -
secondo l’Assessore - questa parte di ferrovia a
giugno potrebbe essere percorribile, "teoricamente potrebbe
riaprire".
Vorrei capire perché "teoricamente", e capire per quale motivo
non si fanno invece delle previsioni concrete, perché almeno questo
tratto di ferrovia venga riaperto: sappiamo benissimo che
c’è una utenza, soprattutto della bassa Valle, che
si reca ad Aosta per lavoro, che avrebbe un enorme beneficio da un
ritorno alla normalità sulla tratta Aosta/Pont-Saint-Martin.
E poi io mi levo una piccola soddisfazione, porti pazienza,
Assessore, viviamo anche di queste piccole cose; io e lei siamo
stati un po' polemici su una data, io questa data
l’ho curata perché un anno fa circa, forse un po' di
più, quando al ministero dicevano che questa tratta sarebbe stata
aperta nell’autunno del 2002, lei si prese la briga
di rassicurare tutti i poveri utenti valdostani dicendo che quelle
date erano sbagliate, che entro il 30 giugno 2002 la tratta sarebbe
stata aperta?
(interruzione dell’Assessore Lavoyer, fuori
microfono)
? no, no, questa è la versione di oggi, è per questo che sono
ammirato: sono ammirato dell'ultima versione. Ma guardi che ho
tutti i verbali, mi consenta di non leggerli perché faremmo tardi e
andrei oltre il tempo consentito, ma lei, a seguito di mie
reiterate iniziative, ha sempre confermato quella data. Oggi io ho
un rimpianto: di non aver scommesso un euro, altrimenti lo avrei
vinto! Era già scontato, visto le lungaggini, visto anche
l’atteggiamento troppo blando
dell’Amministrazione regionale, che questi lavori
sarebbero durati ben più del tempo, che solo lei aveva
previsto.
Oggi sappiamo - ed è notizia ufficiale - che la tratta
Aosta-Chivasso non verrà riaperta il trenta giugno, cosa che
l’Assessore competente aveva assicurato
reiteratamente alla stampa e al sottoscritto interrogante: ne
prendiamo atto! Voglio sperare che l’Assessore
faccia tutte le iniziative e le pressioni che può fare per
accelerare i lavori, e per porre fine a un disagio enorme, che gli
utenti della ferrovia, che prima dell’alluvione
erano circa 5.000 al giorno, devono affrontare quotidianamente per
utilizzare gli autobus sostitutivi del treno, se non vogliono
percorrere la strada con i mezzi propri!
