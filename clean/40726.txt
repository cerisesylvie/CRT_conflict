Classificazione
AMBIENTE
Stoccaggio e smaltimento rifiuti
GIUNTA REGIONALE



Oggetto del Consiglio n. 75 del 26 luglio 2018 - Resoconto
OGGETTO N. 75/XV - Reiezione di mozione: "Impegno per la
revoca delle deliberazioni della Giunta regionale inerenti la
realizzazione di investimenti nel settore della gestione dei
rifiuti".
Fosson (Presidente) -
Ricominciamo i nostri lavori con il
punto 39 dell'ordine del giorno. La parola al Consigliere Vesan per
l'illustrazione.
Vesan (M5S) -
Il tema dei rifiuti è delicato, già
dibattuto tante volte in quest'aula, dibattuto a tutti i livelli
sul territorio della regione Valle d'Aosta, per cui dirò delle cose
che molti già sanno, ma è importante puntualizzare su questi punti.
La Regione Valle d'Aosta ha un sistema di gestione del ciclo dei
rifiuti diverso da quello che viene applicato nel resto d'Italia;
la legge n. 152 prevede espressamente che la competenza sul ciclo
dei rifiuti resti in capo agli Enti locali e le Regioni hanno in
realtà la funzione di approvare il piano regionale, di definire gli
Ambiti Territoriali Omogenei (ATO) e le funzioni di coordinamento
rispetto ai diversi ATO. La Regione Valle d'Aosta invece ha
legiferato, con la legge n. 31/2007, di affidare agli Enti locali
esclusivamente la raccolta e il trasporto dei rifiuti organizzati
in sub-ATO e di riservarsi invece la titolarità del servizio di
smaltimento e di recupero della frazione differenziata. Questo è il
motivo per cui siamo qui a parlare oggi di queste due
deliberazioni, perché nel resto d'Italia sono le associazioni dei
Comuni, radunate in ambiti territoriali omogenei, che decidono come
gestire il loro servizio di raccolta rifiuti. Le diverse Regioni
hanno definito gli ambiti territoriali omogenei in modi molto
diversificati: nel caso del Veneto, della Lombardia e
dell'Emilia-Romagna questi ambiti territoriali omogenei coincidono
con il territorio provinciale, o comunque con grandi aggregazioni
di Comuni; nel caso della Provincia autonoma di Trento, invece sono
stati definiti degli ambiti territoriali omogenei molto più piccoli
con una consistenza intorno ai 20.000 abitanti, che è
approssimativamente quella delle nostre
Unités des Communes
.
In entrambi i casi questi consorzi di Comuni definiti nell'ambito
territoriale omogeneo sono completamente autonomi, hanno una loro
potestà assoluta per quello che riguarda la scelta di come viene
fatta la raccolta dei rifiuti e di come vengono smaltiti o
recuperati gli stessi rifiuti, ancorché nell'ambito, nel rispetto
del piano regionale di indirizzo. In Valle d'Aosta invece le
Unités des Communes
si occupano dei servizi di raccolta e
trasporto non più in modo autonomo, ma a seguito della legge
regionale n. 6/2014 in modo associato due
Unités
insieme - è
rimasto da solo unicamente il Comune di Aosta -, mentre il servizio
di smaltimento in discarica e di recupero delle frazioni
differenziate rimane di competenza esclusiva dell'Amministrazione
regionale, che, in deroga alla legge quadro nazionale, si è
riservata questa competenza. Quasi un po' come un atto di sfiducia
nei confronti degli Enti locali, che invece a livello nazionale se
ne occupano da anni e con risultati particolarmente brillanti.
Vogliamo valutare questi risultati. Ci sono dei consorzi di Comuni
che gestiscono in modo differente il servizio di raccolta, alcuni
in regime di concessione, alcuni con società
in house
completamente pubbliche, altri con partenariato pubblico/privato,
però, andando a vedere, i risultati ottenuti qualitativi si
misurano sostanzialmente su due punti: il primo è la percentuale di
raccolta differenziata raggiunta, che è molto importante; l'altro
(non meno importante) è il quantitativo totale di rifiuti prodotti,
importantissimo per stabilire i costi a carico dei cittadini.
Altro parametro importante è quanto pagano le famiglie che
risiedono in questi ambiti territoriali di tariffa sui rifiuti. La
Regione Valle d'Aosta negli ultimi censimenti, l'ultimo che ho
visto è quello dell'ISPRA relativo al 2016, è posizionata
relativamente bene rispetto alla media nazionale ma, se si
confronta con le Regioni del Nord Italia, si trova tristemente in
penultima posizione, davanti solo alla Liguria, con una raccolta
differenziata che non ancora raggiungeva i limiti di legge dettati
dalla normativa per l'anno 2012 pari al 65 percento. Altre Regioni
del nord Italia ottengono risultati prestigiosi, ma direi che vale
la pena confrontarsi con quelle che ottengono risultati migliori.
La provincia di Treviso è suddivisa in due diversi ambiti
territoriali omogenei e entrambi superano abbondantemente l'80
percento di raccolta differenziata: l'80 percento da quattro o
cinque anni. Come hanno ottenuto questo risultato? Sono andato a
guardarmi le composizioni e i sistemi di gestione dei 10 ambiti
territoriali omogenei sopra i 100.000 abitanti, che è un po' la
popolazione valdostana: su 10 situazioni 7 sono a gestione
completamente pubblica, la gestione del servizio dei rifiuti è
rimasta esclusivamente in mano pubblica; le altre 3 sono in
partenariato pubblico/privato, in nessuna delle 3 la titolarità
della parte pubblica è inferiore al 60 percento. Non è un
partenariato privato/pubblico come quello che finora abbiamo
adottato in Valle d'Aosta, ma un partenariato pubblico/privato dove
le possibilità di intervenire dal punto di vista decisionale sono
assolutamente sempre in capo all'Ente pubblico.
Vediamo invece come funziona qui in Valle d'Aosta. È stato
individuato un partenariato pubblico/privato, al quale è stata
affidata completamente la gestione dei servizi di competenza
regionale. È stata istituita questa società a componente
prevalentemente privata (Valeco S.p.A.), composta per il 20
percento dalla Regione Valle d'Aosta e per l'80 percento da diversi
soci privati. L'affido nei confronti di questo partenariato
pubblico/privato è stato fatto direttamente e non con gara, perché
c'è stata l'istituzione di questa
joint venture
che ha fatto
partire l'iniziativa. Da quando è nata questa situazione abbiamo
continuato a garantire un servizio in mano a una società
principalmente privata e quindi con un controllo da parte della
Regione piuttosto limitato per 31 anni, fino ad oggi, probabilmente
finiremo con il trentaduesimo anno l'anno prossimo, visto che c'è
stata un'ulteriore proroga tecnica di questo regime di concessione.
Questo regime di concessione rispetto alle altre tipologie di
affido dei servizi comporta due elementi sostanziali: uno è
naturalmente il controllo pubblico, l'altro è la flessibilità della
gestione.
Nell'ambito della raccolta dei rifiuti le tecnologie evolvono
molto rapidamente, 10 anni sono un orizzonte temporale lunghissimo
in cui cambia praticamente tutto, non solo evolvono le tecnologie,
evolvono le normative, escono ogni cinque anni direttive europee e
quasi una all'anno delle norme a livello nazionale. Che possibilità
ha di adeguarsi a questo tipo di flessibilità un regime di
concessione che lascia completamente in mano ad una società privata
per 10, 20 o 30 anni il sistema gestionale senza nessun possibile
controllo da parte della pubblica amministrazione? Vi faccio un
esempio sulla gestione passata. Con il sistema di gestione affidato
dalla Regione in passato la Valle d'Aosta ha accumulato un grave
ritardo rispetto alle altre Regioni del Nord Italia. Faccio
l'esempio della raccolta della frazione organica dei rifiuti: la
frazione organica dei rifiuti è stata disciplinata dalla normativa
con il correttivo ambientale 2008 che andava a correggere il
decreto ambientale 2006. Esiste quindi una norma che sancisce la
raccolta dal 2008; quando hanno cominciato a fare la raccolta della
frazione organica gli ATO del Veneto e del Trentino che avevano una
gestione in mano propria? Nel 2001. È il loro esempio che ha fatto
modificare la normativa nazionale in una direzione più virtuosa.
Noi invece con il nostro sistema un po' farraginoso e difficilmente
flessibile, perché non avevamo quasi nessuna possibilità di
modificare un contratto che durava per 10 anni, che dava tutta la
possibilità in capo al nostro concessionario, abbiamo cominciato a
definire la raccolta della frazione organica di rifiuti solamente
nel 2014 e l'abbiamo attivata solamente nel 2015 e il fatto di
essere in ritardo rispetto ad altre realtà di 14 anni ha fatto sì
che la nostra discarica si sia riempita all'inverosimile di rifiuti
che erano trattabili in maniera assolutamente diversificata.
Le due deliberazioni di cui chiedo la revoca - una della Giunta
Viérin e una della Giunta Marquis - stabiliscono che la Regione
vuole continuare a mantenere il controllo da parte di un'impresa
privata sulla gestione dei rifiuti nella sua totalità. Una delle
due delibere è relativa alla gestione e all'ammodernamento
dell'impiantistica della discarica di Brissogne, quindi il rifiuto
urbano assimilato e un'altra è relativa all'ampliamento della
gestione della discarica per rifiuti speciali di Pontey che riceve
i rifiuti della Cogne. Come viene giustificato all'interno di
queste due delibere il ricorso a una concessione, faccio l'esempio
di Brissogne, per 17 anni? Se questo affido andrà in porto, questo
Consiglio, questa Giunta non avrà più niente da dire sul servizio
raccolta dei rifiuti, così come non lo avrà la Giunta della
prossima legislatura, così come non lo avrà il Consiglio
successivo; il quarto Consiglio da oggi potrà finalmente di nuovo
dire qualcosa in ambito di raccolta dei rifiuti.
Perché abbiamo fatto questa scelta? Questa scelta viene
presentata come unica possibilità irrinunciabile per due motivi:
uno, i soldi; due, i tempi. Dal punto di vista dei soldi, le spese
che riguardano il servizio di raccolta rifiuti sono spese che la
normativa prevede che siano gestite completamente a tariffa, nel
senso che la raccolta dei rifiuti non viene pagata con le tasse
ordinarie o con il bilancio regionale, il servizio di raccolta dei
rifiuti deve essere interamente caricato sui cittadini e quindi su
tutti i cittadini con la TARI viene caricata la realizzazione degli
impianti, gli interessi pagati alle banche per avere i soldi per
realizzare questi impianti. Nella fattispecie con questo regime di
concessione anche l'utile d'impresa delle imprese che si
aggiudicheranno la concessione. In realtà, la Regione Valle d'Aosta
scarica un suo problema di gestione finanziaria del tipo: "non ho i
soldi a bilancio, non so se riesco ad avere un finanziamento da
parte delle banche, qui lo faccio fare ad un privato e do carta
bianca a questo privato per quanto riguarda la definizione delle
tariffe da applicare ai cittadini". Noi stiamo vendendo con questa
deliberazione il portafoglio dei nostri cittadini ad un'impresa
privata, che sarà libera per 17 anni di recuperarsi le proprie
spese, i propri interessi e il proprio utile d'impresa più o meno
con le modalità che riterrà opportune, perché le possibilità di
andare a modificare una concessione sono molto limitate,
presuppongono tempi lunghi e costi esagerati. Il problema dei soldi
quindi probabilmente c'è nell'immediato, probabilmente le risorse
per fare questi lavori e questa impiantistica sono importanti e
bisogna riuscire a reperirli, ma sono società
in house
che
lavorano per gran parte dei cittadini del nord Italia che
reperiscono questi fondi sul mercato, li reperiscono con gara,
pagano il giusto interesse e senza nessun utile d'impresa, fanno
pagare ai loro cittadini anche la realizzazione dell'impiantistica.
Vi faccio un esempio pratico preso dall'ISTAT. La tariffa per una
famiglia di tre persone in Italia mediamente è di 300 euro, la
Valle d'Aosta, rispetto alla media italiana, è abbastanza favorita,
perché si trova a 288 euro, nella provincia di Treviso (tra i più
virtuosi a livello nazionale) dove hanno una raccolta differenza
molto spinta (sono all'85 percento), raccolgono separatamente,
trattano e riciclano anche materiali assorbenti (pannolini)
applicano una tariffa a famiglia di circa 180 euro. Con una società
in house, una società con un rigoroso controllo pubblico quindi
riescono a contenere moltissimo le spese per i loro cittadini, e
sono quelli che pagano tutto, non hanno altre strane risorse che
permettono di coprire queste cose.
C'è l'altro problema che è quello legato ai tempi. Entrambe le
deliberazioni che contesto, la precedente delibera propedeutica (n.
349/2017) citano il terribile rischio di commissariamento, perché
la Regione Valle d'Aosta non ottiene i risultati auspicati. Da
questo punto di vista, per fortuna, l'Assessore competente ci ha
già risposto relativamente all'interpellanza della collega Minelli,
non dobbiamo portare i rifiuti fuori Valle e non siamo così lontani
dal raggiungimento degli obiettivi di legge. L'Assessore ci ha
parlato del fatto di poter usare finalmente il quarto lotto senza
impianto di selezione, perché il residuo biodegradabile contenuto è
diventato finalmente inferiore agli 81 chili all'anno per abitante.
Non solo, ma non è necessario il trattamento nel caso in cui siano
raggiunti i limiti di legge. L'Assessore ci ha parlato
espressamente del 64,5 percento, quindi il limite di legge al 65,
che è il prossimo che abbiamo da rispettare, è ormai alle porte:
con l'esaurimento della discarica attuale probabilmente ci
arriveremo e avremo la possibilità di attivare il quarto lotto e
cominciare a separare i rifiuti in questa direzione. Perché allora
c'è questa terribile urgenza per cui non si può prendere il tempo
di occuparsi di un problema importantissimo? Perché dobbiamo dire:
"non abbiamo i soldi, non abbiamo tempo", quando in realtà non
abbiamo le idee, la voglia e l'impegno? Altri ci sono riusciti,
quasi tutti nel nord Italia ci sono riusciti, tranne la Liguria.
Anche la Sardegna, che è partita da risultati drastici, è molto
vicina ai nostri. Eppure noi ci dichiariamo, noi Regione autonoma
Valle d'Aosta, dal punto di vista della gestione dei rifiuti, degli
incapaci e dichiariamo che non abbiamo neanche il tempo per
predisporre un progetto per quello che riguarda l'impiantistica che
ci serve e che quindi ci va tanto bene e ringraziamo calorosamente
un'impresa privata che ci regala questo progetto, un
financing
project
(ce n'è uno in una delibera e uno
nell'altra) che è stato regalato all'Amministrazione dalla
generosità di un'impresa privata, che probabilmente voleva
risolvere il nostro problema visto che ha riscontrato il fatto che
non siamo capaci di risolvercelo da soli.
Io sono contento che qualcuno in quest'aula abbia conservato
l'ingenuità da ragazzino e il sogno che arrivi Babbo Natale che a
Natale ci faccia dei bellissimi regali tipo un progetto, per cui
non abbiamo bisogno di sprecare i soldi per pagarlo e il tempo per
realizzarlo. Per fortuna ci ha regalato uno strepitoso progetto di
gestione e basterà mettere questo progetto in gara - una gara
naturalmente a livello europeo, quindi assolutamente legittima -
per avere la risposta dal mercato da parte di tante altre imprese
private, perché abbiamo detto che questo è l'unico regime di
gestione possibile immaginabile, l'abbiamo scritto nelle
deliberazioni, quindi probabilmente è quello per cui sono pronte ad
operare tutte le imprese private che lavorano in questo settore. È
invece stato messo in gara, è attualmente in gara presso la
Centrale unica di committenza dell'INVA e quante offerte sono
arrivate? Una sola offerta. È strano che per una gara europea così
importante arrivi solo un'offerta. Quando ad una gara arriva un
solo offerente, di solito sono le prime attenzionate dall'ANAC per
verificare se ci sia stata nella predisposizione del bando, della
documentazione di gara qualcosa che limiti la libertà del mercato.
Stiamo parlando di una gara per un importo di 149 milioni di euro,
che sono la redditività che garantiamo all'impresa aggiudicataria
della concessione per coprirsi, se non ho capito male, il costo di
26 milioni di euro per la realizzazione degli impianti di
trattamento. Abbiamo avuto solo un'impresa, quindi non è ancora
dato sapere quale sarà il ribasso d'asta, ma è facilmente intuibile
che, quando partecipa una sola impresa e abbia sentore di essere
l'unica a poter partecipare, il ribasso sarà piuttosto limitato e
quindi il nostro lavoro con una gara pubblica a favore dei
cittadini che dovranno pagare quell'importo, perché tutte e due le
deliberazioni sanciscono chiaramente che questo strepitoso regalo è
bellissimo, soprattutto perché l'Amministrazione regionale non
dovrà cacciare assolutamente un soldo e quindi nessuna delle due
concessioni peserà sul bilancio regionale, in cambio però l'impresa
si riserva di definire e di esigere la tariffa da parte dei
cittadini.
Quello che noi del Movimento Cinque Stelle chiediamo con questa
mozione è quasi buffo, perché in realtà è quello che questa
maggioranza ha nel suo programma. Mi perdonerà la Presidente
Spelgatti se anch'io cerco di metterle in bocca delle parole, come
hanno già fatto alcuni colleghi, infastidendola peraltro, ma lei ci
ha detto che intende modificare la legge n. 63/1987, la legge
istitutiva del partenariato con questa chiacchierata Valeco,
separando la gestione della frazione indifferenziata da quella
differenziata. Con questa deliberazione con l'aggiudicazione
definitiva noi daremo in mano ad un concessionario, tra l'altro
privato, per 17 anni la gestione di entrambe queste due attività.
Il gestore privato gestirà la discarica, farà il trattamento del
rifiuto indifferenziato, gestirà la raccolta e la selezione della
frazione differenziata e incamererà direttamente tutto l'utile
derivante dalle materie secondarie che vengono recuperate. Cosa
vuol dire lasciare in mano ad un privato questo tipo di gestione?
Il privato non ha la sensibilità del pubblico nei confronti dei
temi ambientali e non ha assolutamente la sensibilità del pubblico
nei confronti delle tasche dei cittadini. Il privato ottiene
risultati in funzione di quanto sono economicamente valide per sé,
per i suoi azionisti, per il risultato economico della società e
quindi la gestione da parte di un privato non garantisce in nessuna
maniera il fatto che ci sarà la spinta a migliorare l'efficienza:
l'efficienza da un punto di vista dell'azione ambientale, ma
soprattutto l'economicità per quanto riguarda le tasche dei nostri
concittadini. Noi eravamo contentissimi di aver visto questo nel
programma di questa maggioranza e abbiamo detto: "meno male,
finalmente si cambia!". Questa cosa forse gliela metto in bocca, ma
sono abbastanza sicuro che l'abbia detta. La Giunta invece si è già
riunita parecchie volte e queste delibere sono rimaste in piedi; la
gara è tuttora in mano alla Centrale unica di committenza, siamo a
buste ormai aperte e quindi in fase di aggiudicazione almeno
provvisoria alle porte e la Giunta regionale, forse distrattamente
presa da tantissimi impegni, non ha fatto niente.
Allora noi vi stiamo sollecitando con questa mozione al rispetto
del vostro programma elettorale, quindi confidiamo nel vostro voto
favorevole a questa mozione, perché in realtà non è solo quello che
chiediamo noi: è quello che avete scritto voi nel vostro programma.
In fondo il Governo del cambiamento ha specificato che vuole andare
in una direzione diversa dal passato, ma se la direzione diversa
dal passato è: prima c'era un partenariato pubblico/privato (80
privato e 20 pubblico), adesso andiamo invece in una direzione che
è 100 percento privato, che forse non era il cambiamento
auspicabile, sicuramente non è quello il risultato più efficiente
che è possibile raggiungere, perché lo dimostrano i risultati che
altri Comuni, altre Regioni e altre Province hanno raggiunto che,
adottando un sistema alternativo, sono riusciti ad ottenere
risultati veramente importanti. Confido quindi che questa nuova
maggioranza, questa nuova Giunta abbia intenzione di seguire una
strada diversa, che abbia intenzione di prendere in mano seriamente
il problema dei rifiuti e di cercare di risolverlo, non quella
soluzione facilona che è stata adottata con queste due
deliberazioni... "non abbiamo i soldi, non abbiamo tempo, non siamo
capaci, prendiamo un privato e glielo facciamo fare".
Non ho altro da aggiungere. Questo per noi è un passo
particolarmente importante, riguarda uno dei temi principali del
nostro movimento legato alla tutela dell'ambiente, ma che è legato
alla partecipazione dei cittadini nell'attività pubblica. Faccio
ancora negli ultimi due minuti che mi rimangono il brutto esempio
che ho fatto all'Assessore Gerandin 15 giorni or sono. In tutto il
resto del Nord Italia le amministrazioni che hanno seguito in modo
distratto e inefficiente il sistema di raccolta dei rifiuti sono
state mandate a casa dai loro elettori e il motivo per cui alla
fine sono riusciti a risolvere il problema è perché l'attenzione è
stata messa. In Lombardia, in Veneto, in Friuli, in Emilia-Romagna
gli amministratori si fanno un vanto dei risultati che ottengono da
un punto di vista della raccolta dei rifiuti, qui da noi purtroppo
i cittadini hanno espresso il loro parere contrario rispetto alla
gestione dei rifiuti da parte dell'Amministrazione regionale:
l'hanno espressa in occasione del referendum e quando hanno dovuto
votare e scegliere fra i loro amministratori, hanno scelto quasi
mai l'Assessore all'ambiente, che ha gestito i rifiuti sul
territorio della Valle d'Aosta, e sa perché non è cambiato niente
in Valle d'Aosta? Perché l'Assessore competente in materia
ambientale, pur avendo pagato il prezzo di questa insoddisfazione
dei cittadini, non conta niente, perché in un regime di concessione
chi decide cosa si fa dei rifiuti è il concessionario. Vogliamo
andare avanti con un regime di questo tipo? Tanti auguri a voi, ma
soprattutto ai cittadini valdostani.
Presidente -
Apro la discussione generale. Abbiamo
cercato con i tecnici di sopperire a questo problema di mancato
raffreddamento, autorizziamo chi non l'ha ancora fatto a togliersi
giacca e cravatta. La parola all'Assessore Gerandin.
Gerandin (MOUV') -
Il collega mi ha evitato una
ricostruzione di quello che è successo nei lunghi anni di cui lei
ha parlato, ha fatto il riepilogo di quanto è successo. Io sono
stato cinque anni in quest'aula e ho sentito davvero di più e di
tutto in merito alla raccolta dei rifiuti, ma probabilmente chi ha
più esperienza di me avrà sentito tante altre cose. Se c'è una cosa
con cui concordo in pieno è che la Valle d'Aosta in questa materia
ha lasciato passare davvero troppo tempo senza decidere, di questo
gliene do atto. Al di là della sua ricostruzione di quello che è
successo nel tempo, pertanto io non voglio riprendere tutti i suoi
passaggi, ma riprenderò alcune parti, soprattutto perché alla base
di queste due delibere che lei ha citato ci sono delle motivazioni
che io non ho sentito nella sua esposizione. Possono essere
motivazioni giuste, sbagliate, io non mi permetto di giudicare le
motivazioni alla base di queste delibere, però delle motivazioni ci
sono: nella sua esposizione mancano alcune di queste motivazioni.
Alcune motivazioni provo a dirle, nel senso che la Valle d'Aosta
viene da un contenzioso che è durato purtroppo anni con la Noy
Ambiente, aggiudicataria del primo appalto della gestione dei
rifiuti e questo contenzioso di fatto ha bloccato o quanto meno non
permesso di procedere alla gara di concessione dei servizi e tengo
a precisare che la rinuncia al ricorso della Noy Ambiente è
pervenuto alla Regione solo in data 1° febbraio 2017. Bisogna
pertanto fare un ragionamento legato anche a questo periodo di
standby
per quello che riguarda la materia rifiuti che non
ha permesso di procedere in alcuna direzione, in attesa della
rinuncia da parte della Noy Ambiente.
C'era un altro problema: il contratto in essere della società
Valeco S.p.A. sarebbe decaduto al 31 dicembre 2017, pertanto in
questo lasso di tempo (febbraio 2017-31 dicembre 2017) qualche
decisione andava presa. Si dovevano evitare vuoti gestionali,
soprattutto trovare come proseguire l'attività presso il centro
regionale, evitando l'interruzione di pubblico servizio. La cosa -
così mi scrivono e io ripeto - era fattibile solo in presenza di un
bando di gara per la nuova concessione che risultasse già
pubblicato prima della scadenza dell'affidamento in essere con
Valeco. L'attivazione di una concessione di servizi ordinaria
avrebbe comportato tempi lunghi per la presentazione di un progetto
di fattibilità e per questo motivo è stata presa in esame la
proposta di finanza di progetto che è pervenuta. Io ricordo che
questo progetto di finanza è stato presentato alla Regione da parte
di soggetti privati in data 28 dicembre 2016 e acquisito agli atti
dell'Amministrazione regionale in data 28 dicembre 2016. La
soluzione individuata, inoltre, risultava coerente con la
prospettiva formulata dal Garante della concorrenza sulla necessità
che nelle fasi terminali di gestione dei rifiuti (trattamento,
recupero e smaltimento rifiuti) gli enti interessati facessero
maggiormente ricorso al mercato. Qualora si fosse scelta la
soluzione della costituzione della società pubblica con
l'affidamento
in house
delle diverse attività, fra cui la
realizzazione degli impianti di trattamento, la società avrebbe
sostenuto comunque costi di investimento e gestionali paragonabili
- magari senza l'utile d'impresa, quello che lei ha citato - a
quelli che sosterrà il nuovo concessionario, però avrebbe anche
dovuto rivolgersi al mercato finanziario per la ricerca dei fondi
necessari agli investimenti, in quanto la Regione non aveva
disponibilità finanziarie al momento per finanziare neanche una
società in house.
C'è una seconda casistica che afferisce alla proposta di
progetto di finanza per la realizzazione del secondo lotto della
discarica di rifiuti speciali di Pontey e la gestione è stata
decisa nella stessa maniera. Tale impianto è destinato al
conferimento di rifiuti speciali non pericolosi a base inorganica,
per la quale la normativa non prevede la privativa pubblica
necessaria ad assicurare che vengano rispettate le norme sulla
concorrenza attraverso la ricerca sul mercato di soggetti
interessati ad assicurare i necessari investimenti e la successiva
gestione per un tempo utile a consentire l'ammortamento delle spese
che saranno sostenute.
La vostra proposta pertanto può anche avere delle basi
assolutamente valide, ma sono delle scelte che vanno fatte al
momento opportuno. Non si può pensare di interrompere un iter che
in questo momento io mi sono segnato cosa comporterebbe: l'avvio
della procedura di emergenza rifiuti per rifiuti urbani con il
commissariamento della Regione, la chiusura del centro di
Brissogne, considerato che fra l'altro decadrebbe la
giustificazione a supporto della proroga di due anni a Valeco; la
chiusura immediata della discarica di Pontey con l'interruzione del
servizio di ricevimento dei rifiuti prodotti dallo stabilimento
Cogne di Aosta, con particolare riferimento alle scorie di
acciaieria, perché anche in questo caso verrebbe a decadere la
motivazione della proroga concessa per assicurare presso la
discarica di Pontey il conferimento di alcune tipologie di rifiuti,
oltre a quelli che ho detto, anche urbani non a base organica,
quali rifiuti da spazzamento, stoccaggio della frazione organica
proveniente da raccolte differenziate. Questo è quanto.
Ci sono poi una serie di altre motivazioni che in questo
momento, anche di fronte ad una proposta, che può essere
ragionevole, perché non è che di base non sia condivisibile, il
vero problema è che siamo di fronte ad una fase in cui in questo
momento non c'è possibilità di ripensamento. Lo dico perché siamo
ormai alla fase di verifica delle anomalie alla CUC, che sono
propedeutiche all'aggiudicazione, per cui, tenuto conto dello
storico contenzioso che abbiamo avuto sulla base
dell'aggiudicazione che è stata fatta l'ultima volta per l'impianto
di Brissogne che è durato anni, è del tutto plausibile che, qualora
noi interrompessimo il percorso in questo momento, avremmo quanto
meno un ricorso da parte di questa impresa, con richieste di
risarcimento almeno dei soldi relativi alla progettazione e
soprattutto il mancato utile d'impresa, ma soprattutto sono i tempi
di un eventuale contenzioso che rischierebbero di paralizzare le
future scelte della Valle d'Aosta con il cappio del
commissariamento.
In questo momento io ho provato a insistere: "ma c'è un piano
B?". Non esiste un piano B a livello regionale. Soprattutto quella
che andremmo a creare in questo momento è un'emergenza rifiuti.
Costruire un impianto, tra progetto e lavori, i tempi sono
lunghissimi, lei lo ha detto e glielo posso confermare; per creare
una società in house servirebbero immediatamente disponibilità
finanziarie che non ci sono a livello regionale - lei ha citato
giustamente che un impianto del genere è stimato come costo per 26
milioni di euro - se non ci sono risorse immediate, significa
rivolgersi ad un mercato del credito che in questo momento dovrebbe
essere fatto mediante tutta una serie di gare e quant'altro, per
cui se l'Assessore all'ambiente deve essere mandato a casa
eventualmente perché fa della scelte magari che lei non condivide,
io preferirei essere mandato a casa per questo, piuttosto che
essere mandato a casa perché sono l'Assessore che fa commissariare
la Valle d'Aosta e soprattutto la mette in emergenza rifiuti. Lo
dico perché una situazione del genere, che può protrarsi per anni,
visto che comunque la sua preoccupazione e di chi ha firmato la
mozione è quella di dire: "graviamo per il meno possibile sulle
casse dei cittadini", se noi dovessimo entrare in emergenza rifiuti
e non avere più le motivazioni per continuare a conferire... lei ha
citato i dati che le ho dato, quei dati sono riferiti ad un periodo
temporaneo in cui si può stoccare eventualmente, ma non è detto che
la nostra discarica sia in grado di ricevere rifiuti, ammesso che
abbiamo la proroga, per un periodo e un lasso di tempo utile a
revocare due delibere, a stoppare la procedura di aggiudicazione, a
mettere in piedi eventualmente un altro tipo di gara o costituire
una società
in house
, un ente pubblico, magari con un
contemporaneo contenzioso con la ditta che non sarebbe
aggiudicataria del servizio, per cui rischieremmo davvero di far
pagare ai valdostani un costo carissimo per una scelta politica che
in questo momento non vede un'alternativa.
È vero, noi nel nostro programma ce l'avevamo, è inutile che lo
neghiamo, anche il discorso del sub-ATO unico, ma probabilmente, a
fronte di reali necessità e di iter già in essere, viene davvero
molto difficile in questo momento correre il rischio di lasciare la
Valle d'Aosta con queste incognite che ho detto prima. Sottolineo
che la vostra proposta non è una proposta che di per sé non abbia
un senso logico: è una proposta che in questo momento non può
essere accolta, perché, per una serie di motivi, noi non possiamo
permetterci neanche di rischiare l'emergenza rifiuti in Valle
d'Aosta. Immaginatevi quale potrebbe essere l'immagine di una
regione turistica come la Valle d'Aosta commissariata perché in
emergenza rifiuti.
Presidente -
La parola al Consigliere Bianchi.
Bianchi (UV) -
Cercherò di essere breve, anche vista
l'ora. Questo è sicuramente un argomento importante e tornerà in
aula sicuramente, ma permettetemi di fare alcune considerazioni. La
prima è che ringrazio l'Assessore per la ricostruzione: lo ha
evidenziato anche lui, gli uffici gli hanno preparato una
ricostruzione puntuale di quello che c'era prima, di quello che è
successo e di quello che si vuole fare. Al di là di questo, a mio
avviso, e senza entrare nel merito della gestione, perché è un
argomento che comunque all'interno del Consiglio regionale già è
stato ampiamente dibattuto sulla tipologia di gestione, la
tipologia di gestione che ti garantisce dei risultati di un certo
tipo non c'è, ci sono delle situazioni dove c'è il privato che
gestisce e hanno raggiunto degli ottimi risultati, dall'altra ci
sono delle situazioni dove c'è il pubblico e i risultati sono molto
negativi. Non voglio quindi dilungarmi sulla tipologia e via
dicendo, ma, a mio avviso, la mozione che presenta il gruppo Cinque
Stelle, nella persona del collega Vesan, ha un perché.
Vengo al programma amministrativo che abbiamo visto, dove
chiaramente c'è scritto in maniera chiara - qualcuno sorriderà in
questo momento -: "
modifica della legge n. 63/1987 separando la
gestione della frazione indifferenziata e quella
differenziata
". Giustamente l'Assessore ha ricostruito tutti i
passaggi, ma molto probabilmente chi ha scritto il programma o non
faceva parte di questa maggioranza o lo ha scritto per poterlo
scrivere, per poterlo vendere, perché oggi l'Assessore ha detto una
cosa completamente diversa e cerca anche di scaricare sempre la
colpa agli altri, e glielo ricordiamo... Collega Gerandin, la
delibera n. 1373 dove lei ha puntualizzato che il
project
financing
è stato presentato il 28 dicembre 2016, la delibera
in cui prendeva atto del project financing è stata presentata nel
2017, lei non mi può dire oggi: "se avessimo fatto allora". Lei era
in maggioranza allora, se lo voleva fare, lo poteva fare, non l'ha
fatto! Non le interessava molto probabilmente, i rifiuti erano un
argomento molto probabilmente che in quel periodo non era tra i
suoi argomenti. Il principio è che lei in quel periodo, almeno per
la prima delibera, quella degli impianti di Brissogne, lei era in
maggioranza. Non ci può dire quindi oggi, benché siano le dieci di
sera: "potevamo vederlo, adesso è troppo tardi, è colpa di quelli
che c'erano prima", no, c'era lei lì. La ricostruzione che ha fatto
è giusta, arrivavamo da una situazione che conosciamo tutti e non
sto a quest'ora a dire qual era e quindi era l'unica cosa da
fare.
Ricordo anche che eravamo al 42 percento nel 2013 e il collega
Vesan lo sa benissimo, infatti questa è una cosa che le chiedo
Assessore... ai tempi da ex Assessore una cosa che funzionava
benissimo era il tavolo con le
Unités
, io le chiedo di
rimettere in piedi quel tavolo, perché è il tavolo che ha dato i
maggiori risultati, perché è inutile avere delle
Unités
o
dei sub-ATO tipo la Walser, che oggi è la migliore, quando poi
abbiamo degli altri territori, che sono al 42 percento e abbiamo
delle eccellenze che sono al 75 percento. Noi non siamo tra le
eccellenze perché noi qui non abbiamo la raccolta nei singoli
comuni, l'abbiamo come ex Comunità montane (
Unités
oggi) e
adesso sub-ATO e quindi non riusciamo mai ad entrare nella
classifica, sennò dei Comuni, delle
Unités
virtuose le
abbiamo: sono oltre il 70 percento, lo sa meglio di me.
Obiettivamente quindi quello che è stato fatto, a mio avviso, era
l'unica cosa che si poteva fare, Assessore, ma non deve scaricare
dicendo: "si poteva, ma bisognava farlo allora", lo poteva fare
lei.
Detto questo, noi dell'U.V. condividiamo il principio della
mozione che ha presentato il collega Vesan del gruppo Cinque
Stelle, perché ha evidenziato bene, mi scuserà il collega Chatrian,
ma
des deux l'une
, se scrivete sul programma una cosa e poi
ne fate un'altra, il programma obiettivamente va già un po' messo
da parte. Vuol dire che 15 giorni fa avete scritto un programma e
oggi state dicendo che quella cosa non verrà fatta. Qualcuno mi
suggerisce di dire "farlocca" ed è proprio così. Noi, sotto il
punto di vista politico, condividiamo la mozione presentata, perché
evidenzia come questa maggioranza scriva una cosa sul programma ma
ne faccia subito un'altra, bel inizio.
Noi su questa mozione ci asteniamo per le motivazioni appena
esplicitate.
Presidente -
La parola alla Consigliera Minelli.
Minelli (IC) -
Abbiamo letto con attenzione la mozione
presentata dal collega Vésan e dai colleghi del Movimento Cinque
Stelle e la riteniamo assolutamente condivisibile e perfettamente
in linea anche con il nostro programma e con gli obiettivi di molte
associazioni ambientaliste che in parte rappresentiamo. Se si
leggono le due delibere di Giunta: la n. 1373/2017 relativa alla
proposta di progetto di finanza per la costruzione dell'impianto di
trattamento dei rifiuti nell'ambito di una gestione integrata, e la
n. 547 relativa alla proposta di finanza di progetto per la
costruzione e la gestione del secondo lotto della discarica di
Pontey, appare chiaro che la Regione è stata "costretta" ad
adottare in entrambi i casi una gestione basata sul progetto di
finanza per mancanza di tempo e per mancanza di fondi. Un'emergenza
che, a nostro avviso, è stata creata ad arte e questo dimostra che
alla trentennale gestione dei rifiuti in Valle d'Aosta che, se le
cose dovessero andare con la conferma di queste delibere
continuerebbe per altri 17 anni (tre mandati amministrativi), è
totalmente mancata la capacità di pianificare gli interventi in
modo da non ridursi ad agire oggi pressati dalla necessità di
evitare l'emergenza. Questa mancanza di fondi e di tempo, non è
imputabile a questo Governo; ci sono delle decisioni che sono state
prese in passato da chi comunque in una maggioranza o nell'altra ha
amministrato, che oggi ci portano ad avere una situazione di questo
tipo, che ricade sui cittadini, perché il costo dello smaltimento e
di tutta la gestione dei rifiuti è a carico dei cittadini. Noi
quindi siamo favorevoli a questa mozione, crediamo che la soluzione
migliore, da un punto di vista gestionale, sia una gestione
in
house
da parte del Consorzio dei Comuni che utilizzano il
servizio; siamo convinti che non si esaurirà di sicuro la tematica
dei rifiuti e della loro gestione in queste prime sedute del
Consiglio, sarà un argomento che ci impegnerà credo per molto
tempo, però per il momento noi appoggiamo e votiamo questa
mozione.
Presidente -
Non ci sono altri interventi, dichiaro
chiusa la discussione generale. La parola al Consigliere Vesan per
la replica.
Vesan (M5S) -
Non c'è stata una grande discussione,
eppure è un argomento che ha preso piede in quest'aula, è stato
dibattuto molto dai cittadini. Ho trovato curioso che gli unici che
ne abbiano parlato sono stati i due Assessori all'ambiente, in
carica attualmente e in passato.
Gerandin mi ha detto che ho saltato alcuni punti, alcune cose
relativamente alle motivazioni delle delibere e alcune cose vorrei
precisarle: la prima delle motivazioni con cui mi ha giustificato
il fatto di voler mantenere queste delibere è la lunga durata del
contenzioso con Noy Ambiente, che ci ha impedito di fare delle
scelte perché non avevamo risorse in quanto tutti i nostri soldi
erano bloccati dalla paura di dover restituire 20 milioni, quello
che c'era stato chiesto dall'ATI che ha partecipato alla gara del
pirogassificatore e, fino a che non abbiamo avuto la sentenza del
Consiglio di Stato, non abbiamo potuto assumere nessun'altra
decisione. Avevamo i fondi bloccati perché dovevano servire a
pagare i danni all'impresa, che era stata considerata
aggiudicataria e poi era stata annullata la gara. Ha citato Noy
Ambiente, in realtà non era Noy Ambiente, era un'ATI composta da
più imprese; se non ricordo male, oltre a Noy Ambiente, c'erano
Valeco, GEA e COGEIS...
(interruzione dell'Assessore Gerandin, fuori
microfono)
... Real Dalmine è uno dei due comproprietari di Noy Ambiente,
proprio l'azienda che lei ha citato. Come abbiamo quindi pensato di
risolvere questo atroce dilemma che ci ha provocato dei gravissimi
ritardi? Facendoci regalare un progetto gestionale da parte di chi
il contenzioso l'ha attivato contro di noi, da chi ci ha portati
fino al Consiglio di Stato per chiederci 20 milioni che, per
fortuna, il Consiglio di Stato ha dimostrato quanto non gli
spettassero, perché in realtà la politica dei rifiuti la decidono,
per fortuna, le pubbliche amministrazioni. E così è stato
riconosciuto dal Consiglio di Stato perché, se hanno delle
motivazioni per non affidare e per cambiare il loro sistema
gestionale, se hanno delle motivazioni valide, come quelle portate
dalla Regione Valle d'Aosta in Consiglio di Stato, allora nulla è
dovuto all'impresa aggiudicataria. Noi invece siamo tornati
indietro, come se non fosse successo niente prima del referendum e
abbiamo detto: "c'è un'impresa che ci regala un progetto, è la
stessa che voleva fare il pirogassificatore, ma perché è nostro
amico". Voleva fare il pirogassificatore, quindi ci regala un
progetto e noi immediatamente lo mettiamo a gara, perché è solo lui
che ci può risolvere questi problemi e adesso diciamo che non
abbiamo un piano B, perché abbiamo paura del ricorso della Real
Dalmine su un'aggiudicazione che non c'è ancora nemmeno stata,
quando abbiamo vinto a seguito di un'aggiudicazione già avvenuta,
ma un po' di coraggio, per favore, Signori! Stiamo difendendo le
tasche dei nostri cittadini! Ci facciamo invece intortare da
un'impresa privata e presentiamo due deliberazioni come queste,
sulle cui motivazioni possiamo discutere a lungo, però le faccio
solo un esempio. Per esperienza diretta, i problemi hanno tante
soluzioni, non ce n'è mai solo una e, se qualcuno arriva da lei a
dirle che esiste un'unica soluzione, che non ci sono altre strade,
che non abbiamo nessuna alternativa, di solito dietro a questo ci
sono solo due possibili interpretazioni: una è la pigrizia, l'altra
è la connivenza. Una è: "non ho voglia di pensare ad una soluzione
alternativa e quindi prendo questa, me l'hanno regalata", oppure
"io ho degli interessi, perché questo tipo di soluzione venga
adottata", perché altrimenti le strade ci sono, sono state adottate
da infinite altre realtà. I rifiuti non sono una peculiarità della
Valle d'Aosta, i rifiuti li producono in tutto il mondo e delle
soluzioni ai problemi sono state date. Noi vorremmo essere il
flambeau
citato da Chanoux nella frase alle sue spalle,
quelli che portano il loro esempio alle altre realtà, purtroppo su
questo tema dobbiamo inchinarci e per una volta magari provare a
copiare qualcun altro che i risultati è riuscito a ottenerli,
seguendo altre strade rispetto a quella della paura: la paura dei
ricorsi.
Volevo dire ancora una cosa al Consigliere Bianchi, che anche
lui ha approfondito questo argomento - è stato Assessore
all'ambiente, quindi conosce bene l'argomento, ha approfondito, ha
fatto degli studi, è andato anche a visitare alcuni sistemi, alcune
realtà -, che mi ha parlato di privati che hanno ottenuto ottimi
risultati. Qualche minuto ce l'ho, vi racconto di qualche privato
che ha ottenuto ottimi risultati. I due ambiti territoriali della
Provincia di Treviso già infinitamente citati: Savno Servizi (60
percento pubblico, 40 privato) e Priula (100 percento pubblico),
Mantova Ambiente (80 pubblico, 20 privato), Padova, Udine, il
Consorzio dei Navigli di Milano - tra l'altro, non è famoso per la
tutela ambientale -, il Consorzio Chierese Servizi, con 124.000
abitanti, sono vicini come realtà, sarebbe anche facile copiarli
(100 percento pubblico), Varese (100 percento pubblico), CEM
Ambiente - una cosa molto grande che occupa parte della provincia
di Milano e di Monza-Brianza -, infine Cremona con una
compartecipazione (74 percento pubblico e 26 percento privato). Il
più scarso di questi consorzi è arrivato al 76,7 percento di
raccolta differenziata, ma non è questo il vero risultato
importante: il vero risultato importante è che 9 su 10 di questi
consorzi, tutti a matrice fondamentalmente pubblica, sono scesi
sotto i 100 chili all'anno per abitante. Lei prima mi ha citato
importante come risultato il fatto di avere la frazione
putrescibile sotto gli 80 chili all'anno d'abitante, questi in
totale, quello che viene messo in discarica è sotto i 100
chilogrammi all'anno ad abitante, tutti e 10 sono sotto queste
cifre, i primi della classifica sono a 50 chili di totale residuo.
Queste non sono delle percentuali di raccolta differenziata... ma
sono riusciti a ridurre la produzione di rifiuti. Se noi diamo in
mano ad un privato questo tipo di scelta e gli diciamo: "vendi il
rifiuto differenziato e ti tieni soldi, metti il rifiuto in
discarica e, in funzione di quanto ne metti, ti diamo i soldi",
quale sarà l'azione finalizzata a ridurre la produzione dei rifiuti
da parte di questo privato? È facilmente intuibile, non
insisto.
Volevo però chiedere all'Assessore Bianchi di citarmelo questo
brillante risultato ottenuto da una gestione completamente privata,
perché io non sono riuscito a trovarlo, anzi ho trovato un caso in
cui è stata deliberata la concessione del servizio per 15 anni
dalla Provincia di Piacenza, i Comuni consorziati che appartengono
alla Provincia di Piacenza hanno deciso di mettere in concessione
per 15 anni il servizio della raccolta rifiuti (l'hanno deciso
adesso a febbraio), questa decisione non assomiglia però alla
nostra, perché hanno tenuto fuori da questo tipo di concessione lo
smaltimento del rifiuto indifferenziato in discarica e la gestione
del rifiuto differenziato che si gestiscono comunque come parte
pubblica.
La raccolta dei rifiuti è nelle vostre mani questa sera.
Qualcuno mi ha detto: "è nel nostro programma e quindi ci
attiveremo, lo faremo", non sarà così: quando avrete assegnato una
concessione per 17 anni, voi non la prenderete più in mano. Se
sarete rieletti per quattro legislature, forse ce la farete. Se non
lo decidete adesso, perché adesso è il tempo, perché, come ha detto
l'Assessore, siamo alla verifica delle anomalie, ma il prossimo
Consiglio regionale che potrà decidere in tal senso sarà alla fine
dell'estate, quando probabilmente sarà troppo tardi, quando il
nostro rischio di richieste di risarcimento, il nostro rischio
commissariamento sarà ancora più alto. Sul commissariamento ho
ancora delle perplessità; io ho avuto frequentemente a che fare con
gli uffici regionali dell'Assessorato dell'ambiente, questi uffici
minacciano il commissariamento praticamente una riunione sì e una
no, forse lo sa anche l'Assessore Bianchi. Il fatto che non si sia
attivato il servizio idrico integrato come previsto dallo "sblocca
Italia" ha comportato la minaccia di commissariamento nei confronti
delle
Unités des Communes
tre anni fa e non è successo
niente, nessuno ci ha commissariato. Siamo in emergenza rifiuti?
Siamo assolutamente in emergenza rifiuti, ma non andremo in
emergenza rifiuti se faremo qualcosa, siamo in emergenza rifiuti
adesso perché non facciamo niente.
Presidente -
La parola all'Assessore Gerandin per la
replica.
Gerandin (MOUV') -
Solo due brevi precisazioni. Il
problema del contenzioso tra l'impresa aggiudicataria della
precedente gara e la Regione non era riferito al fatto dei 20
milioni accantonati che non sono in disponibilità: era riferito
perché all'epoca, in assenza della rinuncia, non si poteva
procedere perché risultava affidataria provvisoria della precedente
gara di concessione. In attesa della definizione dell'esito di
quella gara, lei ben sa che, se c'è già qualcuno che al momento è
affidatario, anche provvisorio, del risultato di una gara, non è
che si può attivare una procedura, bisogna prima definire il
contenzioso in essere.
Già l'altra volta la collega Minelli diceva che Valeco incamera
i proventi dell'avvio della valorizzazione, non è così perché
Valeco comunque distribuisce tali proventi ai singoli sub-ATO per
quello che riguarda il discorso della differenziata. Ci tenevo a
precisarlo, perché ci sono già tanti problemi in essere, diamo
l'informazione giusta perché in questo momento i proventi che
provengono dalla differenziata vengono ridistribuiti ai
sub-ATO.
L'ultima precisazione era quella riferita al collega Bianchi. Io
non ho assolutamente detto che volevo dare delle colpe a chi aveva
proceduto precedentemente, la delibera di Giunta è del 9 ottobre
2017, una, l'altra è ancora precedente, per cui non è quello il
problema. Quello che io ho provato a dire, ma probabilmente mi sono
spiegato male, è che da una parte posso capire anche il pensiero
dei proponenti e il vero problema è che un'idea di una
riorganizzazione della gestione dei rifiuti, come la vedono i
proponenti, andava fatta prima di questi atti: questo era il
concetto che volevo dire e non scaricare su nessuno la
responsabilità degli atti.
Presidente -
Possiamo porre in votazione la mozione? La
parola al Consigliere Vesan.
Vesan (M5S) -
Volevo chiedere il voto nominale
relativamente a questa mozione con l'appoggio del mio gruppo,
perché sono necessari cinque Consiglieri e confido anche
nell'appoggio di Impegno Civico.
Presidente -
La parola all'Assessore Restano.
Restano (AC-SA-PNV) -
Chiedo la votazione per scrutinio
segreto, a nome della maggioranza.
Presidente -
La votazione segreta ha precedenza, pertanto
procediamo alla votazione per scrutinio segreto. La votazione è
aperta. La votazione è chiusa. Comunico l'esito della
votazione:
Presenti: 34
Votanti: 8
Favorevoli: 7
Contrari: 1
Astenuti: 26
Il Consiglio non approva.
