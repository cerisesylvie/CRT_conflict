Classificazione
CACCIA E PESCA



Oggetto del Consiglio n. 1997 del 6 aprile 2016 - Resoconto
OGGETTO N. 1997/XIV - Approvazione di mozione: "Impegno della
competente Commissione consiliare ad esaminare le problematiche
inerenti la gestione venatoria e l'esercizio della pesca in Valle
d'Aosta".
Viérin M. (Presidente)
- Con 25 presenze, iniziamo i
lavori del pomeriggio. Si giustifica l'assenza dell'Assessore
Marguerettaz che è impegnato nel pomeriggio per motivi
istituzionali e dei Consiglieri Cognetta e Ferrero.
Punto n. 49 dell'ordine del giorno, prima di passare la parola
al collega, voglio ricordare che è stato distribuito a tutti i
colleghi un emendamento inerente a questo punto. Collega Nogara,
prego.
Nogara (UVP) -
Prima di illustrare questa mozione, mi
preme fare alcune precisazioni. Innanzitutto con i colleghi
dell'Alpe avevamo presentata questa mozione quando si era letto sui
giornali, quando si era sentito che c'erano dei malumori
all'interno delle Circoscrizioni valdostane per l'esercizio della
caccia. C'erano dei problemi non solo per la caccia ma anche per la
pesca, allora si era pensato di chiedere la convocazione in
Commissione delle varie persone collegate a queste problematiche.
Questa è la premessa.
La seconda premessa è quella per cui, secondo noi, la politica
in queste problematiche non dovrebbe assolutamente c'entrare. Noi
avevamo solo una curiosità per sapere che cosa stesse succedendo
all'interno di questo mondo, perché la politica in queste
situazioni è sostituita da diverse associazioni, ma più che altro
da diverse strutture.
Noi vorremmo discutere solo l'aspetto tecnico, non quello
politico. Nei giorni successivi alla presentazione di questa
mozione, ci troviamo con diverse prese di posizione e con articoli
sui quotidiani regionali. Presidente, non se la prenda, ma ci siamo
trovati lei già come esperto di
trial
e adesso ce la
troviamo anche come esperto faunistico. Io direi che in questa
situazione, come dicevo in premessa, visto che noi abbiamo una
consulta faunistica, un comitato caccia, un consorzio venatorio e,
in più, abbiamo anche la parte tecnica dello Stato, mi sembra che
ci siano abbastanza funzioni e funzionari che si interessano di
queste cose.
Io non voglio entrare nel merito delle scelte, nel dire "queste
Circoscrizioni hanno ragione le altre hanno torto", io penso che
addirittura nelle decisioni che erano state prese - e non voglio
entrare nelle problematiche - era coinvolto anche l'Assessorato
all'agricoltura. Addirittura qui leggiamo - perché tutti ci possano
capire anche all'esterno - che nella consulta faunistica noi
troviamo l'Assessore all'agricoltura e forestazione, un Consigliere
regionale o suo delegato, il dirigente della struttura regionale,
sempre in materia di fauna selvatica, un dirigente in materia di
servizi agrari, il dirigente della tutela dell'ambiente e via via,
un sacco di esperti. Abbiamo il responsabile del servizio
veterinario, un esperto in gestione faunistica designato
dall'Istituto nazionale per la fauna selvatica o suo sostituto. Qui
ce ne sono altri dieci. Qui ci troviamo in una situazione, dove
forse nessun settore è così supportato da dei tecnici che possono
decidere nel modo migliore quello che si deve fare. Anche per i
miei trascorsi da forestale, io è dal 1994 che vivo questa
situazione, perché dal 1994, quando è stata fatta la legge sulla
caccia, è stato difficile riuscire a cambiare la mentalità - e voi
la conoscete - dei nostri cacciatori legati al territorio, perché
il fine principale di questa legge - e c'è anche scritto - sta nel
cercare di portare gli abitanti a cacciare nel loro territorio.
Questo è stato difficile farlo passare, ve lo assicuro io, nei
primi anni. Ma noi cosa abbiamo fatto? Poi ci poteva essere
qualcuno - anche noi come forestali - contrario o favorevole, però
noi ci siamo messi nelle mani dei tecnici che ci dicevano queste
cose. Adesso, se le cose sono così o no, trovo che decidere
politicamente, di punto in bianco, di fare delle scelte diverse
vada un po' fuori strada rispetto a quello che per vent'anni si è
cercato di fare.
Come vi dicevo, io non voglio entrare nel merito, ma nel mondo
della caccia, della pesca, un po' in tutti i settori, si fa
contento uno si scontenta l'altro, mai nessuno è contento; si è
cercato tecnicamente di supportare queste scelte. Si fanno i
censimenti, si vedono quanti animali ci sono, a seconda di dove
sei, puoi prenderne di più, puoi prenderne di meno, ma queste sono
le regole!
Ci è stata fatta una testa così perché si arrivasse a questa
situazione e adesso che abbiamo i tecnici che decidono in un certo
modo, bisogna cambiare completamente. Queste sono tutte
supposizioni, non voglio additare nessuno, mi è parso strano che da
quello che avevamo capito, su una scelta che era stata presa da
lei, perché c'era anche lei nella consulta come Assessore, sembra
che ci sia un'altra presa di posizione da parte del Presidente su
come si debbano svolgere le attività venatorie nella nostra
regione.
Come vi ho detto, e lo dico per l'ennesima volta, noi non
abbiamo nessuna intenzione di schierarci con l'uno o con l'altro.
Noi ci schieriamo con i tecnici, e se i tecnici hanno lavorato in
questi anni per portare la regione ad un livello di fauna più che
accettabile, mi sembra strano che in questo momento si debba
cambiare strada. È chiaro che nel calendario venatorio, nella
legge, non si riesce a mettere d'accordo tutti e, vi devo dire la
verità, io di tante cose che vedo all'interno di questa legge, o
anche del calendario venatorio, che leggo tutti gli anni, qualcosa
cambierei e cambierei perché faccio parte anch'io di questo mondo,
l'ho vissuto per una trentina d'anni.
Ci sono delle cose che si dicono o non si possono dire, ma ci
sono tante cose che dovrebbero essere un po' più codificate, un po'
migliorate. Però questa è una mia idea. Ma come vi ho detto
all'inizio, io mi adeguo a quanto tutti questi tecnici
stabiliranno.
E poi non è finita qui, perché oltre ad esserci la consulta
faunistica, c'è il comitato regionale della gestione della caccia
che ha: un presidente eletto dai cacciatori, gli otto
rappresentanti delle Circoscrizioni, e, di nuovo, il dirigente
servizio forestazione, il dirigente ai servizi agrari, un
rappresentante designato dalle associazioni venatorie, un
rappresentante designato dalle associazioni naturalistiche e
protezionistiche, un rappresentante designato dalle organizzazioni
professionali agricole e un rappresentante designato dalle Comunità
montane. Mi sembra che siamo rappresentati da tutto il mondo, sia
nella consulta sia nel comitato regionale per la gestione
venatoria.
Io voglio concludere il mio intervento, dicendo che in questo
momento mi sembra fuori da ogni logica intervenire a gamba tesa su
delle decisioni prese da questi organismi, qualsiasi esse
siano.
Questo io lo dico anche per tutti gli articoli che abbiamo letto
in questi giorni. Qui c'è un articolo di "La Stampa" dove viene
citato il Presidente, che sostiene che bisognerebbe invece andare a
caccia dappertutto.
Poi avevamo i primi articoli per cui noi avevamo fatto questa
mozione, per capire cosa succedeva, dato che tutta la
Circoscrizione 4 aveva dato le dimissioni. Poi abbiamo ancora altre
segnalazioni per cui, se per caso si faranno delle cose diverse, ci
saranno tutte le altre Circoscrizioni. Lasciamo lavorare chi deve
lavorare e quando questi organismi prenderanno delle decisioni
saranno loro che dovranno rispondere al mondo venatorio, perché
sapranno dare tecnicamente le risposte più appropriate.
Dalle ore 15:40 assume la presidenza il Vicepresidente
Follien.
Follien (Presidente) -
Apriamo la discussione generale,
la parola al Consigliere Chatrian.
Chatrian (ALPE) -
Il collega, non solo politicamente ma
pure dal punto di vista tecnico, ha sicuramente le conoscenze sia
territoriali che del settore su un tema che comunque in Valle
d'Aosta da sempre esiste, ha fatto discutere e fa partecipare. Ma
io, da montanaro, vorrei dire qualcosa in più: chi comunque ha
presidiato il territorio - questo lo dissi in un intervento quando
ero Sindaco del mio paese - non solo ne ha cura, ma lo conosce
molto bene, meglio di tutti gli altri, perché la sua conoscenza
territoriale è superiore per tantissimi motivi. Detto questo,
l'obiettivo della nostra iniziativa, integrata indubbiamente con
l'evoluzione del dossier, va nella direzione di capire meglio cosa
è successo nelle ultime settimane, Assessore Testolin, anche perché
abbiamo una legge che prevede, per qualsiasi tipo di percorso, una
vera partecipazione che parte dalla base. Parte talmente dalla
base, che i cacciatori residenti nella regione - chi ha questa
passione - sono 1.475, quindi stiamo parlando di un numero molto
elevato. E comunque, al di là della progressione, delle modifiche
fatte negli ultimi anni, delle evoluzioni, anche
dell'accompagnamento che è stato fatto - io dico fra ruolo politico
e tecnico - sono sempre stati dei percorsi decisi, forti, ma che
partivano dal basso. Proprio quel principio di federalismo vero che
parte dalle sezioni locali, poi dalle Circoscrizioni e poi insieme
all'Assessore, alla parte tecnica, ai tecnici veri e propri e alla
parte ambientalista, insieme si confezionano le modifiche, i
controlli e soprattutto il mantenimento delle specie sul nostro
territorio.
Ma, al di là delle premesse generali, che secondo me sono
comunque importanti, fa un po' specie la lettera inviata dal
dirigente al presidente dei cacciatori, dove si dice che la Giunta
regionale ha esaminato la proposta di legge, proposta che è stata
in itinere
, perché la legge lo stabilisce e perché i
cacciatori sono abituati così, nel momento in cui si decide di
cambiare o di migliorare o di integrare le regole del gioco. Il
dirigente scrive al presidente: "la Giunta regionale ha esaminato
la proposta di legge in oggetto redatta dai competenti uffici
regionali sulla scorta del parere rilasciato da codesto comitato in
data 9 febbraio 2016", quindi c'è un parere, c'è stato un percorso,
ci sono stati dibattiti che l'Assessore conosce meglio di noi
perché oltretutto lui, ai sensi dell'articolo 14, fa parte della
consulta faunistica regionale. In questa lettera, firmata dal
dirigente che scrive al presidente, si dice "...l'importante
revisione del settore andando a riformare la suddivisione
territoriale, l'assetto amministrativo, la ripartizione dei
cacciatori sul territorio, la posizione dei capi e l'impianto
sanzionatorio. Per questi motivi, qualsiasi scelta sul prossimo
assetto normativo deve essere attentamente valutata sia dal punto
di vista tecnico, amministrativo, che di merito". Cioè scrive al
presidente dei cacciatori, il quale era già indubbiamente a
conoscenza del percorso che era stato fatto, che era stato avviato.
Quindi facciamo un passo indietro, senza prendere le parti, ma a
monte c'è stato un percorso - secondo un metodo di lavoro
individuato dalla legge in vigore - che si stava chiudendo e che ha
permesso comunque di confrontarsi, di confezionare un documento, di
coinvolgere la grossissima maggioranza dei cacciatori valdostani e
che è culminato con il dare attuazione a una situazione già in
essere da diversi anni.
Provo a fare un passo in più, se posso essere utile al
dibattito, poi ascolteremo attentamente l'Assessore competente. Il
percorso fatto in questi ultimi anni- poi mi corregga, Assessore,
se vado fuori strada - era per mettere nero su bianco la situazione
già in essere da diversi anni. Mettere in bella copia, magari uno
scrive male, perché la scrittura non è proprio idilliaca e da
sempre magari nei temi non ha preso un grande voto, perché la
scrittura non era perfetta, ma la sostanza era che praticamente si
doveva mettere in bella quello che da diversi anni si stava
comunque facendo in Valle d'Aosta e non solo in Valle d'Aosta, ma
si tratta di un sistema collaudato e funzionante, oltretutto in
vigore da numerosi anni, anche nelle Province di Trento e di
Bolzano, quindi nella Regione Trentino Alto Adige. Quindi questo è
un di più, un
"de quieu"
, che può aiutarci.
"Introducendo in aggiunta il correttivo della compensazione
economica per appianare la differenza tra le varie Circoscrizioni",
però, al di là del dettaglio successivo, questo è stato il percorso
che si è voluto fare. Oltretutto c'è un
"de quieu"
molto
interessante in questi ultimi anni, che è quello della
mobilità.
Sono stati fatti dei passaggi importanti, ed è quello che ha
permesso e che ha consentito in diverse occasioni negli ultimi anni
- ecco perché dobbiamo
remettre les pendules à l'heure
- la
possibilità di avere l'apertura delle residenze venatorie, il che
ha comportato per numerosissimi cacciatori la facoltà di
trasferirsi non in modo sporadico in altre Circoscrizioni, ma di
spostarsi in maniera pesante e strutturale nella gestione di quelle
zone, di partecipare alla gestione totale di quelle zone
faunistiche, censimenti in primo luogo compresi. Questo è stato un
altro passaggio comunque importante fatto in questi anni, anche in
riferimento ad altri territori alpini.
Termino dicendo che abbiamo voluto fare un passaggio in più
sull'impegnativa affinché, dal nostro punto di vista, sia
rispettato quel percorso, quel confronto, quel dibattito, quella
quasi unione che c'è stata partendo dal basso, come dicevo prima,
secondo quel principio federalista per cui dalle sezioni passa alle
Circoscrizioni, dalle Circoscrizioni ai 1475 cacciatori,
rappresentati tutti all'interno di una consulta che è molto più
larga, e di cui anche, giustamente, la parte politica ne fa
parte.
Penso che l'Assessore ne abbia fatto parte, in questi mesi e in
questi anni, per modificare, integrare e innovare le regole del
percorso che ha condotto all'elaborazione della proposta in essere,
cercando di legare sempre di più la figura del cacciatore alla
propria Circoscrizione, alla propria sezione.
Ma soprattutto non perdiamo di vista il fatto che il cacciatore
è il primo conoscitore del nostro territorio e, dal nostro punto di
vista, dal mio punto di vista, sensibile al mantenimento del nostro
territorio.
Presidente -
La parola al Consigliere Viérin Laurent.
Viérin L. (UVP) -
Abbiamo aspettato ad intervenire, al di
là dei due interventi dei gruppi, perché è sempre interessante
presentare delle mozioni e delle risoluzioni, e altrettanto
mortificante, o comunque è un po' strano, è che non ci si esprima
un po' tutti, inteso come gruppi, al di là delle repliche che
arriveranno dai banchi del Governo.
Dico questo, perché il tema della caccia è molto interessante e,
al di là di quale sarà l'esito delle decisioni, anche noi, al di là
dell'illustrazione dell'iniziativa, vorremmo fare qualche
considerazione un po' più di carattere generale da un lato e di
merito dall'altro.
Siamo davanti a una questione per cui, ogni anno, o quasi,
quando ci si riunisce in Giunta e si arriva con le determinazioni,
si chiede sempre all'Assessore di riferimento se sia tutto a posto
nel settore. Tutto a posto. Sistematicamente, o quasi, negli anni è
successo che dopo l'approvazione della delibera, l'indomani c'era
qualche polemica. E questo è successo tante volte. Quindi prendiamo
per buono il fatto che le polemiche se non altro siano arrivate
prima dell'approvazione definitiva di una regolamentazione che oggi
comunque - sentiremo le intenzioni poi nelle repliche, quindi
stiamo facendo un'illustrazione di carattere generale - vedrà delle
modifiche che già oggi hanno comportato delle prese di posizione
nel mondo della caccia.
Noi ci limitiamo a dire alcune cose. Sicuramente, negli anni è
stato impostato un lavoro che deriva da anni di investimenti,
soprattutto di professionalità tecniche, che ci hanno introdotto un
sistema di caccia selettiva che era anche una rivoluzione rispetto
al passato, che non solo era coniugata con il sistema dei
censimenti, con il sistema venatorio nel suo insieme, ma aveva lo
scopo di collegare il cacciatore al suo territorio, di determinare
delle zone che hanno anche fatto discutere.
Vi ricordo la vecchia polemica della
collimanza
di certe
zone con le stazioni forestali. Prendo per esempio il caso della
mia zona di riferimento, dove il Comune di Jovençan è sotto la
competenza giurisdizionale della stazione forestale di Aymavilles,
quindi ogni tanto le Comunità montane sono un punto di riferimento,
ogni tanto no, però vi è sempre un'evoluzione, secondo un modello
che comunque è stato così tracciato.
Mi sono preso la briga anche di consultare - non leggere, perché
sono circa novanta pagine - la legge della Provincia autonoma di
Trento, un lavoro interessante che, anche da parte loro, è stato
fatto negli anni, con un sistema ancora più rigido sulle zone
territoriali. Siamo stati negli anni spesso sollecitati da chi era
le chasseur en liberté
; ci ricordiamo la battaglia per dare
piena libertà ai cacciatori, con un movimento che rischiò
addirittura di diventare un movimento politico, comunque all'epoca
era già aperto un dibattito. Ma al di là di questo, oggi conosciamo
la polemica che deriva principalmente dall'attribuzione del numero
di capi, perché poi il cacciatore dice: "non lo trova un sistema
perequativo. Come mai è 1,6 in una certa zona, mentre in altre zone
è 3?". Tre inteso come moltiplicatore: ogni dieci cacciatori, il
coefficiente determina il numero di animali.
È chiaro che ci sono due filosofie, c'è chi vorrebbe mantenere
le zone chiuse, perché il cacciatore segue tutto l'anno, comunque
in certe stagioni, il censimento, censimento che comunque non è
reale, perché dovrebbe essere fatto tutto l'anno per essere reale,
e i censimenti che vengono fatti tante volte sono limitati ai
giorni di censimento, mentre la presenza degli animali deve essere
riferita a tutto l'anno. Quindi anche qui altro punto di
domanda.
Negli anni abbiamo creato anche la sezione di Aosta che di
territorio non ne aveva, abbiamo dato la possibilità a quelli di
Aosta di andare nella zona della
Coumba freida
e ci
ricordiamo tutte le polemiche che ci sono state, perché i
cacciatori locali non volevano che quelli di Aosta salissero, in
quanto risultava che nella zona di Aosta ci fossero più di 600
cacciatori.
Quindi ci sono coloro che vorrebbero cacciare il loro
coefficiente nella loro zona e poi liberamente andare nelle altre
zone e altri invece che osservano che, andando nelle altre zone,
non si rispetta il sistema dei censimenti e non si rispettano gli
animali perché non si ha contezza di dov'è quell'animale, se è un
piccolo di camoscio, se è un piccolo di cervo, pertanto si possono
vivere certe situazioni che mettono in difficoltà la zona. Queste
sono le due filosofie.
Noi non vogliamo entrare nel merito di una filosofia piuttosto
dell'altra, e capiamo che sia anche difficile per l'Amministrazione
riuscire a conciliare queste due esigenze. È lì forse il punto
cruciale per riuscire a mettere d'accordo tutti. Non si può però
neanche agire con le provocazioni, perché oggi ci risulta che ci
saranno altre dimissioni. Se l'Amministrazione prende una certa
decisione, c'è la dimissione di tutta una certa zona, come già è
avvenuto. Però oggi pare che addirittura ci siano poi le dimissioni
di tutti gli altri, con il rischio che non si apra la caccia,
perché, senza tutti i crismi dei passaggi, quali sono gli organismi
deputati a decidere? Quindi noi diciamo questo, semplicemente
perché abbiamo seguito le polemiche sui giornali, non vogliamo
assolutamente alimentarle. Vorremmo, e questo è un po' quello che
si chiede nella mozione, riuscire intanto a fare un minimo di
dibattito per capire quello che è successo, perché c'è
l'espressione del mondo della caccia - così come codificato, ma non
l'abbiamo codificato noi - che, assieme all'Assessore, ha costruito
un percorso e ci dice anche che l'Assessore gli ha detto di
proseguire.
Questo lo vedremo poi in Commissione, Assessore, speriamo che
lei accetterà questa cosa. Perché non sarà detto al bar, sarà detto
nelle sedi opportune. Ci hanno detto: "ci siamo confrontati con
l'Assessore e gli abbiamo proposto una certa determinazione, perché
il mondo della caccia si è espresso così, ci è stato detto di
andare avanti. Dopo di che adesso non capiamo, con tutta la
legittimità - è il vecchio discorso anche di altre nomine -
l'Amministrazione probabilmente prenderà una decisione diversa". È
da lì che nasce la confusione.
L'idea è di dire: benissimo, magari facciamo un attimo di
ricostruzione del percorso e vediamo come si è costruita una certa
posizione, come è stata veicolata dall'Amministrazione e perché
oggi si è in questa situazione, perché non vorremmo, neanche in
questo caso, orientare le tifoserie. Io sono a favore di una zona,
l'altro è a favore dell'altra o di una tipologia o dell'altra.
Quindi era semplicemente perché io per primo quando non conosco
troppo gli argomenti, cerco di informarmi, senza cavalcare una
piuttosto che l'altra posizione. Però bisogna fare chiarezza,
perché da questioni gestite male - non vorrei tornare di nuovo
sulla questione di ieri - poi sorgono i problemi. Quando si
gestiscono male le cose, poi succedono i problemi e poi magari
veniamo anche accusati di fomentare certe situazioni. Quindi noi
non ci stiamo. Sull'argomento della caccia, vorremmo riuscire a
trovare una sintesi che voi ci direte, perché, giustamente, siete
voi che governate, non è che vogliamo venire qui a dire come
bisogna fare, però ricostruendo tutto magari diamo anche a tutti
gli strumenti per capire cosa è successo, perché da lì nascono
spesso le problematiche.
Quindi ci riserviamo poi nel secondo intervento, di replica,
dopo aver sentito quello che è successo, le determinazioni. Però
dai due interventi che hanno presentato questa iniziativa, e dalla
sintesi che noi cerchiamo di portare avanti, speriamo veramente che
si eviti anche di andare a creare sulla caccia un pastrocchio che
sta prendendo forse anche qui una dimensione abbastanza ampia.
Poi abbiamo delle persone più esperte di caccia di noi, che sono
appartenenti alle zone o sono tecnici che se ne sono occupati. Che
la questione non diventi politica, perché, ancora una volta,
rischiamo di passare per la politica che vuole imporre una cosa
piuttosto che l'altra, e non dovrebbe essere così. Ma se non si
hanno tutti gli elementi, spesso si prendono e si assumono delle
decisioni che poi rischiano di creare della confusione sul
territorio.
Dalle ore 15:55 riassume la presidenza il Presidente Marco
Viérin.
Viérin M. (Presidente) -
Chiudiamo la discussione
generale.
Guichardaz (PD-SIN.VDA) -
Solo per chiedere
un'interruzione di cinque minuti per la maggioranza.
Presidente -
Cinque minuti di sospensione accolti.
La seduta è sospesa alle ore 16:03 e riprende alle ore
16:18
.
Presidente -
Riprendiamo i lavori. Avevamo chiuso la
discussione generale. Per l'esecutivo, la parola all'Assessore
Testolin.
Testolin (UV) -
Per ripercorrere quanto successo, come è
stato fatto anche dai colleghi che hanno proposto questa mozione,
in origine nata in seguito alle dimissioni della Circoscrizione 4,
e poi trasformatasi sulla direttiva della nuova norma che si
dovrebbe andare ad approvare in senso più ampio, magari
diversamente da quello che si era ipotizzato all'inizio.
Quello che mi preme fare è un minimo di percorso, di
excursus
di quello che è successo, che è corretto. È una
legge che va a toccare più punti, alcuni dei quali molto tecnici -
quello delle sanzioni, quello relativo agli organi e alla
composizione degli stessi, sia all'interno del comitato sia
all'interno della consulta - e altri aspetti che vanno a
circoscrivere altre situazioni molto più tecniche, all'interno
delle quali, dopo un'ampia discussione all'interno degli organi
competenti, sono arrivati a una conclusione.
E poi, evidentemente, il motivo più legato ai cacciatori e alla
passione di questi per svolgere l'attività venatoria sul
territorio. A questo proposito, c'è stato un lavoro di
avvicinamento che ha coinvolto anche l'Assessorato all'agricoltura
e il sottoscritto, in quanto Assessore competente, nel seguire le
dinamiche di queste valutazioni. Valutazioni che andavano
nell'ottica di trovare un'equità tra i capi abbattuti e le risorse
a disposizione sul territorio e quelle da spendersi per poter
prelevare un corretto numero di animali sul territorio. Siamo stati
impegnati per svariati mesi, con riunioni e con condivisioni anche
a livello assembleare pubblico, per arrivare alla stesura di un
primo documento da poter presentare alla Giunta regionale. La
decisione condivisa aveva prospettato la possibilità di far pagare
di più a chi prelevava di più e di far pagare un po' di meno a chi
prelevava di meno.
Questa scelta era stata suffragata da un parere positivo da
parte del comitato caccia che ne aveva sottolineato, salvo qualche
piccolo aggiustamento, la bontà come scelta generale, ed era stata
approvata a maggioranza all'interno del comitato stesso. Si era
steso un nuovo testo di legge che avrebbe dovuto essere presentato
in Giunta e contestualmente si sono verificate le dimissioni da
parte della Circoscrizione 4 che a sua volta ha presentato un
documento nel quale specificava una serie di istanze e di
valutazioni in merito alle discriminatorie rispetto alla
possibilità di cacciare meno capi riservati a loro rispetto ad
altri territori.
Alla luce di questo, la proposta di legge supportata dal parere
positivo del comitato caccia, così come le istanze presentate dalla
4, è stata ampiamente dibattuta all'interno della Giunta regionale,
fino ad arrivare alla valutazione di procedere nell'ordine di una
ripartizione e di una assegnazione che tengano conto di una media
regionale per permettere a tutti di cacciare almeno la media delle
possibilità di prelievo sul territorio.
Questa è stata l'indicazione per cui gli uffici hanno provveduto
- con la lettera che leggeva il Consigliere Chatrian in precedenza
- a comunicare al comitato che si ravvisava l'opportunità di
rivedere due articoli della suddetta legge, in modo da permettere
l'assegnazione per quanto riguarda la media dei capi prelevabili
sul territorio ad ogni Circoscrizione, a garantire questa sorta di
equità.
Questa è la dinamica di questo provvedimento amministrativo che,
così come concepito, ha anche l'avallo dei tecnici, nel senso che
da un punto di vista numerico ognuno continuerà - per il 95/96
percento - a cacciare sul proprio territorio e l'assegnazione dei
capi che servono per completare la media di prelievo rappresenterà
la possibilità di cacciare sul territorio per il 4/4,5 pe cento,
stando ai dati delle ultime due annualità. Volendo mantenere un
legame con il territorio, questa è la valutazione da un punto di
vista tecnico.
Per quello che è invece la mozione nel suo insieme, siamo
assolutamente a disposizione per andare in Commissione e quindi ad
accettare la mozione originaria, dove ci si impegna a seguire un
iter di confronto. Considerato che la legge avrebbe dovuto essere
presentata per la sua approvazione nella prossima seduta della
Giunta regionale, ci si può impegnare - se la mozione dovesse
rimanere quella precedente - a rimandare l'approvazione di questa
legge ad una successiva seduta della Giunta e a rendersi
disponibili ad andare in Commissione e audire evidentemente tutte
le parti in causa, quindi il comitato caccia, Assessori, tecnici,
Circoscrizioni, per avere una visione complessiva. Quindi questo è
l'impegno che si può prendere a livello di Governo regionale per
cercare di chiarirci le idee, così come era stato richiesto, prima
di prendere una decisione definitiva.
Dalle ore 16:21 assume la Presidenza il Vicepresidente
Follien
.
Follien (Presidente) -
La parola al Consigliere
Bertschy.
Bertschy (UVP) -
Chiedo una sospensione per una breve
riunione dei due gruppi di opposizione, perché il terzo oggi non è
presente.
Presidente -
Il Consiglio è sospeso per una riunione dei
gruppi di minoranza.
La seduta è sospesa alle ore 16:26 e riprende alle ore 16:40
e alla ripresa dei lavori assume la Presidenza il Presidente Viérin
Marco.
Viérin M. (Presidente) -
Riprendiamo i lavori dopo la
richiesta di sospensione delle forze di opposizione. La parola al
Consigliere Nogara.
Nogara (UVP) -
Volevo essere sicuro di aver capito quello
che ha detto l'Assessore. Praticamente ci ha spiegato che l'intera
Giunta regionale ha deciso la settimana scorsa che quanto previsto
dal comitato e dalla consulta non andava bene per come era stato
deciso e a quel punto il funzionario della fauna ha scritto una
lettera alle Circoscrizioni con le indicazioni che ha letto il
Consigliere Chatrian e, alla luce di questo e di quello che si è
discusso finora qui in Consiglio, c'è la disponibilità di rimandare
ancora la delibera della legge sulla caccia, da quello che ho
capito.
Poiché c'è scritto anche sulla legge che si sentono le varie
consulte e il comitato caccia, a questo punto la Giunta regionale,
ha deciso di prendere un'altra strada rispetto a quello che si era
deciso. Questo è quanto ci ha detto lei. A questo punto, rimaniamo
sorpresi da questo comportamento perché io effettivamente prima
avevo fatto una battuta sul fatto dell'esperto faunistico, ma io
penso che, per come mi ha detto lei, che con tutti gli esperti che
fanno parte di questi organismi, voi, come Giunta, vi siete
sostituiti al giudizio di questi esperti.
Allora si voleva solo capire qual era il sistema. Come ripeto,
nel mondo venatorio ci sono tante idee, ognuno la pensa un po' a
modo suo, secondo me i tecnici si sarebbe dovuto ascoltarli, perché
da come vedo io le cose, tante situazioni, tante problematiche
potrebbero essere risolte con più pacatezza. Comunque era solo per
capire se avevo inteso quello che aveva detto, e la ringrazio
Assessore.
Presidente -
La parola al Consigliere Chatrian.
Chatrian (ALPE) -
Per ribadire l'importanza della mozione
presentata, abbiamo ascoltato le parole dell'Assessore competente,
che ci dà la possibilità di confrontarci in Commissione, anche se
mi sembra di aver capito che il Governo regionale abbia in parte
già deciso il prosieguo del percorso, nonostante l'anno e mezzo i
due anni di lavoro che sono stati impiegati sia dalla consulta che
dal comitato regionale per la gestione venatoria.
Una battuta: circa l'86 percento dei cacciatori in questi due
anni aveva condiviso un percorso che parte dalle sezioni, dai
territori e dalle comunità e, comunque, mi sembra di aver capito
che il Governo regionale ha preso una posizione allargata che non
va in quella direzione. Avremo modo in Commissione di capire bene
nel dettaglio quali siano le modifiche che intendete mettere in
campo.
Président -
La parole au collègue Laurent Viérin.
Viérin L. (UVP) -
Le repliche tecniche sono state fatte
dai colleghi; ci siamo riuniti come gruppi per analizzare, al di là
dei contenuti, due questioni.
Una è la questione che ci stava particolarmente a cuore: aprire
un dibattito in Commissione. Quindi, ringraziando per la
disponibilità la Commissione, crediamo che sia importante riuscire
a fare ciò che non è stato fatto prima e, con la disponibilità
vostra a rinviare l'approvazione della delibera a un momento
successivo, magari convocando nei prossimi la Commissione
competente, riuscendo in un'unica seduta a mettere attorno al
tavolo tutti gli attori per poter fare una discussione più
articolata e anche un po' più obiettiva su questo argomento.
Chiaramente, questa è una posizione di sintesi con la vostra
proposta, quindi manteniamo comunque l'idea che il fatto di
riuscire a rispettare quello che viene codificato dal mondo
venatorio dovrebbe essere gestito in modo diverso, nel senso che
l'Amministrazione magari dovrebbe riuscire, già in una fase
precedente, a veicolare certe idee, perché altrimenti si crea la
divisione tra l'Amministrazione e il mondo venatorio.
Io credo che se ci sono momenti di raccordo tutto l'anno, tra
l'Assessore, principalmente, e il mondo venatorio, non costi niente
lavorare per trovare un'intesa che salvi le esigenze degli uni e
degli altri in un mondo molto delicato.
Altrimenti è chiaro che così si costruisce un percorso tra
l'Assessorato e il mondo venatorio, per cui si arriva in Giunta e
si sente dire che tutta la Giunta è d'accordo. Chiaramente cosa si
può dire? Si fa una riflessione sulle sensibilità che non sono
state coinvolte in un momento precedente.
Oggi a noi interessava rispettare quello che il mondo venatorio
aveva deciso, perché non abbiamo gli elementi per dire "A" o "B".
Al di là dei tecnici, i cacciatori si sono espressi in un certo
modo, la Giunta farà le sue valutazioni - diverse, se non abbiamo
capito male - però tutti prendiamoci il tempo di fare
quell'approfondimento.
Si vota in modo disgiunto a quanto ci hanno detto e quindi noi
voteremo sia per l'una che per l'altra, sulla seconda proposta ci
saranno delle posizioni diverse.
Presidente -
Procediamo a votare l'emendamento, quindi lo
metto in votazione.
Presenti: 32
Votanti: 32
Favorevoli: 12
Contrari: 20
Il Consiglio non approva. Mettiamo a questo punto in votazione
la mozione.
Presenti: 32
Votanti: 32
Favorevoli: 32
Il Consiglio approva all'unanimità.
Presidente -
Prima di procedere con gli ultimi due punti,
proporrei di mettere in votazione l'iscrizione delle tre
risoluzioni. Prego, collega Nogara.
Nogara (UVP) -
Volevo solo fare una precisazione. Nella
mozione che abbiamo presentato, si parlava anche del consorzio
pesca, non solo del comitato caccia, allora vista l'urgenza, se si
fa tutto in una giornata - o quello che è, la mattinata - poi, al
limite, per il consorzio pesca si può vedere. Solo una
comunicazione.
Presidente -
Ne parlerà con il Presidente di Commissione,
grazie.
