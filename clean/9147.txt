Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3669 del 7 aprile 1988 - Resoconto
OGGETTO N. 3669/VIII - RITIRO DELL'ORDINE DEL GIORNO
CONCERNENTE: "CORRETTA INFORMAZIONE SULL'ATTIVITÀ DEL CONSIGLIO
REGIONALE".
PRESIDENTE
: Do lettura dell'ordine del giorno in oggetto,
presentato dal Consigliere Torrione ed iscritto in via d'urgenza
all'ordine del giorno dell'adunanza in corso con provvedimento n.
3665/VIII in data odierna.
ORDINE DEL GIORNO
IL CONSIGLIO REGIONALE
PRESO ATTO che da parte di alcuni organi d'informazione ed in
particolare della "Repubblica" si è totalmente falsata la cronaca
della seduta del Consiglio regionale del 6 aprile 1988, attribuendo
ad esempio al gruppo socialista di aver votato insieme alla
maggioranza regionale su una proposta di sospensione del Consiglio
per l'esame della vicenda legata al ritorno in aula del Consigliere
Mario Andrione mentre nella realtà dei fatti è avvenuto esattamente
il contrario;
RILEVATO che nel caso in esame il giornalista Roberto Patruno di
"Repubblica" ha scritto l'articolo senza neppure presenziare, come
sarebbe professionalmente corretto, alla seduta consiliare;
CONSIDERATO che l'episodio è sintomatico di un certo modo di
"fare informazione" che purtroppo non solo è ormai largamente
generalizzato ma è anche la manifestazione di un modo profondamente
fazioso di interpretare la professione giornalistica, specie quando
quest'ultima viene strumentalizzata a fini di parte;
DEPLORA
l'atteggiamento di certa stampa e nel caso specifico di "La
Repubblica" che, deformando la verità dei fatti, fornisce
artatamente un'informazione volta a prospettare una visione
parziale e faziosa degli avvenimenti;
RIBADISCE
l'esigenza che una concreta ed imparziale informazione serva
invece a favorire la partecipazione dei cittadini alle vicende
legate alla gestione della cosa pubblica e alla difesa delle
istituzioni.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Ci sono dei momenti della vita
politica, come quello che abbiamo vissuto ieri, che, a mio parere,
non dovrebbero essere assolutamente enfatizzati, ma certamente
puntualizzati. Io credo, infatti, che la seduta di ieri, al di là
del fatto personale che ha coinvolto il Presidente Andrione, abbia
avuto, per qualche verso, una rilevanza di tipo politico.
Credo che, nell'informare l'opinione pubblica, il primo dovere
di un giornalista, categoria alla quale appartengo anch'io come
pubblicista da ben 25 anni, sia quello di dire la verità sul modo
in cui si sono svolti i fatti. Ieri mattina, per un disguido del
quale, peraltro, avevo già fatto notare la valenza politica
all'interessato, la RAI diede notizia che il Gruppo socialista,
alla prima richiesta di sospensione dei lavori, formulata dal
Consigliere Baldassarre, aveva votato contro, allineandosi alla
maggioranza. Ciò non è assolutamente vero, perché noi abbiamo
votato come dovevamo votare e cioè a favore della proposta, anche
per una questione di principio. Non si era mai verificato, del
resto, che una proposta di sospensione venisse bocciata dal
Consiglio.
Malignamente, però, "La Repubblica" ci ha voluto attribuire un
atteggiamento di tipo politico. Personalmente sono molto polemico
con questo giornale, perché ho avuto modo di verificarne la
faziosità già in un'altra occasione. Sono ben note, del resto, le
caratteristiche de "La Repubblica" ed il suo modo di fare
informazione nei confronti del Partito socialista.
Visto, però, che questi signori si arrogano, ogni tanto, non
solo il diritto di fare dell'informazione, ma anche quello di
esprimere dei giudizi, questi "Catoni censori" dovrebbero essere al
di sopra di ogni sospetto. Non è certo il caso in esame, perché il
signor Patruno, che io non ho il piacere di conoscere e che spero
di conoscere, che ha redatto quell'articolo, non era nella
tribuna-stampa della nostra sala consiliare, ma ha fatto il
servizio standosene comodamente seduto, non so se a Torino o a
Milano, ed ha espresso dei giudizi assolutamente inventati. Non so
come si possa testimoniare dell'atmosfera e delle vicende di un
Consiglio standosene a Torino e facendo così del giornalismo più
deteriore, cioè quello per "sentito dire".
Chiaramente un informatore locale gli ha riferito i fatti
correttamente, ma lui li ha interpretati come ha voluto. Io credo
che l'etica professionale ed il codice di comportamento del
giornalista prescrivano di riportare un fatto come quando si
verifica. Questo signore, invece, ci gratifica di questa
affermazione: "I Consiglieri del P.S.I. si sono espressi per la
maggioranza, cosa che non avveniva da mesi in Consiglio - chissà
perché, poi, doveva avvenire! - ed è accaduto proprio in difesa
dell'ex-Presidente della Regione, Andrione".
Al di là del fatto sta la faziosità dell'informazione: è da un
po' di tempo che noi Consiglieri balliamo sulla faziosità
dell'informazione: nel caso specifico de "La Repubblica", un anno
fa io mandai due lettere raccomandate per smentire un fatto.
Ora, qui si pubblica di tutto, ma stranamente, quando le lettere
a "La Repubblica" vengono da una certa parte politica, Scalfari,
questo ex socialista - e sappiamo benissimo le vicende per le quali
Scalfari ha del profondo risentimento: era un deputato del nostro
Partito e, da quando non fu più rieletto, ha caricato la sua
carriera giornalistica di significati diversi dal socialismo -,
questo illustre personaggio, che fa sempre il censore nei confronti
di tutti, manda ad Aosta un giornalista inesistente, questo Patruno
che non esiste... Come si chiama?...Roberto Patruno, nome da
segnare, anche questo, nell'albo d'oro del giornalismo e, magari,
gli rifileremo anche un "Premio Saint-Vincent", quando lo avremo
istituito.
Questo discorso lo faccio con un certo rammarico, perché quel
giornale, oltre a proiettare all'esterno una certa immagine di noi
- e per sfortuna nostra "La Repubblica" ha una grossa tiratura: è
diventato il primo giornale d'Italia -, si permette, attraverso
servizi sulla Valle d'Aosta, di esprimere dei giudizi come quello
di oggi, a proposito della presenza dell'ex Presidente Andrione,
dicendo: "L'ex latitante eccellente riconquistò la sua poltrona".
Il primo dovere, per poter dire queste e tutte le altre cose su
questa seduta consiliare, è quello di essere lì sopra, come i suoi
colleghi.
A questo punto, mi va di spendere una parola - e poi concludo -
per tutta quella cosiddetta "informazione minore", che è
rappresentata dalle televisioni e dalle emittenti private, per
dire: per fortuna che esiste anche una certa stampa, che è diversa
da quella di livello nazionale e che, ogni tanto, dà anche a noi la
possibilità di esprimere un giudizio! Se i giudizi dovessero essere
tranciati solo da quei signori, che fanno del giornalismo "per
sentito dire", noi saremmo ridotti molto male!
In questo Paese, del resto, certi atteggiamenti sono determinati
da Scalfari e dai suoi illustri seguaci, come questo Patruno, che
io sfido pubblicamente a scrivere un articolo per dichiarare: "Sono
venuto ad Aosta ed ho assistito alla seduta del Consiglio regionale
del 6 aprile", ammesso, ovviamente, che sia ancora credibile,
altrimenti è un pagliaccio. Ma se è un pagliaccio, noi non abbiamo
bisogno di giornalisti-pagliacci e ci rifiutiamo di ritenere che
questo giornale sia di un certo tipo.
Detto questo, mi assumo tutta la responsabilità delle
affermazioni che ho fatto questa mattina verso "La Repubblica" e
spero che, qualora dovessi anch'io inviare una lettera alla sua
redazione, quel giornale, non fosse altro per tutte le insolenze,
tra virgolette, che sono riuscito a proferire nei suoi confronti
questa mattina, mi riterrà almeno degno di offrirmi ospitalità su
questo non illustre giornale. Non ho altro da dire.
Nell'ordine del giorno deploro questo atteggiamento e mi auguro
che il Consiglio prenda atto di come si fa del giornalismo nel
nostro Paese. Per fortuna questo atteggiamento non è
generalizzato!
Concludo affermando che, quando la Valle d'Aosta finisce sulle
pagine nazionali, grazie a dei giornalisti che redigono articoli
senza essere presenti, credo che il giudizio si sintetizzi da solo.
Questo non è giornalismo: questa è faziosità, è presa di posizione
preconcetta ed è un modo per gestire l'informazione a fini di
parte. La cosa mi fa letteralmente schifo!
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Chiedo subito scusa al Consigliere
Torrione, se non voterò il suo ordine del giorno e lo dico a ragion
veduta, nonostante i suoi apprezzamenti sulla mia sicurezza e sulle
mie presunte particolari e differenti capacità, sulla boria che mi
dovrebbe contraddistinguere come politico nel dare lezioni ai
giornalisti.
Io, però, mi astengo per due ragioni fondamentali. La prima
ragione sta nel fatto che io ho letto diversamente quell'articolo;
l'ho trovato profondamente ironico ed estremamente simpatico,
perché, ad un certo punto, tra le altre cose, dice che il
Consigliere Stévenin ieri era in completo grigio, quando tutti noi
sappiamo benissimo che era in spezzato; dice, per esempio, che il
Consigliere Andrione, nei corridoi, avrebbe detto: "Riprendo
l'attività politica", mentre è stato brillante assente per quasi
tutta la discussione che abbiamo fatto in Consiglio regionale.
Io apprezzo, invece, il lato ironico...
(...INTERRUZIONE del Consigliere TORRIONE...)
SANDRI (N.S.):
Consigliere Torrione, io...
(...INTERRUZIONE del Consigliere TORRIONE...)
SANDRI (N.S.):
Consigliere Torrione, ho scritto anch'io
delle lettere a "La Repubblica", ma non sono state pubblicate,
perché anche nella mia Sinistra c'è chi ha il cassetto giusto e chi
ha il cassetto sbagliato...
(...INTERRUZIONE del Consigliere TORRIONE...)
SANDRI (N.S.):
Tuttavia io l'ho letto in chiave
completamente diversa e non mi è particolarmente piaciuto, perché
ritengo che, effettivamente, alcune cose siano state riferite un
po' come fruscio della Valle.
Attenzione, però, perché già in altri tempi e modi la politica
si è occupata dei giornalisti. Credo, quindi, che bisogna un po'
astenersi dal fare apprezzamenti sui giornalisti. Noi abbiamo molte
cose da dirci come politici, ma è quantomeno eccessivo che i
politici vadano a cercare la faziosità tra i giornalisti, specie in
questo periodo in cui certe posizioni sono sicuramente alterate
dall'approssimarsi del rinnovo del nostro Consiglio regionale.
Io credo che ciascuno debba fare il proprio lavoro: noi lo
facciamo come meglio ci è possibile, e credo che anche i
giornalisti lo fanno come loro riesce meglio. Se qualcuno intende
correggere determinate storture o eventuali errori, può ricorrere
alla legge sulla stampa, che garantisce tutti i cittadini.
Secondo me però, come Consiglio regionale, non abbiamo né la
possibilità, né l'opportunità politica di prendere decisioni in
questo senso. Mi consenta, perciò, il Consigliere Torrione, che ha
molta più esperienza di me, di invitarlo a ripensare al suo ordine
del giorno e, eventualmente, a ritirarlo.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
A nostro giudizio, il commento de "La
Repubblica" è opinabile, ma rientra nella libertà di stampa dei
giornali, nel senso che, se il giornalista (ma questa è una sua
opinione) ritiene che l'opposizione, ieri, sia stata "raggelata"
(noi abbiamo un'opinione del tutto differente e non abbiamo provato
nessuno brivido particolare), lo scriva pure, perché non lo
contestiamo.
Il giornalista ritiene che l'ingresso del Consigliere Mario
Andrione in Consiglio sia stato un trionfo, ma noi abbiamo
un'opinione diversa, perché crediamo che quell'ingresso abbia
creato problemi di un qualche peso e non sia stato certamente un
trionfo.
Vogliamo però dire che il Consigliere Torrione ha ragione su di
un punto: si possono dare giudizi diversi, si può anche non
parlare, come si fa in questo breve articolo, della presenza e
dell'intervento dei comunisti, ma non si possono alterare i fatti e
dire che un Gruppo ha votato in un modo, quando ha votato in
tutt'altro modo. A mio giudizio, questo è senz'altro
criticabile.
Se l'ordine del giorno, quindi, ha il senso di riaffermare il
principio del diritto di poter esprimere giudizi su tutto, ma che i
fatti non possono essere rovesciati, noi lo voteremo.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Io capisco la rabbia giustificata
del Consigliere Torrione, perché nell'articolo si prospetta una
situazione negativa nei confronti del suo Partito, però Scalfari è
una creatura del Partito Socialista Italiano,... eh! eh! Se un
socialdemocratico si dovesse permettere di presentare un ordine del
giorno di questo genere, sarebbe la fine totale...
(...INTERRUZIONE...)
BALDASSARRE (P.S.D.I.):...
la fine, come vuoi tu, del
P.S.D.I.... Non bisogna mai avere la presunzione di conoscere che
cosa fa l'elettorato nel momento in cui va a votare, perché sarebbe
un grosso errore da parte di tutti. Mi auguro che in Valle d'Aosta
ci sia della gente libera e sono convinto che c'è della gente che
non ha problemi di connivenza con il potere ed a questa gente va
appunto il mio appello.
Chiusa questa breve parentesi, dico al Consigliere Torrione che
in Consiglio regionale dovremmo affrontare un dibattito su tutta
l'informazione, proprio perché non siamo entusiasti
dell'informazione privata e pubblica in Valle d'Aosta, altrimenti
faremmo un discorso a metà. Il Consigliere Torrione potrebbe
benissimo mandare una lettera, anche perché è previsto dalla legge
di poter correggere una certa informazione o interpretazione che
non corrisponde al vero. Siccome la legge è dalla parte del
Consigliere Torrione, io credo che questa sarebbe la strada più
giusta.
La votazione di questo ordine del giorno, molto duro nei
confronti della stampa, mi sembra essere una specie di censura, più
che una critica, e non dovremmo incorrere in questo nuovo errore
che potrebbe ritorcersi contro di noi.
Noi vogliamo essere critici nei confronti della stampa, così
come da anni lo siamo nei confronti di certa stampa. Il Collega
Torrione, del resto, ha condotto da cinque anni, insieme al
sottoscritto e ad altre forze politiche, una battaglia sulla
correttezza nell'informazione; un ordine del giorno di questo
genere, però, mi trova un po' perplesso.
Pertanto, se il Consigliere Torrione insiste nel voler
sottoporre a votazione l'ordine del giorno, io mi asterrò, pur
comprendendo la sua rabbia e quella del Gruppo socialista nei
confronti di un certo tipo di informazione.
PRESIDENTE
: Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
Je crois que même s'il est utile de
faire un débat aujourd'hui sur l'information, ce serait peut-être
difficile pour un tas de raisons. Si on doit lire l'ordre du jour
dans sa dernière partie: "ribadisce l'esigenza di una corretta ed
imparziale informazione che serva a favorire la partecipazione dei
cittadini alle vicende legate alla gestione della cosa pubblica e
alla difesa delle istituzioni", je crois que tout le monde est
d'accord.
Ce qui est un peu plus difficile c'est de prendre comme exemple
et de se rattacher uniquement aux faits de ce compte-rendu, au-delà
des questions qui ont déjà été reprises par d'autres Conseillers
sur le fait que le journaliste en question n'était pas présent et
qu'il a dit des choses que peut-être il pouvait uniquement
rapporter si, comme l'a dit justement M. Torrione, il avait été là;
mais, au-delà de cela, je crois qu'il est un peu difficile de
faire, en tant que Conseil, toute une série de considérations sur
le fait spécifique de cet article de "La Repubblica".
Moi je crois que, si le Conseiller veut reprendre d'une autre
façon la question de l'information et arriver à ces conclusions, on
est d'accord; mais toutes ces prémisses et après "deplora
l'atteggiamento nel caso specifico de "La Repubblica"", et
justement "una visione parziale e faziosa", là, je crois que chacun
peut avoir l'idée qu'il veut. Je crois que tout de même il est un
peu difficile d'accepter, dans son ensemble, cet ordre du jour.
Je crois que si les conclusions sont les suivantes on peut les
souscrire, mais les prémisses non. Je crois qu'on pourrait être
plus générique, car je crois que si les Conseillers voulaient
prendre des exemples sur ce qui se passe dans la presse, chacun
pourrait en avoir, je crois des dizaines, sur l'attention à
certains problèmes; là malheureusement chacun peut se plaindre de
toute une série d'attitudes, mais il est un peu difficile de dire
tout court: c'est "La Repubblica", c'est l'artice qui doit être
visé et par conséquent on doit arriver à certaines conclusions.
Alors si le Conseiller croit modifier et reprendre le discours
dans notre Conseil en modifiant les prémisses, je crois que sur la
conclusion on est d'accord, autrement on s'abstiendra sur
l'ensemble de l'ordre du jour.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
Credo di poter accettare l'invito del
Presidente della Giunta a discutere questo ordine del giorno la
prossima volta.
Al di là di questo però, Signor Presidente, quando uno dice il
falso, è un bugiardo. Dire che il Gruppo socialista ha votato in un
modo, anziché in un altro, è falso! Signor Presidente, questo
discorso deve essere inquadrato anche nel contesto del giornale e
non deve essere estrapolato. Al signor Patruno rivolgerò questa
domanda: "Perché proprio il Gruppo socialista? Perché?". Potrei
dare un sacco di risposte, ma non le voglio dare qui.
Perché fa notizia solo il Gruppo socialista? Perché è "La
Repubblica" che scrive...
(...INTERRUZIONE del Presidente ROLLANDIN...)
TORRIONE (P.S.I.):
No! No, per carità!
Signor Presidente, l'altra cosa che io deploro e per la quale ho
usato un'espressione molto forte è che non si può stendere un
resoconto sui lavori del Consiglio regionale stando a cento
chilometri di distanza. Se noi tolleriamo una cosa del genere,
l'informazione non potrà mai essere obiettiva e serena!
Io non contesto nessun giudizio da lui espresso; se lui fosse
stato qui, avrebbe potuto dire che noi siamo le persone peggiori
dell'universo... ma l'avrebbe dovuto constatare! Quando io ho
fatto...
(...INTERRUZIONE del Presidente ROLLANDIN...)
TORRIONE (P.S.I.):
Signor Presidente, ha ragione. Ma io
contesto proprio queste affermazioni, perché, se noi oggi non
prendiamo posizione contro un certo tipo di giornalismo e rinviamo
il tutto alla prossima volta, noi tolleriamo anche un certo tipo di
informazione.
Per carità! Ho avuto la soddisfazione di stigmatizzare ciò che
volevo stigmatizzare e non ritiro assolutamente niente di quello
che ho detto; se però il Consiglio regionale, com'è giusto, vuol
riflettere in modo più meditato sul problema dell'informazione,
ringraziando il Gruppo comunista, che mi ha dato il suo assenso, e
ringraziando un po' meno il Consigliere Baldassarre, che però io
non capisco, perché, avendo notato tra le righe degli apprezzamenti
sul suo conto, ho capito che gli sarebbe stato difficile votare
contro... Diciamoci tutto!...
(...INTERRUZIONE del Consigliere BALDASSARRE...)
TORRIONE (P.S.I.):
Peggio ancora se uno dichiara in
quest'aula di aver paura de "La Repubblica"!
(...INTERRUZIONE del Consigliere BALDASSARRE...)
TORRIONE (P.S.I.):
No, no, la prendiamo per buona, perché
rimane agli atti!
Comunque, con questa nota di ottimismo chiudiamo la discussione.
Grazie.
PRESIDENTE
: Consigliere Torrione, la mozione è da
considerare ritirata?
TORRIONE (P.S.I.):
Sì, la ritiro e la presenterò per la
prossima volta.
PRESIDENTE
: Perfetto. Se lo riterrà opportuno, la potrà
ripresentare anche sotto forma di mozione.
