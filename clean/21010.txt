Classificazione
BILANCIO E CONTABILITA' REGIONALE



Oggetto del Consiglio n. 978 del 2 dicembre 2004 - Resoconto
OBJET N° 978/XII - Suite de l'examen de la loi de finance et de
la loi de budget pour l'année 2005. (Suite de l'examen des
annexes)
Président - Nous étions en train d'examiner le bilan 2005, nous
reprenons de la page 140.
Ieri l'Assessore Cerise era in debito di una risposta con il
collega Salzone, che è arrivato.
La parola all'Assessore al territorio, ambiente e opere
pubbliche, Cerise.
Cerise (UV) - La richiesta riguardava lo stato di attuazione
della legge n. 5 relativa ai contributi in conto capitale per gli
interventi di edilizia abitativa convenzionata. Questa legge è
entrata in vigore nel 2003 con un finanziamento di circa 1,5
milione di euro. I fondi del 2003 non furono impegnati; per contro,
sempre su questi fondi, sono arrivate le domande nel 2004; sono
arrivate 5 istanze per un volume complessivo di contributo di 1,078
milione di euro, quindi c'è un avanzo di disponibilità di circa
470mila euro che, essendo ancora fondi del 2003, andavano in
perenzione. Nella "legge Omnibus" andremo a modificare alcuni
aspetti per vedere di fluidificare ancora di più il percorso di
questa legge, è aperto il bando 2004, ma ancora non sono arrivate
le domande.
Faccio osservare che questa legge scade nel 2006, quindi va
intesa anche come una specie di "essai"; vediamo se questa è una
strada che ha un suo successo oppure se, nell'ambito di una
revisione complessiva, vada rimodulata in un'altra forma.
Président - Page 140. Page 141. Page 142. Page 143. Page 144.
Page 145. Page 146.
Sur la page 147 la parole à la Conseillère Squarzino
Secondina.
Squarzino (Arc-VA) - Volevo sapere, rispetto al capitolo 38100,
come viene utilizzato questo finanziamento. Gli interventi di
delocalizzazione sono una tipologia di interventi che noi abbiamo
auspicato e approvato; nel momento in cui c'è stata l'approvazione
di questa legge eravamo d'accordo su questa tipologia di
interventi. Volevamo prima di tutto avere un po' di dati, come mai
è diminuito - seppur di poco - e come è stato finora utilizzato
questo stanziamento e quale valutazione viene data rispetto a
questa legge, perché vedo che anche nel triennio il finanziamento
si mantiene su un'entità abbastanza bassa: siamo sempre a 500mila
euro!
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - È un argomento sul quale torneremo, in quanto c'è
al riguardo un'interrogazione. Qui posso solo anticipare che questa
spesa dovrebbe finanziare i piani di delocalizzazione promossa dai
Comuni. Al momento nessun Comune ha avanzato dei piani di
delocalizzazione, può essere che in relazione al ciclo concluso
della cartografia degli ambiti sottoposti a pericolo di frana, di
valanga o quant'altro, definitivamente, di fronte anche alla
impossibilità di fare degli interventi di mitigazione del rischio,
potrebbe essere che qualche Comune si decida ad avanzare questi
piani.
Fino a quel momento abbiamo previsto una disponibilità che in
questi anni non è mai stata utilizzata.
Negli anni passati il fondo, questi 582.000 euro, sono stati
dirottati per sostenere gli approfondimenti cartografici che i
Comuni devono fare in quelle aree che sono un po' indefinibili,
sono chiamate anche zone di approfondimento, questo nell'ottica di
accelerare il processo di adeguamento dei piani regolatori generali
comunali al "PTP".
Président - Sur la page 148 la parole à la Conseillère Squarzino
Secondina.
Squarzino (Arc-VA) - Rispetto al capitolo 51845, che riguarda il
fondo per il finanziamento delle opere di rilevante interesse
regionale, vista anche la spesa complessivamente indicata nel
triennio, visto che complessivamente abbiamo una cifra diciamo
"ridicola" riguardo ai costi reali di grandi opere di interesse
regionale, volevo sapere come mai è stata fatta questa scelta di
individuare una simile entità e che tipologie di opere si pensa di
poter finanziare con dette risorse.
Président - La parole au Conseiller Comé.
Comé (SA) - Anch'io mi soffermo su questo capitolo. Mi pare che
la cifra messa in competenza quest'anno sia - come anche
l'Assessore aveva detto in commissione - per finanziare la prima
parte della progettazione, però volevo chiedere questo: siccome
entro gennaio mi pare di cogliere che tutti i Comuni devono inviare
le proposte di quelle che ritengono opere rilevanti di interesse
regionale, come procedura sarà l'Associazione dei Sindaci che dovrà
fare una scrematura, oppure tutte le opere che vengono presentate
vengono trasmesse direttamente al suo Assessorato e chi, poi, farà
la scelta per dire: "questa è una opera rilevante o meno"?
Président - La parole au Conseiller Riccarand.
Riccarand (Arc-VA) - Sempre su questo capitolo riguardante il
fondo per le cosiddette "grandi opere", il nostro gruppo ha
presentato anche una iniziativa consiliare, di cui discuteremo più
avanti, ma credo che, proprio perché il Consigliere Comé ha
accennato anche a questa procedura per la presentazione delle
domande, un'anticipazione della risposta da parte dell'Assessore
sarebbe opportuna, perché il problema è sia l'entità della
disponibilità finanziaria che ci sembra molto limitata, ma anche la
procedura per presentare queste domande, perché ci sembra che ne
sia stata scelta una molto restrittiva. Essendo in una fase di
avvio di questo procedimento, con una disponibilità di risorse
limitata, sarebbe bene che ci fosse un'ampia possibilità da parte
di vari soggetti presenti nella comunità valdostana di presentare
delle proposte e non solo limitata ai Comuni, perché ci sono enti
di ricerca, forze economiche, che hanno tutto il diritto di
presentare la proposta; altra cosa è la scelta che evidentemente
poi spetta alla Giunta e al Consiglio, ma nella fase di
proposizione, trattandosi di uno strumento nuovo, noi abbiamo posto
questo problema. Se possiamo avere un'anticipazione della risposta,
ci aiuterebbe anche a capire l'insieme di questo contesto.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Intanto mi congratulo con il fatto che anche i
Consiglieri del gruppo "Arcobaleno" abbiano apprezzato questa
iniziativa legislativa e abbiano ritenuto opportuno fare degli
approfondimenti su questa legge, che, in un primo tempo, non aveva
suscitato il loro consenso. Questa disponibilità finanziaria serve
solo per finanziare gli studi di fattibilità. Ricordo che gli studi
di fattibilità sono disciplinati - trattandosi di opere che hanno
un volume finanziario che supera i 10 milioni di euro - da norme
statali e anche da una deliberazione di Giunta regionale, quindi un
procedimento che non è estemporaneo, ma ben codificato.
Si calcola che uno studio di fattibilità venga a costare circa
100mila euro, siamo in questo ordine di idee, questo significa che
con questa disponibilità si potrebbero finanziare 7-8 studi di
fattibilità; il che, se lo rapportiamo agli investimenti che
richiedono le singole opere, il minimo che si può immaginare è che
qui si finanzierebbero investimenti per circa 70 milioni di euro, e
la cifra non sarebbe da poco, considerando un piano triennale, che
può poi essere aggiornato.
Circa la partecipazione democratica alla possibilità di avanzare
delle proposte, voglio ricordare che noi, dal mese di agosto,
mandammo già una circolare a tutti i Comuni e alle strutture
dell'Amministrazione regionale preannunciando che sarebbe stata, da
lì a poco, pubblicata la legge sul Bollettino ufficiale, e quindi
di cominciare a fare un'esplorazione nell'ambito dei propri settori
o della propria realtà territoriale, per verificare l'ipotesi di
opere che rientravano in questa fattispecie; quindi è vero che
abbiamo mandato la modulistica recentemente, ma la cosa era nota
fin dal mese di agosto.
Nessuno è escluso dal proporre delle candidature, il canale di
riferimento resta o la struttura regionale competente per materia,
quindi se un ente di ricerca intende avviare una proposta di questo
genere ha solo da rivolgersi alla struttura regionale competente in
materia... dopodiché questa sottoporrà la proposta al nostro
Assessorato. A questo punto c'è una prima verifica - questo lo dico
per il Consigliere Comé - che non è fatta a livello politico, ma è
fatta dal nucleo di valutazione, il quale va a verificare
puntualmente se c'è la rispondenza delle schede proposte con i
requisiti richiesti dalla legge. A quel momento la Giunta prenderà
atto delle singole proposte e, sulla base di alcune priorità che
poi dovranno essere condivise dal Consiglio regionale, sulla base
di una proiezione che è contenuta con questa cifra destinata agli
studi di fattibilità, si comincerà ad avviare agli studi di
fattibilità questi progetti, previo parere del Consiglio regionale,
come peraltro prevede la legge.
Président - La parole au Conseiller Riccarand.
Riccarand (Arc-VA) - Quello che dice l'Assessore rispetto alla
nostra posizione sulla legge non è esatto! Non abbiamo contestato
il concetto di fare una legge dedicata a trovare risorse per grandi
opere di rilevanza strategica, non è questo! Noi, anzi, eravamo
d'accordo sul concetto, tant'è vero che abbiamo proposto un fondo
di dotazione finanziaria molto più alto, ancorato ad una parte
significativa della quota sostitutiva dell'IVA.
Quello che abbiamo contestato è il fatto di agganciare quel
provvedimento a un altro provvedimento sul "FOSPI" che non
c'entrava niente con quel provvedimento, di aver adottato delle
procedure che by-passano il parere di autorità competenti per la
protezione di alcuni aspetti del territorio e di non aver previsto
una copertura finanziaria. Siamo quindi perfettamente d'accordo che
ci sia uno strumento; contestiamo quella legge nelle sue procedure,
è stata corretta "in itinere", ma rimane ancora una legge
"pasticciata": questa è la nostra posizione reale che non va
modificata.
Sulla procedura dice l'Assessore: chiunque può avanzare delle
proposte, deve farlo tramite gli assessorati, rimangono però solo
gli assessorati titolati per avanzare queste richieste, non ho
capito bene se vanno poi tutte a finire all'Assessorato al
territorio o sono oggetto di una valutazione della Giunta; questa
cosa non è affatto chiara della deliberazione della Giunta! È un
argomento su cui torneremo nel corso della discussione
dell'interrogazione, perché ci sembra importante capire se
categorie economiche, organismi tipo il "Centro Sviluppo",
associazioni, possono fare proposte.
Président - Page 148. Page 149. Page 150. Page 151. Page 152.
Page 153. Page 154. Page 155. Page 156. Page 157. Page 158. Page
159. Page 160. Page 161.
Sur la page 162 la parole à la Conseillère Squarzino
Secondina.
Squarzino (Arc-VA) - Sul capitolo 67380 vedo che c'è una
riduzione per i trasferimenti all'ARPA per l'esercizio di funzioni
in materia di prevenzione e controllo ambientale. Volevo capire
bene quali sono i motivi che hanno indotto l'Assessorato a
diminuire i trasferimenti all'agenzia ARPA e vedo che sono
trasferiti anche quelli per investimenti, ma lì è comprensibile
perché ormai hanno la sede nuova, quindi non dovrebbero più avere
grossi problemi. Volevo capire se questo si trasforma in una
riduzione dell'attività dell'ARPA, quindi in una riduzione di quel
lavoro prezioso che l'ARPA fa, a tutela della salute di tutto
l'ambiente.
Président - La parole au Conseiller Lattanzi.
Lattanzi (CdL) - Una richiesta rispetto alla pianificazione
anticipata nel "PREFIN".
Volevo chiedere all'Assessore se può indicarmi quali sono i
capitoli più significativi di spesa del suo Assessorato, per il
raggiungimento di quella pianificazione dell'assetto territoriale
regionale che è parte integrante di quel famoso concetto di
sviluppo del "sistema Valle d'Aosta", che dovrebbe su questo
argomento avere una stretta sinergia su quello che è uno sviluppo
del territorio armonioso e coerente con quelli che sono gli
sviluppi sostenibili di un'economia che fa del turismo uno dei
punti forti. Infatti, nel "PREFIN" si diceva:
"lo sviluppo delle
linee di azione per la migliore gestione del territorio,
nell'ottica di uno sviluppo locale sostenibile e di un ordinato
quadro di integrazione delle funzioni e delle iniziative locali con
le linee di indirizzo assunte su scala regionale, attraverso la
sollecita redazione di una efficace pianificazione comunale intesa
a promuovere sinergie territoriali ed assicurare la coerenza con le
linee strategiche di settore e del "PTP"".
È un punto fra
l'altro condiviso, per cui volevo sapere dall'Assessore quali sono
i capitoli di spesa che sostengono questa intenzione.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Per quanto riguarda la prima domanda, la riduzione
sul capitolo 67380, questa è una riduzione di circa il 20% che è
coerente con quella riduzione che è stata richiesta a tutte le
strutture aventi spese correnti e, come tale, anche l'ARPA. Si
tratta di ridurre, anche qui, trasferte, convegni, partecipazioni,
e cose del genere, d'altra parte ci si accorge che la riduzione è
di quell'ordine di idee.
Per quanto riguarda la domanda del Consigliere Lattanzi, qui fa
riferimento a un quadro di iniziative che hanno in parte attinenza
con la pianificazione più propriamente territoriale, vale a dire
quel momento particolare che adesso stiamo cercando di
intensificare, che si attua attraverso la "cabina di regia" per
l'adeguamento dei piani regolatori generali al "PTP": questo credo
sia l'aspetto più interessante. Il supporto alla "cabina di regia"
lo troviamo ai capitoli 38345 con 50mila euro, poi c'è da
individuare l'altro capitolo - avevo dato prima gli estremi al
collega Comé - che si trova all'interno delle spese per il sistema
informativo regionale, che occupava i 580mila euro della
delocalizzazione che non abbiamo speso, ma che andrebbero a
supportare i Comuni nella definizione di quelle aree che hanno una
incertezza per quanto riguarda la definizione del rischio
idrogeologico, onere che non è oggettivamente corretto imputare ai
Comuni, perché è una esigenza che abbiamo, noi, come Regione.
L'altra voce la troviamo al capitolo 50400, sviluppo e
aggiornamento della cartografia tecnica regionale; anche in questo
caso - perché è una delle voci più onerose che insistono su questi
aspetti pianificatori - si prevede una spesa di 490mila euro.
C'è poi tutta una serie di azioni che riguardano delle scelte
facenti capo a una deliberazione di Giunta, la n. 2557/2004 con cui
la Regione si è dotata di un piano di strategia di azione
ambientale, nel quale sono comprese tutta una serie di iniziative,
fra le quali l'istituzione di tavoli tecnici che dovrebbero
evidenziare tutte le criticità nei diversi settori in maniera da
avere un quadro organico delle esigenze ambientali da affrontare in
maniera trasversale fra tutti gli assessorati. Naturalmente a
questi tavoli tecnici partecipano anche tutti gli attori di settori
economici, dalla "Cogne" a rappresentanti del mondo industriale,
per vedere di comporre le esigenze: è prevista una spesa di 250mila
euro. Poi c'è l'applicazione dell'articolo 7 della legge n. 1/2004
dove è prevista l'applicazione di un primo piano di interventi di
interesse regionale, finalizzati alla riqualificazione e alla
valorizzazione di beni urbanistici e paesaggistici, per i quali c'è
una disponibilità finanziaria di 1 milione di euro per il 2005 sul
capitolo 67375.
Se vuole, Consigliere Lattanzi, le do uno specchietto
riassuntivo di tutti questi capitoli, perché c'è anche l'"Espace
Mont Blanc", ci sono le spese per la valutazione di impatto
ambientale, il piano area, la disciplina delle emissioni
elettromagnetiche.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Volevo tornare sulla richiesta della collega
Squarzino per fare due considerazioni: uno di tipo metodologico,
l'altra di tipo puntuale.
Molte volte, facendo un confronto fra l'assestato e la
competenza non teniamo conto del ragionamento che ha sviluppato
ieri il collega Riccarand, relativamente all'utilizzo dell'avanzo
di amministrazione, quindi potremmo trovarci con dei capitoli che
sono deficitari rispetto all'assestato, perché nell'assestato
esistono le applicazioni dell'avanzo di amministrazione. Nel caso
in esame, non era così, nel senso che già in fase previsionale lo
scorso anno avevamo 5,914 milioni. Ma se guarda quello dello scorso
anno nella previsione 2005 già avevamo 4,7 milioni, quindi sul
triennale 2004-2006 era già in previsione una diminuzione, per cui
siamo in linea con le previsioni del bilancio dello scorso anno con
quella compressione delle voci che riguardano le trasferte, i
convegni...
Président - La parole au Conseiller Lattanzi.
Lattanzi (CdL) - Mi spiace che non ci sia l'Assessore al
turismo, perché ieri nel dibattito generale tutti abbiamo
continuato a sostenere come sia importante fare sistema
considerando una serie di priorità. Certamente fra queste c'è il
sostentamento di una industria che abbia una sua ragione d'essere
nella nostra Regione, perché evidentemente una regione non può
avere un'economia forte se non è diversificata anche nel settore
industriale, chiaramente un settore industriale che deve essere
compatibile con quella che è la vocazione primaria di questa
Regione, che sono le risorse ambientali, le sue tradizioni, la sua
cultura, che diventano un motore economico forte. Non dimentichiamo
che turismo, commercio e artigianato, insieme, producono i 2/3 del
"PIL" regionale, quindi tutti sostenevamo - credo anche con ragione
- come fosse importante su questa direzione prendere una serie di
scelte importanti per creare quel sistema virtuoso di cui si
parlava ieri.
Per quanto riguarda il processo di sviluppo di un sistema
turistico, ieri mi permettevo con umiltà di sostenere che è
difficile promuovere - per quanto possa essere bravo un assessore e
qui ne abbiamo uno fra i più bravi, certamente - uno sviluppo del
turismo e del commercio sostenibile in una regione che fa delle
proprie ricchezze naturali il punto forte, quando questo è
sganciato dall'azione del settore industriale, piuttosto che
soprattutto quello delle opere pubbliche. Citavo purtroppo una
serie di anomalie urbanistiche che dobbiamo sopportare guardando la
nostra Regione con gli occhi di chi la guarda per la prima volta,
quindi vede una straordinaria ricchezza ambientale, molte volte
umiliata dalle scelte urbanistiche di Comuni, ma di singoli
privati, diciamo così, dello sfruttamento di quei piani regolatori
che lasciano non libera iniziativa, perché quella va bene, ma
libero arbitrio, che è cosa un po' diversa!
Si diceva che è importante avere una stretta sinergia con quello
che ritengo essere uno degli assessorati importanti per lo sviluppo
del turismo di qualità, quello dell'urbanistica, della difesa del
territorio e della gestione dello sviluppo del territorio. A me era
piaciuto molto il capitolo del "PREFIN", che parlava al punto 5.2
di
"pianificazione dell'assetto territoriale regionale"
,
cioè di questa famosa sintonia dei piani urbanistici comunali con
il piano paesaggistico territoriale, per dare un'anima alla nostra
Regione sotto l'aspetto dell'urbanistica e di tutte quelle che sono
le opere pubbliche, che dovrebbero trovare piena sintonia con il
territorio.
Mi permetto di rilevare che ci sono troppi capitoli di spesa che
intendono raggiungere lo stesso obiettivo, cioè quello di
sintonizzare l'azione dei Comuni con l'azione della Regione, perché
a forza di creare tavoli tecnici, uffici specifici, tavoli di
controllo, poi la difficoltà è che tutte queste risorse infilate
nei vari tavoli tecnici, esperti, consulenti, controlli, alla fine
non dialogano fra di loro, ma non solo non dialogano fra gli
assessorati - che già è grave! -, non dialogano all'interno dello
stesso Assessorato, perché questi capitoli di spesa non li ha
inventati lei, ci sono ormai da anni nel bilancio, perché da anni
nel bilancio assistiamo a una "spalmatura" di risorse che hanno
come finalità quella della sintonia dello sviluppo urbanistico e
territoriale con quella che è la vocazione primaria, cioè lo
sviluppo sostenibile delle nostre risorse, ma purtroppo una
distribuzione a pioggia di interventi, di capitoli, di iniziative,
che fra loro non dialogando, alla fine producono assolutamente
nulla!
Non so se la soluzione sia una unica "task force" regionale che
possa dialogare direttamente con gli uffici tecnici dei Comuni per
il rispetto di quelle norme e di quegli indirizzi che il piano
paesaggistico territoriale aveva dato, perché il piano
paesaggistico territoriale aveva disegnato una Valle d'Aosta e una
sua anima sotto l'aspetto della struttura urbanistica e dello
sviluppo territoriale; purtroppo è una strada che non è percorsa da
nessuno, perché ognuno fa un po' per sé e alla fine il risultato è
che abbiamo una urbanistica territoriale che non è sintonizzata con
quello che tutti vogliamo sostenere, cioè una Valle d'Aosta che
anche sotto l'aspetto dello sviluppo territoriale e urbanistico
abbia un'anima, abbia delle caratteristiche, si riconosca in alcune
sue specificità. Va reso merito al Comune di La Salle di essersi
dato una tipicità urbanistica, che nel piano paesaggistico
territoriale regionale è riconosciuta e incentivata... però tutti
quei capitoli di spesa, quei rigoli di risorse che hanno come
finalità la sintonia, alla fine questa sintonia non è prodotta!
Visto che questa problematica si trascina da molti bilanci,
auspicherei che nel prossimo bilancio, quello del 2006, si possa
vedere apportata una modifica, cioè una concentrazione con una
riduzione di spesa delle risorse economiche, che hanno come
finalità la coesione dei piani urbanistici comunali con il piano
paesaggistico territoriale regionale, quindi una coesione di
intenti e una comunità di intenti che abbia un unico obiettivo:
creare un'anima urbanistica e territoriale alla nostra Regione,
fattore determinante per poter essere attraenti e accattivanti su
quello che è il settore principale della nostra industria, produrre
i 2/3 del nostro valore aggiunto, che è il turismo e il
commercio.
Président - La parole au Conseiller Riccarand.
Riccarand (Arc-VA) - Ricollegandomi all'intervento del collega
Lattanzi, ma solo per un commento, il problema del piano
territoriale paesistico e della sua applicazione a livello
regionale sta sicuramente in un ritardo e in una difficoltà anche
culturale da parte dei Comuni di un approccio e di un'applicazione;
il problema è però che anche la Regione, che doveva essere la
prima, non ha applicato il piano territoriale paesistico. Su tutta
una serie di scelte, anzi, è andata clamorosamente in contrasto,
quindi diventa difficile poi un'attuazione!
La domanda: siccome qui ci sono due capitoli che riguardano la
gestione dei rifiuti, vorrei tornare se è possibile ad avere una
risposta alla questione che avevo posto ieri, rinviata per avere
una verifica, relativa all'ammontare dei contributi dei Comuni alla
Regione per il conferimento e lo smaltimento dei rifiuti solidi al
centro regionale di Brissogne, al compattatore di Brissogne...
siccome è previsto un incremento dell'entrata nel corso dei 3 anni,
siccome dovrebbero ridursi sia i quantitativi che vengono
conferiti, sia le quote a carico dei Comuni perché si dovrebbe
raggiungere e superare il 35%, come mai non è prevista una tendenza
al decremento?
Président - La parole à la Conseillère Squarzino Secondina.
Squarzino (Arc-VA) - Volevo continuare il ragionamento sull'ARPA
ed esprimere tutta la mia preoccupazione sul fatto che ci sia una
linea di tendenza che aveva visto lo scorso anno e vede quest'anno
nel triennio diminuire le risorse all'ARPA. Se c'è un'agenzia che
ha la funzione scientifica di monitorare tutti i diversi aspetti
della qualità dell'aria, dell'acqua, del suolo,
dell'elettromagnetismo è proprio questa! Ci lamentiamo sempre,
quando facciamo le varie interpellanze e interrogazioni sulla
qualità dell'ambiente, e ci si dice: "non si può fare tutto, l'ARPA
lavora su un progetto, quando ha finito quello farà l'altro, perché
le risorse sono limitate". È vero, però questo è un settore
particolarmente importante, allora mi stupisce che su detto settore
si preveda, nel tempo, una riduzione di risorse!
Il bilancio adesso è quello che è, ma nulla vieta che ci sia
un'attenzione particolare, questo è l'invito che faccio nell'ottica
di un lavoro per la prevenzione: parliamo dell'importanza della
prevenzione anche per la salute, ma uno dei fattori di prevenzione
della salute è proprio l'ambiente, dall'amianto alle onde
elettromagnetiche, alla qualità dell'acqua potabile, quindi su
questo chiedo un'attenzione particolare alla Giunta.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - In una risposta rapidissima, avendo anche ieri il
collega Lattanzi a lungo parlato della questione di come rendere
più vasta la considerazione rispetto al turismo, credo che il
termine giusto sia quello di "marketing territoriale", cioè l'idea
di dover lavorare tutti assieme sta nel fatto che diventa in alcune
fasi del tutto non distinguibile cosa è un settore da un altro
settore. Cos'è l'enogastronomia? L'enogastronomia è una cosa che
dipende dall'agricoltura, però gli agriturismi sono ormai una
specie di zona in cui, se gli assessorati non hanno la capacità di
dialogare fra di loro, per il turista è indifferente chi sia
competente nella materia, quindi lo stesso può valere per
l'artigianato tipico, lo stesso vale per i trasporti. Credo che il
problema di un coordinamento fra di noi di una serie di attività,
senza immaginare di creare sovrastrutture che debbano coordinare,
sia risolvibile attraverso la capacità di metterci attorno a un
tavolo e di far lavorare assieme i dirigenti, alla fine gli esiti
saranno positivi.
Il collega Cerise si sta occupando del difficile compito della
gestione della cosiddetta "cabina di regia" del "PTP"; devo dire,
lei lo ha visto anche nei macrobiettivi del "PREFIN", uno dei
compiti che il turismo ritiene di dover adempiere è quello di
fissare d'intesa con i Comuni uno schematismo che consenta di
avere, negli studi appositi per l'aggiornamento, dei piani
regolatori che i Comuni turistici devono fare in tema di turismo,
per evitare che si facciano grandi discorsi e poi, per esempio, in
alcune zone non ci siano più aree libere per la costruzione di
nuovi alberghi, per cui si rischia magari di fare grandi discorsi
retorici e poi sul territorio non ci sono delle strutture, oppure
alcune strutture già fatte non possono essere sfruttate appieno.
Presenteremo quindi all'attenzione dei Comuni e in piena intesa con
la "cabina di regia", uno schema per evitare che ognuno faccia
degli studi che poi non consentono una comparabilità, Comune per
Comune.
Président - La parole au Conseiller Lattanzi.
Lattanzi (CdL) - Mi permetto di intervenire ancora su questo
argomento. Lo ritengo uno degli argomenti fondamentali della nostra
futura economia e, alla luce di una serie di analisi che mi dicono
quello che l'Assessore Caveri sta sostenendo e che condivido, cioè
che è necessario avere un "marketing territoriale", chiariamoci:
non immagino sotto l'aspetto dell'urbanistica una Valle tutta
uguale, anzi, immagino le vallate con le loro specificità, ma che
sappiano esprimere uno sviluppo del loro territorio compatibile con
il quadro generale della consapevolezza dell'industria primaria del
turismo, quindi con quelle che sono le scelte poi territoriali
coerenti con questa cultura del turismo e della nostra
valorizzazione, per porre fine ad un disordine territoriale
urbanistico.
Noi stiamo pagando lo scotto di una politica di disordine
urbanistico, che per nulla valorizza le nostre straordinarie
opportunità: su questo si creano i posti di lavori, su questo si
crea il futuro dei nostri figli, su queste scelte, su come si
coordina la "cabina di regia", su come vengono destinate le
risorse, sui tempi di attuazione delle norme e dei piani si gioca
il nostro futuro e noi siamo purtroppo drammaticamente in
ritardo!
Mi permetto solo di dire che questo bilancio 2005 vi vede
separati per assessorati con all'interno dell'Assessorato della
difesa del territorio e delle opere pubbliche, con tutta una serie
di capitoli che sono funzionali più che altro a tenere in piedi
degli apparati. Auspico che l'Assessore riesca a tradurre in
operatività quotidiana le intenzioni che ha annunciato nel
"PREFIN", nel documento che mi ha consegnato testé, in un lavoro
quotidiano, continuativo ma soprattutto urgente. Quell'auspicato
dialogo fra assessorati non è più procrastinabile, siamo in ritardo
di 10 anni!
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Comincio da questo ultimo punto. Nella cosiddetta
"cabina di regia" ci sono dei protagonisti ed i protagonisti "in
primis" sono i Comuni, da un lato, e non tanto l'Assessorato al
territorio, dall'altro, quanto piuttosto i referenti nominati dai
singoli assessori e competenti per le singole materie, quindi
partecipa un delegato dell'Assessorato al turismo per le materie
del turismo, dei trasporti, un delegato dell'agricoltura, e via
dicendo, per cui è già un tavolo di coordinazione.
Ci troviamo di fronte a uno scenario che è di questo tipo: ci
troviamo dei Comuni che ancora, a fronte di una legge entrata in
vigore nel 1998, non hanno neppure dato incarico per individuare le
aree inedificabili; abbiamo dei Comuni, per contro, che avrebbero
già la bozza di variante sostanziale di adeguamento pronta. Allora,
siamo qui da 1 anno e 1/2 e credo che stiamo cercando di recuperare
il tempo che in parte anche l'evento alluvionale ha consumato
vanamente, perché non dimentichiamoci che l'alluvione, di fronte a
scenari pianificatori che sembravano assestati, ha determinato dei
cambiamenti radicali; ci sono intere zone che avevano nel piano
regolatore delle proiezioni di sviluppo urbanistico, che non
funzionano, e che a seguito dell'alluvione e quindi di
approfondimenti che sono seguiti oppure dalla semplice
predisposizione delle cartografie delle aree sottoposte a rischio
sono state escluse.
Il 7 dicembre spero di riuscire a far approvare una specie di
"vademecum", di documento elaborato da alcune Comunità montane in
accordo in parte con noi, perché tutti i Comuni abbiano una traccia
da seguire, che non significa ripetere uno schema, ma per sapere
quale percorso seguire per realizzare questo tipo di adeguamento,
perché ognuno interpretava un po' liberamente le norme e alcune
indicazioni. Abbiamo convocato la conferenza di pianificazione per
il 7, spero per quella data di approvare questo documento e
metterlo in disponibilità a tutti i Comuni. Da quando c'è la
"cabina di regia" ad oggi abbiamo fatto 13 incontri con gruppi di
Comuni che avevano delle affinità pianificatorie, per capire quali
sono le loro difficoltà e la cosa che hanno lamentato è che nel
1998 si sono sentiti abbandonati dalla Regione, la quale ha imposto
loro l'adeguamento, ma poi non ha mai dato delle linee di azione,
per cui ognuno si è comportato come si è comportato: questo per
dire che non è materia semplice.
Oggi, per dirla in termini politici, ci troviamo di fronte ad
uno scenario che ci rappresenta due gruppi di Comuni: quelli che
vorrebbero prima dell'appuntamento elettorale del 2005 chiudere
questo capitolo, in maniera da lasciare un'amministrazione completa
nella sua opera, e altri invece vorrebbero prorogare a dopo le
elezioni; questo significa rinviare "sine die". Concordo con quanto
ha detto il Consigliere Pastoret e con quanto dice il Consigliere
Lattanzi, ma attenzione, perché qui bisogna andare più avanti,
questa situazione rischia di congelare un processo di sviluppo per
quanto riguarda l'urbanistica. È vero che l'adeguamento
semplificherà il quadro delle iniziative comunali circa l'utilizzo
del territorio a fini urbanistici, ma bisognerà mettere mano anche
alla legge n. 11, altrimenti questa resta una materia incompiuta!
Abbiamo delle zone "A" nelle quali non si può fare niente e in
queste zone "A" ci sono delle autentiche schifezze, forse bisognerà
dare la possibilità di demolire e rivedere nell'ottica che
sollecitava il Consigliere Lattanzi.
Volevo dire alla collega Squarzino che qui bisogna mettersi
d'accordo, perché o si diminuiscono le spese correnti o non si
diminuiscono, e non ha neanche senso chiedere che sia solo la
Regione a ridurre le spese correnti. Quando abbiamo parlato della
riduzione con ARPA, non abbiamo detto di ridurre le spese correnti
che andavano nella direzione da lei auspicata, cioè di fare gli
accertamenti e le verifiche e quant'altro... si è detto di ridurre
le spese correnti che andavano nella direzione di fare trasferte,
congressi, convegni..., come è stato fatto per i dipendenti
regionali. Teniamo presente che quando all'ARPA vengono dati
incarichi particolari o di fare certi tipi di approfondimenti, si
danno anche i soldi per farlo; di conseguenza, là dove ARPA fa un
servizio puntuale, oltre a quello che sviluppa, perché ogni anno
approviamo una deliberazione di Giunta con cui si vanno ad
individuare le attività che deve fare l'ARPA, si vede assieme il
volume di denaro necessario per raggiungere questi obiettivi e lo
si assegna.
Per quanto riguarda la domanda del Consigliere Riccarand, questa
è una previsione di spesa che deriva dall'applicazione della
tariffa di smaltimento dei rifiuti, cioè quanto sostiene la
"Valeco" per trattare i rifiuti, spesa che è presuntiva e
quand'anche si arrivasse a fare una raccolta differenziata... non
so fino a quando potrebbe essere comprimibile, perché qui sono
spese di gestione. Per contro, vediamo che siamo arrivati a 700mila
circa con gli introiti dalla vendita al "Conai" dei rifiuti
valorizzabili; questa è una somma che andrà ridistribuita fra i
Comuni, per abbattere i costi della gestione, ma qui, anche in
un'ottica di differenziazione, meno di questa cifra mi rimane
difficile immaginare che si possa procedere allo smaltimento dei
rifiuti da parte della "Valeco".
Président - La parole au Conseiller Lattanzi.
Lattanzi (CdL) - Assessore, può essere condivisibile, anzi
apprendo con piacere che lei il 7 dicembre redigerà un "vademecum"
per i Comuni per aiutarli a comprendere le procedure per allinearsi
e comunque realizzare quelle che sono le loro esigenze
territoriali, perché i Comuni dicono di essersi sentiti abbandonati
dal 1998, di non essere preparati all'applicazione delle norme e al
rispetto delle scadenze, tanto che molti di loro sono ancora con i
loro piani in alto mare, addirittura qualcuno non lo ha ancora
commissionato!
Io dico: ricordiamoci sempre che lei non è qui da 1 anno e 1/2,
come da lei sostenuto, ma lei è in una maggioranza che governa
questa Regione da 15 anni, altrimenti è "il giochino delle tre
carte"! Quindi lei è il portatore di una continuità ed evidenzia la
fotografia di una continuità che non ha funzionato, ed è quello
esattamente che dicevamo noi quando lei era dalla parte di là, solo
che lei ha sempre votato i piani regolatori e le leggi urbanistiche
che il suo collega Vallet - il quale oggi lei mi dice che non
sosteneva bene i Comuni - ha portato in questo Consiglio! Lei è la
continuità, non è il nuovo che avanza, perché di nuovo avete ben
poco!
Detto questo, apprendo con piacere che il 7 dicembre parta
questo "vademecum"; ribadisco la necessità di una razionalizzazione
delle risorse che sono distribuite su più capitoli per
l'ottimizzazione dell'unico risultato: un'armonizzazione e un
rispetto delle linee strategiche fondamentali di questa Regione da
parte dei Comuni. Mi permetto di andare oltre: se i Comuni non sono
in grado di rispettare le norme regionali, la Regione ha il
"dovere" di aiutare i Comuni, ma ha il "diritto" di pretendere
l'esecuzione delle norme e di espropriare la potestà del Comune se
non in grado di rispettarla! Non è accettabile dire che avevano da
presentare entro una certa data di 5 anni fa dei piani e non sono
ancora in grado di farlo: se non lo fanno loro, lo facciamo noi,
perché il nostro sistema economico non può rimanere legato ad un
Comune, 10 Comuni, 15 Comuni che non sono in grado - o per
questioni tecniche, o per questioni professionali, o per questioni
di competenza, o di capacità politiche - di portare avanti le
decisioni che un'intera Regione si dà e che il Comune dovrebbe
rispettare, nel rispetto delle proprie specificità, ma nel rispetto
anche di una serie di indicazioni strategiche che sono fondamentali
per la nostra economia! Questo sostengo! Dopodiché avete una
maggioranza che rappresenta la continuità, prendo atto che c'è una
nuova consapevolezza, ma lo smarcamento politico è poco
comprensibile!
Président - La parole au Conseiller Riccarand.
Riccarand (Arc-VA) - Rispetto all'affermazione che ha fatto
l'Assessore sul fatto che dopo l'approvazione del "PTP" e della
legge urbanistica i Comuni sarebbero stati abbandonati, contesto
radicalmente questa affermazione e mi sembra ingenerosa rispetto
all'Assessore Vallet, che ha gestito in realtà bene la fase
successiva, perché l'Assessore Cerise dovrebbe benissimo sapere che
c'erano tutta una serie di provvedimenti applicativi della legge n.
11, che l'Assessore Vallet ha redatto e portato all'approvazione
della Giunta, ed è stato tutto un corpo che ha definito esattamente
cosa i Comuni devono fare; quindi questa recriminazione dei Comuni
non ha nessun fondamento. Che lo dicano loro, ma che lei lo riporti
come scusante, non mi sembra corretto, anche nei confronti di chi
ha lavorato in questo settore prima di lei!
Il problema è che i Comuni non si sono attivati e il fatto che
quando lei è diventato Assessore la sua prima decisione sia stata
quella di prorogare i termini per la presentazione degli
adeguamenti dei piani, non solo, ma di eliminare la possibilità
anche solo teorica di un commissario "ad acta" se i Comuni non
provvedevano, dimostrando che la Regione avrebbe lasciato decorrere
abbondantemente i termini, non ha rappresentato un incentivo per
andare a questo adeguamento dei piani. Sono pronto a scommettere
che arriveremo alla scadenza dei mandati di questi Comuni, quindi
alle elezioni del maggio dell'anno prossimo, senza che alcun Comune
abbia provveduto ad approvare l'adeguamento al "PRG", quindi
andremo a dopo le elezioni perché è una scelta più comoda in questo
modo.
Tornando sulla questione dei rifiuti, questo capitolo 9750 non è
un capitolo di spesa, è un capitolo di entrata; qui c'è scritto:
"rimborso da parte dei Comuni delle spese..."
, quindi non è
la spesa che la Regione sostiene, perché certamente la Regione
sostiene una certa spesa, ma è quello che rimborsa ai Comuni e
questo rimborso è proporzionato al quantitativo di rifiuti
smaltiti, secondo una percentuale di spesa che varia a seconda se
c'è un certo livello o meno di raccolta differenziata. Se i Comuni,
come è prevedibile, arriveranno l'anno prossimo a superare questo
35%, dovrebbero avere una fortissima riduzione del rimborso che
devono dare alla Regione. Certo, aumenterà la spesa a carico della
Regione, ma quello riguarda la spesa, non riguarda il rimborso da
parte dei Comuni delle spese. Insisto su questo perché anche a
livello di cifre si dà una linea di tendenza che non è conforme a
un obiettivo politico che penso dobbiamo avere tutti: quello di
puntare fortemente sulla differenziazione, a meno che non ci sia
una volontà politica di tipo diverso.
La risposta che lei ha dato non mi sembra assolutamente
pertinente.
Président - Sur la page 163 la parole au Conseiller Comé.
Comé (SA) - Mi ricollego alle preoccupazioni sollevate prima
dalla collega Squarzino per quanto riguarda l'ARPA, e a quanto
l'Assessore ha detto... noi abbiamo chiesto di ridurre quelle spese
che non sono necessarie, poiché vedo nella pagina successiva
128.000,00 per spese relative alla partecipazione a manifestazioni
a carattere ambientale... volevo chiedere che tipo di
manifestazioni si voleva fare con l'impegno che è in competenza
quest'anno.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Abbiamo raggruppato in questo capitolo tutta una
serie di iniziative che negli anni scorsi erano "spalmate" su vari
capitoli. Il volume complessivo è di 128.067.460,00, devo andare a
vedere adesso il dettaglio, 128.000,00 euro, però le chiedo di
darmi il tempo di andare a cercare il dettaglio e poi sarò più
preciso perché è un collage di iniziative.
Président - Page 164. Page 165.
Sur la page 166 la parole au Conseiller Frassy.
Frassy (CdL) - Vorremmo alcune delucidazioni sul capitolo 40780,
si riferisce alla disponibilità del servizio di trasporto a mezzo
elicottero; vorremmo sapere se il riferimento è al rinnovo della
convenzione che la Giunta ha recentemente adottato. Ci sembra che
quel rinnovo di convenzione sia stato fatto per 18 mesi riprendendo
le condizioni contrattuali della convenzione quinquennale
precedente e, andando sempre a memoria, ci sembra di ricordare che
la cifra stimata fosse intorno ai 3,5 milioni di euro; di
conseguenza, questo milione di euro in più vorremmo capire da dove
nasce e per quali scopi è stanziato.
Depuis 10 heures 22 jusqu'à 10 heures 29 c'est le
Vice-président M. Nicco qui remplit les fonctions de Président de
la séance.
Presidente - La parola all'Assessore all'agricoltura, risorse
naturali e protezione civile, Vicquéry.
Vicquéry (UV) - È esattamente come dice il Consigliere Frassy:
abbiamo prorogato di 18 mesi per poter avere il tempo sufficiente
all'indizione di una nuova gara di appalto, che è una gara di
appalto delicata a cui sta lavorando un gruppo di lavoro
interassessorile. L'importo dello scorso anno era di 3,5 milioni
però c'è stato uno sfondamento sul capitolo che ci ha obbligati in
sede assestamento di aumentare, perché l'uso dell'elicottero è per
tutta l'Amministrazione regionale, per enti locali e
quant'altro.
C'è stato uno sfondamento legato soprattutto alla grossa
"operazione Mont Blanc" dell'Assessorato all'ambiente, che ha fatto
un'opera di pulizia dei ghiacciai e altri interventi. Il rinnovo
dei 18 mesi è alle stesse condizioni del contratto precedente; devo
anche dire che la società di gestione ha accettato non dico
"obtorto collo", ma quasi il rinnovo, perché sostiene che sta
lavorando in perdita per quanto riguarda il costo orario
dell'elicottero. Ripeto, si è raggiunto questo accordo alle
condizioni di minima, ma in effetti l'importo è aumentato per il
maggior uso dell'elicottero. Da questo punto di vista abbiamo dato
disposizioni interne di regolamentare in modo più stretto la
richiesta dell'elicottero che, secondo la regolamentazione
esistente, viene utilizzato non solo dall'Amministrazione
regionale, ma anche da enti locali, associazioni sportive e
quant'altro; in effetti ultimamente abbiamo dato risposte negative,
là dove si accertava che non ci fosse l'obbligo dell'utilizzo
dell'elicottero stesso.
Presidente - Pagina 167. Pagina 168. Pagina 169. Pagina 170.
Pagina 171. Pagina 172. Pagina 173. Pagina 174.
Sulla pagina 175 la parola al Consigliere Riccarand.
Riccarand (Arc-VA) - Sulle pagine 175-176 ci sono vari capitoli
sui piani di sviluppo rurale, in particolare c'è questo capitolo
41735 che ha una dotazione che cresce ancora: la competenza lo
scorso anno era di 29 milioni... adesso arriviamo a 33,750 milioni.
Questo è il maxicapitolo in cui confluiscono tutti questi
discutibili interventi di miglioramento fondiario su cui siamo più
volte intervenuti in questo Consiglio.
Pare evidente, già ad una lettura della colonna di competenza,
come a fronte di 5-6 capitoli che riguardano il piano di sviluppo
rurale, questo capitolo abbia una dotazione enormemente più alta:
contributi su fabbricati rurali e aziendali, ricomposizione
fondiaria, miglioramenti aziendali nel settore agricolo, anche il
capitolo sugli alpeggi, hanno tutti delle dotazioni contenute,
mentre questo capitolo ha una dotazione enorme; oltretutto,
all'interno di questo capitolo c'è una serie di interventi anche
molto eterogenei fra di loro.
Riteniamo che qui uno sforzo di razionalizzazione e di selezione
vada fatto, perché questa cifra continua a crescere e qui dentro ci
sono interventi utili dal punto di vista agricolo, ma ve ne sono
altri che sono interventi di modificazione del territorio senza una
ricaduta significativa a livello agricolo. Non so se avete
all'interno della gestione di questo capitolo un dettaglio più
preciso, è chiaro che così non è leggibile questo capitolo e ci
sembra che andrebbe dettagliato di più, in modo da capire cosa ha
poi una ricaduta vera sull'attività agricola e cosa invece rileva
più ad un intervento di carattere ingegneristico di rimodellazione
del territorio, rimodellazione in alcuni casi molto discutibile,
perché continuiamo ad applicare in Regione dei sistemi che in altre
zone alpine ormai hanno abbandonato, che tendono ad appiattire il
paesaggio per esigenze, viene detto, di usare maggiormente la
meccanizzazione in agricoltura, ma che poi in realtà non hanno gli
effetti desiderati e a livello paesaggistico hanno un impatto
fortemente negativo.
Presidente - La parola all'Assessore all'agricoltura, risorse
naturali e protezione civile, Vicquéry.
Vicquéry (UV) - Questo è un argomento di carattere generale;
solo due battute per rispondere, essendo evidente che non
riusciremo in fase di discussione di bilancio ad approfondire
questa tematica. Ci sono due modi di vedere, ambedue validi: non
siamo qui a difendere ad ogni prezzo interventi massicci, anzi,
diciamo che al contrario la maggior parte degli interventi che
vengono proposti sono istruiti da parte degli uffici in modo
autonomatico, nel senso che non viene accertata nessuna "violenza"
nei confronti dei territori.
La maggior parte dei capitoli riguardano le opere irrigue e
sotto questo punto di vista l'esperienza della siccità del 2003 ci
conferma della bontà delle scelte, perché là dove gli impianti di
irrigazione a pioggia hanno funzionato, la raccolta è stata
sufficiente. Il fatto che il foraggio valdostano ci sia fa
"déclencher"
tutta una serie di considerazioni, perché o
siamo conseguenti fino in fondo, oppure rischiamo di portare avanti
delle politiche non dico "miopi", ma contraddittorie, perché se da
un lato difendiamo la logica dei prodotti tipici, la logica
dell'agro-ambiente, la logica dell'alimentazione naturale,
dall'altro dobbiamo dare la possibilità alla nostra zootecnia di
autogestirsi.
Ed è di tutta evidenza che nel momento in cui ti manca il fieno
in alpeggio o, peggio ancora, in fondovalle, il sistema zootecnico
sopravvive usando integratori alimentari in senso lato, mangimi...
che è l'opposto di quanto stiamo dicendo, approvando il
disciplinare sulla fontina, lavorando sul disciplinare della
toma... Dobbiamo scoraggiare questa politica che è più comoda,
dobbiamo fare una politica che abbia una logica, così come stiamo
lavorando, è una misura che stiamo mettendo in piedi rispetto al
contrasto per l'abbandono del territorio, è un ragionamento di più
ampie vedute. Per cui, detto che la maggior parte degli interventi
si riferiscono alle opere irrigue e gli altri riguardano uno dei
pilastri della politica agricola della Regione, cioè quella del
riordino fondiario, siamo della idea che di volta in volta ci si
debba mettere attorno a un tavolo per verificare la fattibilità
tecnica di intervento.
Ci sono in effetti interventi che al metro quadrato costano
molto di più in Valle rispetto ad altre realtà, e faccio
riferimento al recupero dei terrazzamenti per l'uso della
viticoltura, ma sono scelte di fondo: da un lato, il "PTP"
definisce i terrazzamenti norma cogente a ragion veduta, per un
ragionamento di tipo paesistico, urbanistico e quant'altro;
dall'altro, noi dobbiamo comunque dare delle risposte a chi per
fortuna intende ancora rifare i terrazzamenti e riprendere la
coltura del vigneto. Sono delle politiche che devono andare di pari
passo: non possiamo con la mano sinistra accusare la Giunta di
intervenire troppo pesantemente sul territorio e, dall'altra,
vedere sparire un patrimonio non solo economicamente importante, ma
anche culturale come quello che vogliamo difendere.
Noi ci muoviamo su un'unica direzione, facendo attenzione al
rapporto costo-benefici; sotto questo punto di vista ultimamente
c'è stato un incontro in Regione e poi a Trento fra noi, Regione
alpine, e devo dire che il tipo di interventi non è dissimile.
Quando si parla di "montagna", che se ne parli in Valle, a Bolzano
o in Friuli, gli atteggiamenti sono identici e dovremo tornare su
questo tipo di ragionamenti, perché i nuovi orientamenti della
politica europea, espressi con un regolamento approvato nel luglio
di quest'anno, dicono che tra i 3 pilastri della politica europea
il secondo tocca la tutela del territorio e dell'ambiente, e al
secondo la CE dice di voler impegnare non meno del 15% del fondo
globale della "PAC" europea, per cui la stessa politica europea sta
andando verso un ragionamento di difesa dei territori svantaggiati
della montagna, posto che circa il 70% della popolazione europea
vive in campagna.
Questi sono ragionamenti che non possiamo esaurire oggi, ma
riteniamo di seguire una strategia che ha una logica ben definita,
coerente con quanto ci stiamo dicendo da anni e che abbiamo
espresso nel programma di legislatura.
Président - La parole au Conseiller Riccarand.
Riccarand (Arc-VA) - Solo per un sintetico rilievo. Siamo
assolutamente d'accordo sui terrazzamenti; quello su cui non siamo
d'accordo sono gli spianamenti. Se voi ci distinguete quello che va
ai terrazzamenti da quello che va agli spianamenti siamo
perfettamente d'accordo, perché il problema di questo capitolo è
che, così com'è, non è leggibile, dentro ci sta di tutto!
Lei parla di "ricomposizione fondiaria", ma vedo che la
ricomposizione fondiaria è nel capitolo 41740; il nostro problema è
proprio su questo maxicapitolo, in cui ci sono dentro delle cose
che vanno bene, altre che non vanno bene. Si ricorderà che quando
ho fatto un'interrogazione anche per avere dei dati sugli
spianamenti, c'è stata una difficoltà da parte degli uffici di
darli perché è tutto inserito insieme.
Chiediamo di fare un'azione: di andare possibilmente a
dettagliare di più all'interno di questo capitolo, ma soprattutto
chiediamo di fare una riflessione su questi interventi che
chiamiamo "spianamenti", i quali, secondo noi, sono molto
problematici in modo da selezionare meglio questo tipo di
interventi.
Président - Page 177. Page 178. Page 179. Page 180.
Sur la page 181 la parole au Conseiller Stacchetti.
Stacchetti (SA) - Al capitolo 42815 vedo l'assestato a 5,3
milioni, poi in competenza 400mila... vorrei capire cosa è successo
per una riduzione così drastica.
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Questo riguarda i contributi per interventi
sanitari e salvaguardia della produzione del settore della
zootecnia, è un capitolo che è stato ridotto non per scelta, ma per
necessità, nel senso che nella logica della riduzione del bilancio
sulle spese correnti abbiamo provveduto a tagliare anche questo...
perché? Perché è un capitolo dove c'è ogni anno un residuo
consistente perché tutte le politiche che riguardano la mastite
sono contabilizzate l'anno successivo e avevamo una disponibilità
di fondi che non è stata utilizzata. Questo non significa che in
competenza 2005, essendoci meno disponibilità finanziaria rispetto
al 2004, si interrompano delle iniziative che sono in corso, anzi,
è finito il piano triennale di mastite; sotto questo punto di vista
il gruppo tecnico di lavoro ha detto "stop", partiamo con una
logica che non è più rispetto all'abbattimento del capo, ma di
profilassi e di formazione ulteriore degli allevatori, e questo
dovrebbe portarci a breve tempo alla quasi eradicazione della
malattia, anche se è difficile, per cui una riduzione sul piano
mastite, ma di fatto un rilancio sul piano "IBR", che è stato però
contabilizzato su un altro capitolo che riguarda l'assicurazione
dell'AREV. Per cui, se la domanda è: "perché avete ridotto",
abbiamo ridotto perché contabilmente c'era una disponibilità di
fondi che vengono gestiti nel residuo 2005; d'altro canto si
continua su una strategia che va non nella logica dell'abbattimento
"tout court", ma nella logica della prevenzione e della
formazione.
Président - Sur la page 182 la parole au Conseiller Tibaldi.
Tibaldi (CdL) - Ero convinto che il piano mastite rientrasse nel
capitolo successivo, capitolo 42845, ovvero quello che prevede uno
stanziamento più corposo nel settore zootecnico.
Colgo però l'occasione, sulla base della risposta che ha
anticipato l'Assessore, per conoscere lo stato dell'arte sul piano
mastite: sono stati investiti diversi denari, si sapeva che
l'autunno 2004 doveva essere il momento in cui si faceva il punto
della situazione, se questa epidemia è stata debellata ci
piacerebbe saperlo, se la Valle è tuttora territorio ufficialmente
indenne dal punto di vista zootecnico è un'altra domanda che
vogliamo porre, e aggiungiamo una terza domanda che si riferisce al
capitolo in questione, dove lo stanziamento è significativo, oltre
11 milioni di euro in competenza e 13,7 in assestato, quali sono le
principali linee di intervento che vengono attuate con la legge n.
21/2001.
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Il capitolo 42845 è un capitolo di "routine",
anche se sostanzioso e tocca gli aspetti della tenuta dei libri
genealogici per circa 750mila euro, l'assistenza tecnica in
zootecnia per 2 milioni e le rassegne e concorsi zootecnici per 6
milioni, la tutela assicurativa degli allevamenti 2,5 milioni:
questa è l'analisi di dettaglio del capitolo.
Prima ho fatto riferimento alla mastite, dal punto di vista
tecnico non è compreso nel 42815, che è assistenza tecnica,
comunque dal punto di vista più generale il piano mastite ha dato
dei buoni risultati, il problema è il controllo, perché dal punto
di vista dell'impegno dell'allevatore non è indifferente perché
significa lavorare in una situazione quasi di asepsi con guanti e
farmaci specifici sulla profilassi del capo. I risultati non sono
brillanti, ma sono in linea con quanto ci si aspettava, bisogna
assolutamente continuare nella logica della formazione
dell'allevatore, è un punto cruciale del futuro della zootecnia in
Regione, perché riguarda tutte le politiche che stiamo portando
avanti.
Purtroppo dobbiamo prendere atto di una certa incostanza nel
partecipare ai nostri corsi di formazione: sono corsi di formazione
gratuiti, condotti da esperti del settore che riguardano
trasversalmente tutto, ma in alcuni settori i corsi vengono un po'
snobbati. Certo, questo è un capitolo importante, direi il più
importante assieme all'indennità compensativa e all'ambiente, sono
i 3 pilastri di sostegno alla zootecnia e sono il risultato di
fatiche grosse, di contrattazioni con l'UE che hanno dato ottimi
risultati, e dobbiamo considerarli in questa logica perché i 6
milioni di euro per le rassegne e i concorsi zootecnici sono un
pacchetto importante, ma stanno portando di nuovo la zootecnia a un
buon livello di contrattazione.
Quest'anno, per la prima volta, abbiamo potuto constatare
soprattutto nei mercati una ripresa delle compravendite. Riprendono
le fiere e questo è fondamentale rispetto all'aspetto diciamo
folcloristico delle "batailles"; questa è la sostanza del sistema
zootecnico. Il fatto che riprendano i mercati, significa che il
sistema vive ed è la conseguenza di scelte politiche precise della
Giunta, perché finché l'unico a cui rende era la Regione,
evidentemente i mercati stavano morendo, adesso questa misura
permette di mantenere in piedi il sistema. Non abbiamo ancora i
dati finali perché ci arriveranno dall'ANABORAVA, li farò avere
appena li abbiamo; le prime relazioni non conclusive sono di una
tenuta del sistema, ci assesteremo sugli abbattimenti, più o meno
in linea rispetto alle previsioni iniziali. Non sono risultati
brillanti, ed è per questo che abbiamo deciso di interrompere il
piano mastite che aveva una validità triennale, perché il piano di
abbattimento mastite era legato indissolubilmente all'altro piano
di prevenzione profilassi; si è iniziato a fare la profilassi, ma
deve essere in prospettiva la strategia principale rispetto
all'abbattimento che ha esaurito i suoi compiti nel piano
triennale.
Président - Sur la page 183 la parole au Conseiller Comé.
Comé (SA) - Sul capitolo 59645 volevo chiedere: si parla di
spese per prevenire conseguenze sulla salute umana di patologie
animali, e qui fa riferimento a un DPR del 1954 e successive
modifiche; siccome appare quest'anno in competenza, quali erano le
motivazioni che hanno portato a mettere questi soldi in bilancio
quest'anno e su quali capitoli venivano prelevati i fondi per far
fronte a determinate patologie per la prevenzione sulla salute
umana.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Volevo rispondere anche al Consigliere Tibaldi,
aggiungendo anche questo capitolo, che in accordo con l'Assessore
Vicquéry abbiamo istituito "ex novo" da quest'anno; abbiamo visto
come nelle patologie umane sia importante un osservatorio
epidemiologico che raccolga i dati e preveda delle strategie.
Dall'anno prossimo abbiamo messo in capitolo dei fondi per
l'istituzione di un osservatorio epidemiologico per le malattie
animali, pensiamo che riunendo in una unica sede e facendo
verificare dal punto di vista epidemiologico come si sta facendo
per la salute umana e per la salute animale, si riesca ad avere un
bilancio corretto delle malattie animali e, quindi, una possibilità
di intervento. Questo capitolo, in accordo con l'Assessore
Vicquéry, è gestito dai veterinari dell'USL e va proprio in questo
senso.
Président - Page 184. Page 185. Page 186. Page 187. Page 188.
Page 189. Page 190.
Sur la page 191 la parole à la Conseillère Squarzino
Secondina.
Squarzino (Arc-VA) - Ho chiesto la parola per questa pagina, in
realtà vorrei chiederla per tutto l'insieme degli interventi
promozionali per le industrie. Ieri abbiamo a lungo parlato sulla
crisi dell'industria, ci è stato detto che nel bilancio c'erano le
risposte; qui abbiamo una serie di capitoli che si concludono a
pagina 196, nel cui totale abbiamo circa 3,5 milioni in meno di
risorse per gli interventi promozionali per l'industria. Può darsi
che non sia questo il settore in cui sono collocate le risorse per
sostenere l'industria, l'Assessore ci dirà dove, ma intanto vorrei
capire la logica di questi interventi promozionali. Non mi
soffermerò capitolo per capitolo, ma chiedo all'Assessore di
descrivercelo, indicando il significato di alcuni aumenti e il
significato di alcune diminuzioni.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Innanzitutto una nota di carattere
metodologico.
Per vedere gli aumenti o le diminuzioni bisogna fare riferimento
non all'assestato 2004, bensì al programmato 2004, perché come ben
sa la collega Squarzino il bilancio ha degli elementi di
flessibilità tant'è che nel corso dell'anno si verificano delle
variazioni di bilancio, quindi è necessario fare riferimento a dati
di tipo omogeneo. Dai capitoli emerge un dato: per quanto riguarda
gli impegni che troviamo all'interno del bilancio c'è un
rifinanziamento della legge n. 6, che è la legge portante per
quanto riguarda gli interventi sugli investimenti, sia
nell'industria che nell'artigianato. C'è inoltre una novità, che è
il finanziamento della legge n. 7/2004.
Per quanto riguarda la legge n. 6, i capitoli sono il 35745,
35750, 35760, 35770, 35780, 35790; questi sono i capitoli
principali, tenete conto che poi la legge prevede anche interventi
per la promozione dei prodotti; per quanto riguarda l'artigianato i
principali capitoli sono il 47580, 47590, 47600, 47610, 47620,
47630.
Per la legge n. 7, quella della trasformazione dei prodotti
agricoli, i capitoli sono il 35795, 35805, 35810, 35815, 35820,
35825 per quanto riguarda l'industria, e per quanto riguarda
l'artigianato il 47640, 47645, 47650, 47655, 47660, 47665.
Mi pare che la domanda posta fosse una richiesta quantitativa,
perché è chiaro che le politiche si fanno con i finanziamenti a
disposizione, ma anche con la logica che sta dietro. Ora, andando a
vedere questi capitoli, cosa emerge? Emerge che per quanto riguarda
la legge n. 6, c'è stata per il settore industriale una riduzione
del finanziamento per quanto riguarda le spese di finanziamento sul
fondo regionale di rotazione per lo sviluppo delle imprese
industriali, che è il 35780, mentre c'è un sostanziale mantenimento
del 35745, che è il contributo a fondo perduto, nel senso che ci
troviamo di fronte a una situazione in cui la tendenza delle
imprese oggi è quella di utilizzare più i contributi a fondo
perduto dei finanziamenti, perché l'andamento dei tassi è stabile,
se non in riduzione. A fronte di questa riduzione che grava
rispetto ai contributi in conto interessi, troviamo un incremento
di circa 450mila euro complessivamente per quanto riguarda l'intero
insieme, legge n. 6 più legge n. 7, quindi anche da un punto di
vista finanziario è stata data una risposta per quanto riguarda la
legge n. 6.
Il Ministro del tesoro inglese che sta preparando le linee a
medio termine per quanto riguarda lo sviluppo dell'economia del suo
paese e il dato che viene fuori è quello di un rischio per l'Europa
di perdere 5 milioni di posti di lavoro. Occorre affrontare i temi
dello sviluppo su 3 versanti: quello della formazione del capitale
umano, e se andiamo a vedere nei capitoli che riguardano le
politiche del lavoro c'è un incremento di più di 2 milioni di euro
per queste politiche; interventi per la ricerca, qui nel bilancio
abbiamo un incremento di 1,250 milione in più per il 2005 rispetto
al 2004, perché questo è uno degli elementi di importanza
fondamentale, capitolo 46850, e proprio perché si è cercato in
questo piano di affrontare questi temi. Infatti, se vedete, nella
legge finanziaria c'è anche un articolo specifico per quanto
riguarda il consolidamento del debito, perché va detto che
un'azienda in crisi ha difficoltà ad accedere agli investimenti
perché non è nelle condizioni di fornire garanzie. Il terzo tipo di
intervento è nei fondi globali e riguarda la realizzazione del
piano triennale per lo sviluppo dell'industria e dell'artigianato,
con 600mila euro che vanno verso le azioni di sistema, perché il
problema delle aziende in crisi non è quello che noi non gli
abbiamo dato fondi per gli investimenti, ma è il problema di
trovare dei "partners" sul piano industriale, di creare inserimenti
azionari.
Su questo terreno ci stiamo muovendo lungo due direttrici: una,
è la deliberazione che prevede la possibilità di intervento sul
capitale delle piccole e medie imprese, che stanzia 800mila euro
per il 2004 e che verrà rinnovata per il 2005; l'altra è una
decisione di "Finaosta" di partecipare a un fondo che entra nel
capitale delle imprese che abbiano piani industriali validi.
Pertanto il bilancio lo dobbiamo vedere come una tastiera più ampia
di interventi, che prevedono finanziamenti come sono previsti nel
bilancio e poi tutta una serie di azioni, che non si iscrivono nel
bilancio perché non hanno un capitolo specifico ma sono quelle
azioni di sistema che vanno dal credito al favorire la
collaborazione fra imprese di settori diversi, al fornire strumenti
di monitoraggio e di antenne che colgono le dinamiche che avvengono
fuori della nostra Regione.
Una riduzione dei fondi è dovuta al fatto che ad esempio sul
capitolo 47005 avevamo 1,1 milione di euro che facevano parte di un
accordo di programma tra Regione e Stato per la realizzazione di
interventi nell'"area Cogne", vedi l'"area Immagine", vedi la
realizzazione della ristrutturazione del "PAC": questi sono fondi
che non troviamo nel capitolo 2005, anche perché sono fondi che
sono stati utilizzati per interventi appaltati in corso di
realizzazione.
Abbiamo preso l'impegno di fare un Consiglio tematico e quella
sarà la sede per approfondire una discussione che non può limitarsi
al commento di qualche capitolo di bilancio.
Président - Sur la page 192 la parole au Conseiller Salzone.
Salzone (FA) - Volevo sapere, sul capitolo 25032, qual è lo
stato dell'arte della definizione del piano di riorganizzazione
urbanistica di riconversione economica dell'"area Autoporto" a
Pollein, possibilmente a quanto ammontano i fondi dello Stato e i
fondi previsti e finanziabili dalla Regione.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Le faccio avere in mattinata una scheda perché
bisognerebbe essere "Pico della Mirandola" per ricordarsi tutte le
cifre! È chiaro che l'effetto dei contributi dello Stato è un
effetto in questo caso innescato dal contesto dei fondi comunitari
che la Regione ha ottenuto, quindi c'è sempre un effetto che è
legato al fatto che - come lei sa - i fondi comunitari di
"obiettivo 2" sono in parte dell'UE, in parte dello Stato e in
parte della Regione.
Dal punto di vista attuativo dopo l'inaugurazione di quel
serpentone di collegamento fra il centro direzionale e la parte dei
grandi magazzini, la cosa che è attualmente in costruzione sulla
base del piano presentato in ambito "obiettivo 2" alla CE è
quell'addendo della torre delle comunicazioni. Possiamo dire che ci
avviamo con un pieno rispetto dei tempi, che è valso anche un
premio nell'ambito di "obiettivo 2" dovuto fino adesso alla buona
capacità di spesa di tutti gli interventi complessivi di "obiettivo
2", a traguardare gli obiettivi che ci eravamo prefissati. Fra
l'altro il 20 gennaio verrà presentata da parte del Dipartimento
degli affari europei una pubblicazione di sintesi, dove saranno
riassunti tutti gli interventi di "obiettivo 2".
Président - Page 193. Page 194.
Sur la page 195 la parole au Conseiller Tibaldi.
Tibaldi (CdL) - Penso che ci sia larga condivisione se non
unanimità sul fatto che la ricerca sia uno dei motori dello
sviluppo, e che ci sia altrettanta condivisione sul fatto che
debbano essere investiti dei denari in questa direzione.
Sul capitolo 46850 vediamo che sono stati stanziati in
competenza 6,45 milioni per il 2005 e sull'assestato residui ci
sono altrettanto significative quote rispettivamente di 5,2 e 3
milioni. Oltre alle cifre impegnate ai sensi della legge n. 94/1993
più volte modificata, vorremmo sapere quali sono i risultati che
sono stati conseguiti dalle imprese che sono state beneficiate, fra
cui la "Tecdis" i cui risultati però non sembrano corrispondenti
sotto il profilo della produzione del mercato conquistato e
dell'occupazione mantenuta.
Vorremmo che l'Assessore ci desse una fotografia, anche se
sintetica, della ricerca effettuata in questi ultimi 3 anni, ma lui
ha una cognizione più ampia essendo responsabile del dicastero
dell'industria da diversi anni, quali sono le iniziative più
significative che sono state sviluppate dai nostri imprenditori
locali alla luce dei finanziamenti che abbiamo stanziato in questi
anni e di quanto è in previsione per il prossimo anno, che ammonta
a quasi 6,5 milioni.
Président - La parole au Conseiller Frassy.
Frassy (CdL) - Sul capitolo 46970 c'è 1,568 milione per quanto
riguarda interventi di bonifica, che penso che ormai siano
terminati nell'"area Cogne", comunque realizzazione di nuovi
insediamenti; vorremmo capire questo stanziamento come si pone
rispetto ai trasferimenti già effettuati a favore di "Vallée
d'Aoste Structure" che è il braccio operativo per quanto riguarda
l'infrastrutturazione dell'area, ovvero se sono risorse destinate
ad essere trasferite a "Vallée d'Aoste Structure" o se sono risorse
che vengono destinate ad altri scopi.
In relazione alla realizzazione di nuovi insediamenti vorremmo
capire se ci sono dei passi in avanti rispetto a questa vicenda,
che è lo specchio della situazione di crisi; crisi per aziende
esistenti che chiudono, ma crisi anche per un'area nuova che stenta
a decollare. "Finaosta" aveva ricevuto un mandato da parte della
Regione e seppure con grande ritardo aveva avviato una serie di
procedure, che erano procedure su scala europea per quanto riguarda
il bando e l'individuazione di quelle potenziali aziende
interessate all'insediamento dell'area.
Abbiamo visto recentemente contestualmente alla vicende della
"Pépinière", che i lavori dell'"area Cogne" stanno procedendo per
l'edificazione di una serie di strutture previste sul "master
plan", avete rifinanziato i costi di recupero della struttura
"PAC"; vorremmo capire quali aziende e quando entreranno in questi
nuovi edifici, antistanti la "Pépinière". Di questi due lotti, uno
dovrebbe essere consegnato nel giro di un anno e l'altro poco più.
Vorremmo sapere quali sono le problematiche che "Finaosta" ha
individuato.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Ringrazio per le domande, che
presuppongono doti quasi enciclopediche, comunque cercherò di
rispondere.
La domanda del collega Tibaldi sulla ricerca, dati 2004 non
definitivi: nel periodo 2000-2004 abbiamo avuto assegnati 20,951
milioni per la ricerca, di cui impegnati 15,292. Quali sono le
imprese interessate alla ricerca? Una è "Tecdis" che ha dato vita
alla "Società Dora", oggi trasferitasi nella sede della "Pépinière"
e ha visto uno sviluppo di questa attività in modo significativo;
altri interventi sono in corso nel campo della siderurgia per
quanto riguarda la "CAS"; ci sono interventi in corso per
l'industria edile, la "Nuova Ceval", per particolari tipi di
cemento prefabbricato; è stata fatta attività di ricerca dalla "GPS
Standard" sui sistemi di anti-intrusione; sono stati fatti
interventi interessanti da parte della "Olivetti Ink-jet" che,
sulla base della collaborazione sviluppatasi con "Telecom" è in
fase di ripresa con la produzione di testine per stampanti
collegata al settore della fotografia digitale. Sono stati fatti
interventi con la "Zincocelere", che non gode di una situazione
particolarmente felice, anzi il contrario, e con la "Balzano";
interventi sono in fase di presentazione da parte della "ITEM". I
progetti di ricerca è chiaro che possono avere esiti positivi o
negativi, ma quello che si può dire è che se il nostro settore
industriale non avesse avuto un intervento di questo genere, si
troverebbe in condizioni non migliori di quelle di oggi. A livello
nazionale una delle richieste degli imprenditori è quella di avere
maggiori interventi sulla ricerca, sia con sgravi fiscali che con
interventi diversi, perché il nostro è un paese che nel tempo ha
accumulato un forte "gap" in questo campo.
Per quanto riguarda le questioni poste dal collega Frassy, il
capitolo 46970 riguarda la conclusione delle attività dell'edificio
"D" ed "E", e ulteriori interventi di infrastrutturazione per il
completamento dell'area. Rispetto alla popolazione dell'area, è
stata avviata la "Pépinière", che vede già un'occupazione di circa
il 70% dei propri spazi. È inutile negare che ci sono maggiori
difficoltà per quanto riguarda l'insediamento nella restante area.
Qui è in avanzata fase la realizzazione dell'insediamento del
Consorzio artigiani, nel senso che sono alla fase di discussione
del contratto per la cessione dell'area; ci sono ulteriori
richieste da parte di altri artigiani che intendono costituirsi in
consorzio; attualmente il consorzio raggruppa circa una trentina di
imprese con un'occupazione superiore alle 200 unità.
Sul resto ho relazionato a più riprese in questo Consiglio e
rimando a quanto detto in quelle occasioni, con l'impegno, visto
che dedicheremo un'apposita seduta su questo tema, di affrontare
anche lo stato dell'arte per quanto riguarda la popolazione
dell'"area Cogne" e anche la valutazione di richieste che sono
venute dalla Confindustria valdostana rispetto all'utilizzo di
quell'area.
Président - La parole au Conseiller Frassy.
Frassy (CdL) - Senza voler anticipare un importante dibattito
nel Consiglio tematico, siamo perplessi sul fatto che vengano
stanziati 1,568 milione per il completamento degli edifici "D" ed
"E" - se non ricordo male dei due uno è destinato ai servizi e
l'altro dovrebbe essere destinato ai primi insediamenti produttivi
- e poi parla di "avanzata fase per l'insediamento del Consorzio
artigiano"! Ma lei sa bene che la fase avanzata è quella della
trattativa, perché il Consorzio artigiano deve ancora realizzare le
strutture dentro le quali andrà ad insediarsi!
Qui stiamo parlando di un finanziamento che riguarda due edifici
che nel giro di un anno sono pronti, allora il problema è di capire
se si sta recuperando il tempo perso o meno, perché due pagine
indietro si è visto un capitolo che riguardava l'Autoporto, e sono
due esempi di come può essere gestito in maniera soddisfacente la
riconversione di un'area. Nell'area dell'Autoporto man mano i
lavori venivano ultimati, vi erano già i fruitori pronti a
trasferire le loro attività, nell'"area Cogne" ci rendiamo conto
che vengono investite risorse importanti per edificare strutture
che non sapremo a chi saranno destinate, né a quali attività, con
il rischio che vengano realizzate delle strutture incompatibili con
le esigenze dei futuri utilizzatori.
Prendiamo atto che su questa cosa non ci sono novità, ma questo
vuol dire che si continua ad impiegare del denaro senza sapere
quale potrà essere il ritorno di questo investimento! Speriamo di
poter avere degli elementi più precisi nel dibattito che si farà da
qui a un mese.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Il paragone che viene fatto fra l'"area
Autoporto" e l'"area Cogne" riguarda due settori merceologici
profondamente diversi, come ben sa il collega Frassy. Lei sa quali
siano i problemi dell'industria a livello nazionale e tutti ci
aspettiamo un intervento sul piano del collegato alla finanziaria,
che possa migliorare la competitività del nostro sistema, perché
l'industria nazionale continua a perdere colpi più del resto della
concorrenza. Però c'è una cosa che può essere assimilata ai due
settori ed è questa: che l'esperienza delle aree industriali
insegna che le imprese si insediano nel momento in cui ci sono i
locali a disposizione, anche perché abbiamo avuto delle richieste
di imprese che volevano il capannone ieri, ma l'immobile
industriale non era pronto, per cui avere disponibilità di locali
rappresenta un elemento favorevole per l'insediamento di nuove
attività.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Solo perché il collega Frassy ha citato la
domanda precedente sull'Autoporto, per integrare le richieste del
collega Salzone, quel capitolo è stato istituito a suo tempo in
virtù di una deliberazione del "CIPE", che dava un'assegnazione di
4,4 milioni in modo specifico per la costruzione parte occidentale
del serpentone... questo è venuto meno. Ora, quel tipo di capitolo
- anche se in questo momento non abbiamo previsto la gestione dei
residui, verificheremo a fine anno la non presenza dei residui -...
quel capitolo sparirà.
Président - Page 196.
Sur la page 197 la parole au Conseiller Salzone.
Salzone (FA) - Sul capitolo 35640 tre brevissime domande. Alla
luce delle dichiarazioni di stampa di difficoltà di alcuni settori
del commercio, artigianato, industria e dell'edilizia, vogliamo
sapere se riusciamo, come contributi, a soddisfare le richieste; se
risulta che alcune banche hanno rifiutato di erogare il
finanziamento già accordato dalle strutture "Confidi" delle diverse
categorie; se rispetto allo scorso anno c'è differenza di
contributo.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Per quanto riguarda il ragionamento sul
contributo in conto interesse dei "Confidi" in generale, abbiamo in
fase di programmazione una valutazione delle attività che vengono
effettuate dai Consorzi di garanzia fidi, in modo da valutare di
soddisfare l'intera attività. Questo contributo deve essere dato
nel rispetto della legge n. 75, quindi l'abbattimento del tasso di
interesse non può, alla fine, comportare che il costo del denaro si
ponga al di sotto del 50% rispetto al tasso di riferimento.
Pertanto credo che questo tipo di stanziamento assolva
completamente alle necessità del "Confidi".
L'altra questione del rifiuto delle banche - si potrà
approfondire la questione, io non ne sono a conoscenza -... in
questa cosa le banche non hanno alcuna facoltà di erogare o non
erogare contributi. Le banche possono o meno affidare un cliente
con garanzia confidi, perché la banca comunque si assume il 50% del
rischio, quindi la banca comunque deve fare un'istruttoria e un
affidamento. La logica delle convenzioni permette all'imprenditore
di rivolgersi alla banca che preferisce all'interno delle banche
convenzionate con i vari "Confidi", per cui la gestione
dell'affidamento può essere o meno negata dalla banca, il
riconoscimento del contributo è svincolato dalle decisioni della
banca, perché discende dalle decisioni del Consiglio direttivo del
"Confidi". Se la situazione che mi è stata prospettata è quella di
una banca che ha negato un finanziamento assistito da garanzia
"Confidi", questo può essere vero, ma lì non c'è alcun strumento
per obbligare la banca a darlo, perché questo rientra nella facoltà
della banca, in quanto si assume il 50% del rischio. Rispetto al
contributo è inverosimile, ma se mi darà gli elementi farò gli
approfondimenti del caso.
Presidente - Vorrei chiedere al Consiglio una breve sospensione
di 5 minuti per una veloce riunione dei Capigruppo, per programmare
il prosieguo dei lavori.
La séance est suspendue de 11 heures 25 jusqu'à 11 heures
40.
Président - Nous continuons l'examen, page par page. Sur la page
197 la parole au Conseiller Stacchetti.
Stacchetti (SA) - Al capitolo 47530, contributi
all'Artigiancassa per l'abbattimento del tasso di interesse
relativo ai finanziamenti concessi alle imprese artigiane, abbiamo
un assestato di 309 milioni e una competenza di 150mila. Vorrei
capire perché questa diminuzione: se diminuiscono le richieste,
oppure si pensa di ridurre il contributo sul tasso.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Questo è un contributo che va per
l'abbassamento del tasso per interventi sia di investimento, quindi
mutuo e finanziamento, sia di "leasing". Siccome i tassi - pur con
l'abbattimento praticati da Artigiancassa - sono meno favorevoli di
quelli della legge n. 6, c'è un minor utilizzo di questo strumento,
tanto che lo abbiamo utilizzato anche con una modifica che è venuta
in Consiglio anche per l'acquisto di scorte, cosa che va incontro a
necessità di aziende aventi problemi di liquidità. In ogni caso,
essendoci una disponibilità già per quest'anno sufficiente per
coprire parte dell'anno prossimo, riteniamo che questa cifra sia
congrua. Il motivo è questo: per quanto riguarda gli investimenti
si ricorre alla legge n. 6 perché è al tasso dell'1% mentre
l'Artigiancassa è intorno al 4, e abbiamo attivato un nuovo
strumento che invece non c'è nella legge n. 6 e riteniamo che la
cifra stanziata sia sufficiente per coprire questa richiesta.
Président - Page 198. Page 199. Page 200. Page 201. Page 202.
Page 203. Page 204.
Sur la page 205 la parole au Conseiller Tibaldi.
Tibaldi (CdL) - Una domanda all'Assessore Caveri: il 64100 è un
capitolo importante, come ben sa l'Assessore, spese per pubblicità
e azioni promozionali turistiche: 5,190 milioni di euro di
competenza, quindi una cifra importante, per azioni promozionali
che abbiamo contestato per determinate scelte che sono state fatte.
Tuttavia, all'inizio novembre c'è stata la consueta assemblea
annuale degli operatori del settore sotto il nome di "Assise del
turismo", dove sono stati presentati anche i risultati della
campagna promozionale gestita dalla società "Saatchi & Saatchi"
insieme a "Zenith Optimedia Group". In quell'occasione avrebbero
dovuto essere resi noti dei dati sulla capacità di penetrazione del
messaggio promozionale della campagna così impostata da questa
agenzia. Chiedevo all'Assessore se ha a disposizione dei dati o
delle valutazioni che sono emerse in quella sede e se ce le può
comunicare.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Il 64100 non riguarda solo la campagna
pubblicitaria, peraltro c'è anche la campagna pubblicitaria.
Devo dire che per quanto riguarda la campagna pubblicitaria
abbiamo avuto per il primo anno la campagna della "Saatchi &
Saatchi" e dall'inizio dell'anno prossimo avremo concluso anche
l'appalto per la nuova agenzia pubblicitaria dell'area francofona,
attualmente in corso. Farò avere la documentazione della relazione
tenuta in occasione dell'incontro di Saint-Vincent sia dalla
"Saatchi & Saatchi" che ha riassunto i contorni della campagna
pubblicitaria. In queste ore stiamo definendo alcuni elementi della
campagna per il 2005, avendo deciso anche di fare un soggetto neve;
cioè fino adesso abbiamo puntato soprattutto sulla pubblicizzazione
dell'estate, ma abbiamo un soggetto neve che è uscito in queste ore
e mostra un maestro di sci con un bambino; questo messaggio si
accompagna a quelli estivi, che erano castelli, cascata,
enogastronomia per quanto riguarda l'immagine sui giornali.
Riguardo ai giornali stiamo riflettendo di reinserire il
prossimo anno "Panorama" e "L'Espresso", che quest'anno non
facevano parte della campagna, mentre, per quel che riguarda la
televisione, avevamo due soggetti che erano: "mountain bike",
estremamente spettacolare che finiva con l'immagine conclusiva
della catena del Monte Bianco, e la famiglia gioiosa con mucche nel
prato che è stato particolarmente gradito. Farò avere questa parte
della "Saatchi & Saatchi" e anche la valutazione della "Zenith
Optimedia"; si trattava del primo anno, quindi è prematuro fare dei
bilanci: l'impatto della campagna sembra essere stato positivo, ne
abbiamo anche verificato le criticità: per esempio l'immagine sui
quotidiani tende a sparire soprattutto se è mezza pagina, la
cattiva riproduzione grafica che è tipica della stampa e dei
quotidiani rischia di mortificare la campagna. Naturalmente so già
che a lei la campagna non piace, ma non tutti i gusti "sono al
limone", per fortuna ci sono anche quelli a cui piace...
È stata apprezzata molto la parte radiofonica, che è quella più
propriamente di servizio, che il giovedì su "RTL 102" e su "Radio
Monte Carlo" dà una rappresentazione di cosa si svolge durante il
week-end. È probabile che il prossimo anno rafforzeremo a
Saint-Vincent Internet, perché è un fenomeno molto interessante dal
punto di vista promo-pubblicitario, soprattutto perché le persone
che entrano in contatto con i nostri "banner" su alcuni siti hanno
la possibilità di registrare la propria e-mail e questo fidelizza
la clientela e ci consente di mandare, sia sul mercato francese che
sul mercato italiano, delle informazioni periodiche a questo
pubblico che viene fidelizzato. Le farò avere copia della
documentazione di Saint-Vincent, di cui peraltro faremo gli
atti.
Président - Page 206. Page 207. Page 208. Sur la page 209 la
parole au Conseiller Frassy.
Frassy (CdL) - Il capitolo 64811 è di nuova istituzione, in
quanto fa riferimento alla legge n. 8/2004 che anche il nostro
gruppo aveva votato, una legge importante per quanto riguarda lo
sviluppo del settore degli impianti funiviari. In questa legge ci
sono una serie di previsioni e di procedure. Peraltro, quando
abbiamo discusso ed approvato quella legge, c'era una previsione di
spesa per il 2005 di 10 milioni di euro; vediamo che questa spesa è
stata triplicata in 30 milioni di euro. Vorremmo capire quali sono
gli interventi che dovrebbero essere stati oggetto di domande già
istruite ed approvate dall'Assessorato, in quanto nel disegno di
legge si faceva riferimento a un iter preciso.
Président - La parole au Conseiller Maquignaz.
Maquignaz (UV) - Volevo chiedere all'Assessore innanzitutto se
in questi 30 milioni di euro per il 2005 sono compresi anche i
finanziamenti per l'innevamento artificiale, dopo ho visto altre
voci legate all'innevamento artificiale con delle cifre più basse,
e poi volevo segnalare sempre la situazione relativa a
Breuil-Cervinia, che non rientrerà in questa famosa legge o
perlomeno vi rientrerà con percentuali molto basse. Ritengo
necessario intanto evidenziare l'importanza di questa enorme cifra
che viene messa a bilancio per il 2005 con uno sforzo economico
della Regione non indifferente di circa 60 miliardi e, nel
triennio, di quasi 200 miliardi. Qui voglio fare una battuta che è
riferita allo sviluppo economico della nostra Regione e devo anche
dire che mi sembra di capire che l'intenzione del Governo regionale
è quella di andare nella direzione dei investire nel settore del
turismo e degli impianti. Questi 200 miliardi stanziati in questi 3
anni sono un messaggio chiaro della linea di questa Giunta.
Vorrei però segnalare la problematica del Breuil-Cervinia e di
Courmayeur che, ancora oggi, si trovano nella situazione difficile
di non sapere come affrontare il rifacimento di questi impianti,
per cui aspetto una risposta dell'Assessore.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Naturalmente la rappresentazione che facciamo nel
bilancio 2005-2006-2007 è la rappresentazione realistica di quanto
è stato chiesto ai sensi della legge n. 8. Oggi siamo in grado di
sapere che abbiamo una rappresentazione della realtà, quindi questi
fondi che sono 30 milioni di euro sul bilancio 2005, 35 milioni sul
bilancio 2006 e 27 milioni sul bilancio 2007 fanno fronte alle
richieste che abbiamo ricevuto, a cui va aggiunto, per completezza,
il recupero intorno ai 23 milioni di euro dalle leggi precedenti,
che abbiamo fatto confluire sulla legge n. 8. In parte questo avrà
un criterio di retroattività, come previsto dalle norme di legge,
anche nel periodo fra l'apertura del procedimento con Bruxelles e
l'entrata in vigore della legge n. 8, quando alle società degli
impianti di risalita abbiamo dato delle percentuali inferiori a
quelle fissate dalla legge. Oggi ci troviamo intorno ad un montante
di 103-104 milioni di euro per i prossimi anni, a cui vanno
aggiunti i 60 milioni di euro della funivia del Monte Bianco, che
ha un finanziamento a sé.
Possiamo dire che l'"enveloppe" è notevole e non riguarda solo
gli impianti di risalita, ma tutto quello che è previsto dalla
legge n. 8. La legge n. 8 ha allargato il novero dei contributi
sotto alcuni profili: penso ai "gatti delle nevi", all'innevamento
artificiale, e ad alcune strutture funzionalmente connesse. Credo
di aver risposto al Consigliere Frassy sotto il profilo della
copertura: la rappresentazione dei 30 milioni di euro con quanto
previsto dalle leggi precedenti va a copertura del breve interregno
prima della chiusura con Bruxelles e poi garantisce la copertura a
completamento delle richieste che ci sono arrivate e che sono di
prospettiva; poi naturalmente nell'"Omnibus" c'è una previsione
ulteriore che ci permetterà di avere questo piano complessivo.
Porterò la deliberazione completa nelle prossime Giunte prima della
fine dell'anno.
Le graduatorie che presenteremo per le 5 tipologie di
finanziamento ai sensi della legge n. 8 terranno conto anche
dell'indicazione di preoccupazione che viene da parte del collega
Maquignaz. Da qui alla fine dell'anno tutti i fondi che impegneremo
consentono ancora dei contributi interessanti, fra 15 e 18%, per
località come Courmayeur, che facendo parte di una "holding"
internazionale è considerata una grande struttura, mentre
Breuil-Cervinia rientra nelle piccole e medie imprese, quindi
abbiamo una possibilità di finanziamento maggiore. Impegneremo
questi fondi in particolare per gli impianti di Breuil-Cervinia e
Courmayeur, per consentire la copertura, poi nel caso di Courmayeur
abbiamo addirittura un accordo di programma a copertura della
telecabina di Dolonne, che aveva già messo al riparo quei fondi da
tutte le turbolenze delle trattative con Bruxelles.
Si tratterà da parte nostra di capire, di intesa fra tutti, in
particolare con l'Assessore Marguerettaz, da cui dipende "Finaosta"
che è l'azionista di riferimento e negli impianti di risalita
l'azionista di maggioranza, alla luce di uno studio che in questa
fase è condotto dal prof. Zanetti e dalla sua équipe, come
intervenire in generale nei comprensori sciistici della Regione, in
particolare e rapidamente nel caso del Crétaz, dove abbiamo già
opportunamente rinviato la scadenza tecnica per un anno. Dopo
l'approvazione dell'"Omnibus" ci troviamo di fronte ad una scadenza
tecnica di quegli "ski-lift" nel novembre 2006 e questo ci consente
di operare con molto più respiro di quanto sarebbe stato se la
scadenza fosse avvenuta nel novembre 2005, quindi stiamo studiando
soprattutto perché ciò avvenga nel pieno rispetto delle indicazioni
pervenuteci dopo la notifica da parte degli uffici della "DG
Concorrenza", in particolare dall'allora Commissario Monti. Posso
dirle che sia per Breuil-Cervinia che per Courmayeur, con delle
tipologie diverse, si tratterà di trovare il modo di poter
soddisfare quella necessità di modernizzazione sciistica dei
comprensori che è necessaria in entrambi i casi.
Président - La parole au Conseiller Frassy.
Frassy (CdL) - Ancora brevemente su questo argomento.
Noi abbiamo una preoccupazione di tipo temporale, nel senso che
sappiamo che questi interventi finanziari hanno un termine finale
che è il 2006, dopodiché questi finanziamenti non saranno più
utilizzabili, e nella legge ci sono procedure che dovrebbero essere
rispettate. O noi siamo distratti oppure non ci risulta che la
Giunta abbia utilizzato la possibilità prevista dall'articolo 3,
comma 3, ossia di individuare criteri e modalità che possono
aumentare sino a un massimo dell'80% i contributi, che sono
stabiliti invece per il 2005 in una entità del 10% come entità
standard, perciò ci sembra che questa opzione la Giunta non l'abbia
ancora attivata. Non ci risulta neppure che la Giunta abbia
approvato la graduatoria definitiva, perché la legge è stata
approvata a fine giugno ed entro la metà di luglio le aziende
avrebbero dovuto presentare al servizio competente dell'assessorato
il piano degli interventi per il 2005.
Le perplessità sono anche rafforzate dal modo in cui vengono
esposte queste risorse, e qui apro una parentesi: il problema di
fondo in questa Regione non sono mai stati i soldi, quanto le
progettualità e i modi in cui venivano spesi i soldi. Infatti
abbiamo una teoria di spesa di 30 milioni di euro, ma ci rendiamo
conto di avere una cassa molto debole, cioè abbiamo una cassa di 7
milioni di euro. Su una situazione del genere abbiamo la sensazione
che qualcosa non abbia funzionato nella programmazione
dell'impostazione legislativa, e la nostra preoccupazione è ancora
più forte quando ci troviamo di fronte a una legge a termine,
perché il 1° gennaio 2007 questi soldi non ci sono più.
Andando a vedere le leggi di spesa importanti, non c'è questa
grossa divaricazione fra competenza e cassa e qui siamo di fronte
ad una divaricazione significativa: 30 milioni rispetto a 7 milioni
di cassa ipotizzati come spendibili. È su questo che volevamo
capire cosa è successo, perché abbiamo il convincimento che
rispetto alla previsione dell'impianto legislativo qualcosa stenti
a decollare, perlomeno nell'ambito delle aspettative che il
Consiglio si era coltivato scrivendo quel disegno di legge, perciò
se potesse darci un maggior dettaglio su questa situazione, le
saremmo grati.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - La posso del tutto rassicurare circa i tempi
tecnici di presentazione delle domande e di istruttoria tecnica
delle domande, che essendo state presentate nel mese di luglio
hanno comportato un'istruttoria ciclopica da parte di un servizio
particolarmente flebile qual è il servizio impianti funiviari
"SIF", presso il Dipartimento trasporti, e devo dire che pur
essendo un piccolissimo drappello sono stati bravissimi a fare
delle istruttorie in tempi molto rapidi. Le istruttorie vanno alla
valutazione di una commissione tecnica che le ha esaminate, ho già
gli elaborati definitivi che faranno parte di una deliberazione di
Giunta, in cui questa questione dell'80% viene chiarita come
previsto dalla legge. Credo che o nella Giunta del 10 o nella
Giunta del 20 delibereremo la graduatoria, sapendo che nel fondo
cassa i soldi ci sono per la copertura completa del
finanziamento.
Vorrei quindi essere assolutamente rassicurante; d'altra parte
l'ho fatto nei numerosissimi incontri che abbiamo avuto in alcuni
casi anche con il presidente della Regione e con gli impiantisti;
fra l'altro questo è uno sforzo importante che collegialmente il
Governo regionale ha voluto fare, perché l'incremento dei fondi a
disposizione del mio assessorato è prevalentemente dovuto a questa
"botta" micidiale, che non è dovuta ad una cattiva programmazione
da parte dell'Amministrazione, ma al fatto che purtroppo il
contenzioso con l'UE è durato alcuni anni, e in quegli anni c'è
stato un rallentamento nel rifacimento degli impianti. Non è esatto
dire che la legge n. 8 è una legge a scadenza, lo è esclusivamente
per la situazione di Courmayeur e del Breuil-Cervinia.
Nella discussione che abbiamo concluso, abbiamo ritenuto che
solo le stazioni che hanno più 2000 posti letto di tipo
alberghiero, hanno un finanziamento che va a scemare fino al 1°
gennaio 2007. Ritengo che dobbiamo rinegoziare tale questione,
perché questa logica dell'azzeramento poteva andare bene in quanto
a quel punto rinunciare a due stazioni in favore dell'80% per le
altre era un punto di equilibrio accettabile. Ritengo che la
questione del Breuil-Cervinia e Courmayeur andrà ripensata e La
Thuile è anche molto vicina ai 2.000 posti letto. Per le altre
stazioni noi abbiamo solo un obbligo di informazione con la CE che
ci è stato sancito nella lettera di trasmissione, quindi dovremo
dare ogni anno alla CE dei dati sulla soglia dei 2.000 e anche
sull'andamento del turismo internazionale in Valle d'Aosta.
Si può dire che questa non è una legge a termine, ma questa
logica del tetto del finanziamento all'80% è a regime, quindi non
ci sarà d'improvviso una caduta della legge nel 2007. Questo non
significa che non si debba riflettere sulle economie di scala e
sulle maggiori redditività che il settore degli impianti a fune
deve generare, perché noi abbiamo 3 tipologie di impianti di
risalita che sono: gli impianti piccoli che hanno una forte
funzione di tipo sociale - Valsavarenche, Rhêmes, Valgrisenche -,
gli impianti medi che sono quelli più in difficoltà - Cogne,
Champorcher, Crevacol, Palasina di Brusson -, le grandi stazioni di
impianti di risalita che hanno dei problemi diversi, adesso al di
là della questione Courmayeur e Breuil-Cervinia, già evocata
nell'intervento del collega Maquignaz, abbiamo dei comprensori
vasti che hanno diverse necessità a cui corrispondere, quindi:
Pila, La Thuile e il Monterosa Ski. La posso rassicurare sul fatto
che i tempi di applicazione della legge sono perfettamente in linea
con quanto previsto; posso dirle che, tolte le urgenze che nel
frattempo la Giunta ha affrontato con altri strumenti, come è il
caso della sostituzione di uno "ski-lift" con una seggiovia nel
comprensorio sciistico di Cogne o la costruzione di alcuni "snow
park" che erano necessari per la fine di vita tecnica di alcuni
"ski-lift", per il resto c'è stata una piena applicazione della
normativa, che era una legge nuova con tutte le situazioni
farraginose, però da qui alla fine dell'anno - come previsto -
delibereremo.
Come confermato più autorevolmente dalla dott.ssa Bertin, la
problematica non esiste perché il fondo di cassa è largamente
capiente per la copertura dei 30 milioni di euro nel 2005.
L'importante è che arrivi l'impegno, la cassa si sblocca a seconda
delle richieste di finanziamento che arriveranno da parte degli
impianti di risalita e che si "spalmeranno" nel corso
dell'anno.
Président - La parole au Conseiller Maquignaz.
Maquignaz (UV) - Volevo segnalare il fatto di questo enorme
investimento fatto nel settore degli impianti, credo che sia una
risposta politica alle Olimpiadi del Piemonte nel 2006. In aula
abbiamo dibattuto più volte del problema che poteva esserci nel
2006 quando le località turistiche del Piemonte saranno rimesse a
nuovo; ritengo che questa somma sostanziosa, nei 3 anni, di quasi
260 miliardi di vecchie lire, sia un messaggio chiaro per dire:
"contrastiamo anche noi, sviluppando le nostre località e
portandole al meglio".
Ci tengo a segnalare nuovamente il discorso di Courmayeur e
Breuil-Cervinia. Cervinia si trova in una situazione di impianti
della partenza del vecchio Crétaz che sono impianti vecchissimi, la
proroga fatta nella finanziaria dello scorso anno aiuterà a fare
ancora un anno, ma l'invito chiaro che faccio alla Giunta è quello
di trovare una soluzione alternativa per arrivare a finanziare
questa parte di impianti del comprensorio basso del
Breuil-Cervinia.
Président - Page 209.
Sur la page 210 la parole au Conseiller Tibaldi.
Tibaldi (CdL) - Sulle infrastrutture ricreativo-sportive, anche
qui, c'è un importante stanziamento e dei residui che sono
addirittura il doppio rispetto a quello impegnato in competenza per
il 2005, ovvero le cifre sono 3,5 milioni di euro di competenza e
residui 6,9 milioni. Sulle infrastrutture ricreativo-sportive
sappiamo che c'è anche un lavoro da parte dell'Assessore che, con
il supporto di un autorevole consulente, sta facendo una
ricognizione dell'esistente sul territorio e anche in commissione
abbiamo parlato della volontà - perlomeno manifestata
dall'Assessore - di evitare di creare "strutture fotocopia" nei
vari Comuni e di diversificare l'offerta ricreativo-sportiva nelle
varie zone della Valle.
Volevamo sapere in quale direzione verranno utilizzate queste
risorse e poi se questa volontà manifestata si sta concretizzando e
prenderà avvio nell'esercizio in corso.
Président - La parole au Conseiller Salzone.
Salzone (FA) - Sempre sullo stesso capitolo, 64820, nel
condividere il fatto che c'è stato un incremento rispetto all'anno
scorso e senza bisogno di una risposta, chiederei solo
all'Assessore se è possibile avere, anche non oggi, gli interventi
che l'Assessore intende finanziare.
Président - La parole au Conseiller Comé.
Comé (SA) - Sicuramente questo capitolo ha attirato l'attenzione
di tutti, perché anch'io volevo fare delle domande su questo, ma
sono stato preceduto dal collega Tibaldi.
Condivido pienamente sulla diversificazione delle strutture
sportive soprattutto nei Comuni, perché corriamo il rischio di
avere tutti campi di calcio, tutti palazzetti dello sport, con
spese di gestione e con un utilizzo ridotto a qualche giorno
nell'arco dell'anno. Volevo capire quali erano le infrastrutture
che venivano potenziate e come mai si fa dalla prima volta, anche
sul capitolo successivo, un ricorso ad un mutuo presso l'istituto
del credito sportivo, se questi 500mila euro servono per completare
il finanziamento per le infrastrutture o se per conto suo, per un
progetto a sé.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Questa ritengo che sia una delle questioni più
delicate che dovranno essere risolte nel corso del 2005.
Abbiamo ancora vigente questa vecchia legge del 1986, che
potremmo definire "la legge dei sogni", nel senso che nel tempo,
con successive deliberazioni di Consiglio, ogni volta che qualche
amministratore veniva in Regione dagli anni '80 in poi, compreso il
Sindaco Comé, veniva inserita in una deliberazione di Consiglio
molto farcita qualunque tipo di infrastruttura si ritenesse
necessaria. Naturalmente i fondi non erano mai sufficienti, però
devo dire che qualunque Sindaco, credo anche Comé nel corso della
sua campagna elettorale per le regionali avrà detto: "è però
inserita nell'elenco della deliberazione di Consiglio...".
Credo che in realtà la necessità di modificare la legge del 1986
sia sotto gli occhi di tutti, anche se nel tempo ha subito
successive modificazioni. Penso che - e presenterò all'inizio di
gennaio una proposta sulle infrastrutture ricreativo-sportive e sul
golf, perché ritengo che la questione del golf vada assorbita
togliendo la legge specifica che avevamo, che era stata fatta
meritoriamente dall'Assessore Lavoyer, in un'epoca in cui c'era una
grande richiesta di golf e bisognava rispondere subito a queste
richieste - oggi dobbiamo farle rientrare nelle infrastrutture
ricreativo-sportive.
Qual è la filosofia della nuova legge? È quella di avere un
piano regionale per evitare le dispersioni di energia, proponendo
tutte le formule possibili: finanziamento totale da parte della
Regione e il caso più significativo di una struttura di questo
genere è stato il "Palaindor" di Aosta; finanziamento parziale,
cioè un Comune può venire e dire: "l'infrastruttura falla da me
piuttosto che da lui, perché io compartecipo in maniera virtuosa";
può essere un "projet financing" fatto da società private o
prevalentemente da società sportive; stiamo lavorando su una prima
ipotesi di "projet financing" attraverso un'associazione sportiva
per la costruzione di una nuova piscina perché non c'è più acqua a
sufficienza per i nuotatori valdostani; dopodiché il ricorso al
Credito sportivo, perché non siamo "Babbo Natale", per cui anche il
fatto che abbiamo avuto nel tempo, acceso con il Credito sportivo,
un accordo specifico molto capiente di una cinquantina di miliardi
di lire, di cui se ricordo bene ne sono stati spesi 3, deriva dal
fatto che avendo gli altri disponibilità finanziarie, non si
ricorreva al Credito sportivo, che oggi è estremamente favorevole.
Fra l'altro il decentramento del Credito sportivo fa sì che oggi
presso il "CONI" ci sia un ufficio a Milano, con il quale stiamo
per fare un nuovo accordo molto favorevole e molto capiente, utile
anche per altri tipi di infrastrutture perché il Credito sportivo,
avendo a disposizione molti soldi, tende ad espandersi rispetto ad
un solo sport, ma ad una serie di altre infrastrutture. Pertanto
abbiamo cominciato ad allocare questi soldi in vista dell'utilizzo
del Credito sportivo, essendo un po' più magre le finanze invece
nel capitolo di copertura della legge.
Cosa dobbiamo fare nel piano lavori? Di significativo e di assai
costoso c'è la pista "Leo David" che deve essere completa per tutte
le ragioni che sappiamo; è in corso di realizzazione nella zona del
Consigliere Comé la pista ciclabile, che prosegue per lotti, quindi
nel 2005 ci sarà il lotto fra Fénis e Nus; altri si fanno vivi per
piste ciclabili; dobbiamo completare l'area sportiva di Brissogne;
c'è da completare il "Palaindor" entro la primavera, ci sarebbe il
palazzetto dello sport che rientrava negli accordi degli anni '80,
ma credo che questo potrebbe essere visto complessivamente rispetto
alla necessità di avere un palazzetto non solo per lo sport, ma
anche per le manifestazioni in Aosta, anche rispetto allo
spostamento dello stadio "Puchoz", su cui stiamo lavorando,
dall'area di Aosta alla possibile area di Sarre. E poi in molti
altri si sono fatti vivi con iniziative proprie: per esempio Arnad
vuole un palazzetto per il palet, allora noi abbiamo fatto fare uno
studio per capire qual è l'evoluzione degli sport popolari, perché
per esempio ci sono dei campi di palet nel cotonificio ex
"Brambilla", quindi bisogna capire avendo dei campi lì se ha senso
farne di nuovi, rientra già in una logica di programmazione.
Abbiamo distaccato dal piano di sviluppo del casinò - perché
molto richiesto - il tiro all'elica di Châtillon che è del tutto
opportuno e rispetto al quale il Comune di Châtillon sta facendo
una progettazione. Il tiro all'elica, lo dico al collega Frassy che
è interessato, è una pratica che, al posto di tagliare la coda ai
piccioni per farli uscire storti e per far godere il tiratore,
utilizza un'elica di plastica che è irregolare e va via come il
piccione senza spargimento di sangue. Chi tira all'elica viene
considerato potenzialmente un giocatore del casinò; questo avviene
in Costa Azzurra o vicino a San Remo. Farò avere il piano lavori, è
chiaro che ci troveremo di fronte a una serie di necessità.
Ringrazio la dott.ssa Bertin che mi ha dato il dettaglio di
alcuni interventi; come dicevo, avremo la "Leo David" in Comune di
Gressoney-Saint-Jean, la pista ciclabile della Comunità montana
Monte Emilius, la pista ciclabile della Comunità montana Valdigne.
Abbiamo poi il poligono di tiro nel Comune di Aosta che si trova
ancora in fase progettuale; è in corso di realizzazione il
completamento della pista di fondo di Brusson in vista dei "master"
di fondo all'inizio del 2006, poi legato al "Palaindor" ci sono da
fare i campi da tennis, che sono strutture accessorie.
Questi sono gli interventi, ma ce ne sono molti altri, come il
completamento delle attrezzature di biathlon di Bionaz, che stanno
molto a cuore al Sindaco di Bionaz. Tutto questo dovrà
legittimamente rientrare nella nuova legge sullo sport, che
arriverà in Consiglio ai primi dell'anno.
Président - Page 211.
Sur la page 212 la parole au Conseiller Maquignaz.
Maquignaz (UV) - Ho visto i capitoli 69940 e gli altri che
seguono, legati al finanziamento per gli investimenti relativi alle
strutture golfistiche; mi sembra di vedere fondi non dico
limitati... per il discorso generale legato al golf. So che noi, al
Breuil, stiamo portando avanti quel progetto che l'Assessore
conosce di allargamento a 18 buche del campo di golf. Volevo
segnalare il fatto che nei prossimi anni ci sarà una crescita nel
turismo golfistico in Italia di circa il 30%, per cui volevo
chiedere qual è la situazione dell'allargamento del campo da golf
di Gignod e quale sarà il futuro dello sviluppo golfistico nel
centro valle e nella bassa valle, quali possono essere le
ipotesi.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - So che il collega Maquignaz ha già un importante
"handicap" nel golf, pur avendo cominciato a giocare da poco tempo,
quindi devo dire è anche interessato come valente golfista.
Naturalmente è vero che nella logica di risparmio che ha
caratterizzato il bilancio di quest'anno abbiamo, per quanto
riguarda il 2005, concentrato le risorse finanziarie per il
raddoppio del campo di golf del Breuil-Cervinia, che diventerà la
prima struttura a 18 buche della Regione. Mi auguravo che alcuni
problemi procedurali consentissero di fare un po' di movimentazione
terra prima dell'inverno ma la logica talvolta litigiosa del Breuil
ha impedito il completamento di alcune procedure, per cui l'inizio
della costruzione del campo avverrà con lo scioglimento delle nevi
nella primavera avanzata del prossimo anno. Possiamo immaginare che
con l'esercizio 2005-2006 arriveremo al completamento del campo che
- mi auguro - possa essere praticabile nella tarda estate del
2006.
La legge del 1999 deve essere riscritta perché l'obbligatorietà
di un meccanismo di presentazione delle richieste di finanziamento
dei campi da golf da parte dei Comuni ha creato una logica da
partecipazioni statali dei campi da golf, per cui non diamo niente
invece ad eventuali investitori privati, che in alcuni casi devono
essere invece sollecitati alla costruzione dei campi da golf. Senza
immaginare nella zona della Valdigne una possibilità di modifica
del campo da golf attuale della Val Ferret, perché l'eventuale
allargamento non rientra per il momento nelle richieste del Comune
di Courmayeur; iniziando dall'alta Valle abbiamo un
"pre-pre-preliminare" del Comune di Morgex per la realizzazione di
un 9 buche, che per il momento è ancora indeterminato.
Cosa abbiamo di altro? Quanto scritto nello studio sul golf.
Abbiamo ricevuto una richiesta di raddoppio del campo da golf di
Gignod che stiamo prendendo in considerazione; sappiamo che è in
ebollizione la zona di Pollein che sta studiando un campo a 18
buche; entrerà in esercizio il campo pratica di Brissogne nella
primavera con la messa a norma dei "green"; abbiamo una richiesta
non ancora depositata del Comune di Cogne per la realizzazione di
un 9 buche turistico, quindi analogo al 9 buche di Pila o di
Gressoney; è in fase avanzata di studio un golf nel Comune di Ayas;
si discute di un'ipotesi di un campo da golf, ma è tutto
indeterminato, nella zona Saint-Vincent/Châtillon oppure nella zona
della bassa Valle. Naturalmente avendo noi 800mila euro nel
bilancio 2006 e analoga somma in quello del 2007, non si può
pensare che la capienza sia infinita, quindi bisognerà operare
delle scelte che saranno politiche e assieme tecniche, che vogliono
evitare una inutile moltiplicazione dei golf.
Come il Presidente ci ricorda sempre, grazie al suo "animus"
agricolo, non è che si può pensare che andiamo a sacrificare
porzioni di terreni straordinari dal punto di vista agricolo per la
costruzione di golf, che poi se costruiti in numero eccessivo,
rischiano semplicemente di farsi concorrenza fra di loro, quindi ci
sarà una pianificazione attenta nei prossimi anni, se necessario la
Giunta non si tirerà indietro per eventuali integrazioni delle
somme attualmente a disposizione. Si tratterà, nel corso del 2005,
di pianificare tutti quegli interventi, partendo dal "fiore
all'occhiello" del Breuil-Cervinia, perché quel campo dimostrerà
qual è l'importanza, specie nelle stagioni che oggi gli albergatori
di quella zona considerano un po' sfortunate, e l'impatto enorme di
un campo da golf specie in una zona paesisticamente straordinaria
come la conca del Breuil.
Président - La parole au Conseiller Tibaldi.
Tibaldi (CdL) - Due domande al Presidente in merito ai due
capitoli 64965 e 64970 sulla casa da gioco. Si parla di
"disciplinare"; le spese di investimento qui previste ai sensi
dell'articolo 14, cioè piano di sviluppo, sappiamo che la Regione è
coinvolta nella compartecipazione alle spese e accantona insieme
alla casa da gioco una quota annua che corrisponde al 6% dei
proventi; 4,815 milioni sono le spese di competenza, lo stesso
l'assestato, i residui sono 3 milioni. La "Casinò S.p.a." è entrata
in funzione dal 1° gennaio 2003 e così pure il disciplinare dei
rapporti fra Regione e casa da gioco; qual è la somma ad oggi
accantonata per il piano di sviluppo?
La seconda domanda riguarda il capitolo soprastante: 13,350
milioni di euro per le spese correnti, una competenza che è
inferiore rispetto all'assestato 2004... significa che queste spese
vanno verso la riduzione e per quali motivi?
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Adesso mi faccio dare il dettaglio, ma non
c'è nulla di discrezionale nell'ambito della decisione di prevedere
un importo inferiore, perché il calcolo che permette di individuare
la somma destinata alle manifestazioni è matematico, non permette
una discrezionalità; bisogna solo verificare di avere disponibilità
sufficienti per determinarle nel senso che nel disciplinare si dice
che il 14% viene destinato alle attività per le manifestazioni,
questo viene suddiviso il 52% in capo all'Amministrazione regionale
e il 52% porta a quel tipo di attività. Le altre sono spese
correnti e per determinare gli importi che da 10,750 milioni, che
si riferiscono alle manifestazioni, e raggiungere i 13,350 milioni
che lei trova, deve aggiungere 2,5 milioni che sono la previsione
di un eventuale premio alla società che gestisce, qualora la
proporzione fra i giochi lavorati e i giochi elettronici assuma una
certa percentuale. Il legislatore, all'atto dell'approvazione del
disciplinare, penso abbia voluto incentivare la casa da gioco a
promuovere i giochi lavorati rispetto ai giochi elettronici;
qualora questo tipo di rapporto sia rispettato il disciplinare
prevede un beneficio.
C'è un'altra previsione - che è di 100mila euro - per l'acquisto
dei gettoni, perché anche questi sono previsti nel disciplinare e
sono a carico dell'Amministrazione regionale. La previsione di
spesa è un cumulo di spese correnti, la parte più importante è
quella delle manifestazioni. Devo andare a vedere qual è il
dettaglio dell'anno precedente, ma saranno altre spese correnti
riguardo al disciplinare.
Il capitolo dei 4,815 milioni riguarda somme destinate al piano
di sviluppo; abbiamo avuto modo di parlare più volte del piano di
sviluppo, dicendo che questo piano è propedeutico all'utilizzo di
detti fondi, per cui l'allocazione in bilancio discende da un
calcolo percentuale, quindi il 6% viene allocato, l'utilizzo di
questi fondi è condizionato all'approvazione di progetti contenuti
in un piano di sviluppo. Lei qui ha le 3 voci, che sono la voce
"residuo", la voce della "competenza" di 4,815 milioni e la somma
che è di competenza del 2000, questi sono i valori. Avendo la
colonna "residui", qui abbiamo la colonna della"competenza" con
4,815 milioni, quella dei "residui" che è la previsione, e la
"competenza" di quest'anno di 4,815...
(interruzione del Consigliere Tibaldi, fuori
microfono)
Président - La parole au Conseiller Tibaldi.
Tibaldi (CdL) - Faccio una precisazione perché l'Assessore ha
girato intorno ai numeri... continuava a dire 3 milioni sono i
residui, 4,815 la previsione di competenza; ma è facilmente
intelligibile perché è scritto "nero su bianco"!
Volevo solo capire questo: se la previsione del 2005 è 4,815
milioni, vuol dire che si prevede di accantonare questa cifra ai
sensi dell'articolo 14, come quota parte di quel 6% per il piano di
sviluppo. Poi ci sono i residui per 3 milioni, che stanno a
rappresentare le quote finora accantonate nel 2003 e nel 2004 ai
sensi dell'articolo 14. La somma complessiva a fine 2005 che si
prevede di accantonare per il piano di sviluppo sarebbe di circa
7,815 milioni di euro. Mi conferma o no?
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - C'è stata probabilmente una incomprensione,
però al di là di questo, qui ricadiamo sempre nelle regole della
contabilità pubblica, le ho detto che abbiamo fatto un'operazione
di previsione nel bilancio 2003 per queste attività, al termine del
2003, qualora queste previsioni non abbiano avuto un impegno, vanno
in economia; così come quanto previsto nel 2004, se non fosse
impegnato entro il 31 dicembre 2004, anch'esso andrebbe in
economia; quindi, nel momento in cui non c'è l'impegno, non è in
una logica aziendale che si crea un fondo di accumulo, ci sono
delle previsioni e in caso di non impegno vanno in economia.
Perché nel residuo che è il residuo presunto alla fine del 2004,
abbiamo ancora indicato 3 milioni? Perché qualora vi fosse la
presentazione del piano di sviluppo con l'individuazione di
progetti che poi devono essere approvati, in modo tale da
utilizzare quella previsione, quello sarebbe un importo che va a
residuo, ma la formalizzazione dell'impegno avviene nell'anno.
Qualora non avvenisse nulla entro il 31 dicembre 2004, la
situazione viene azzerata e per questi investimenti rimarrà la
previsione del 2005.
La "Casinò S.p.a." sul piano di sviluppo non ha una
compartecipazione, non è come le manifestazioni; queste hanno un
fondo che viene individuato e che viene compartecipato; per quanto
attiene il piano di sviluppo lei lo deve vedere come un contributo
agli investimenti di un'azienda, quello che non viene coperto viene
fatto in autofinanziamento.
Président - Page 213. Page 214.
Sur la page 215 la parole au Conseiller Frassy.
Frassy (CdL) - Ci sono due capitoli, 67770 e 67790, che dalla
dizione del capitolo dovrebbero riferirsi alle corresponsioni che
vengono effettuate per integrare il prezzo del biglietto pieno
rispetto alle categorie che ne hanno diritto.
Ci chiediamo come mai ci siano dei residui così alti, c'è un 30%
di residui, dovrebbero essere delle spese che vengono sostenute man
mano che si verificano...
Président - La parole au Conseiller Riccarand.
Riccarand (Arc-VA) - Volevo intervenire sul capitolo 67770 per
fare questa osservazione: adesso entrerà in vigore la carta
elettronica per gli anziani per agevolare l'uso, da parte loro, dei
mezzi pubblici con le agevolazioni tariffarie previste per gli
anziani.
Rimane irrisolto il problema dell'effettiva integrazione
tariffaria, quindi l'estensione della tessera magnetica alle altre
categorie di utenti, in particolare il problema è urgente per gli
studenti, per i quali ci sono tariffe fortemente diversificate a
seconda se usano la ferrovia o l'autobus. In particolare gli
studenti che usano l'autobus hanno dei costi che sono molto
elevati, quindi sarebbe opportuno usare la possibilità di questa
carta magnetica come quella che viene data agli anziani a tutte le
altre tipologie di utenti, in particolare agli studenti, in modo da
agevolare questa categoria di persone che pagano prezzi notevoli
per gli abbonamenti su autobus.
L'altro problema per l'integrazione tariffaria è rappresentato
da questa disparità di tariffe attualmente esistenti: se avete
degli orientamenti, se avete preso delle decisioni, perché gli
aumenti di tariffe che sono state decise negli anni scorsi sulle
tariffe autobus, invece di restringere la forbice l'hanno
allargata, quindi non vorrei che alla fine per arrivare
all'adeguamento tariffario si vada ad incrementare le tariffe che
vengono pagate per il servizio ferroviario, invece di andare a
diminuire quelle che attualmente sono eccessive per quanto riguarda
il servizio di autobus. Coglievo l'occasione di questo capitolo per
avere informazioni in particolare rispetto agli studenti che usano
gli autobus per recarsi a scuola.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - La parte "residui" viene calcolata in maniera
previsionale nel mese di settembre, e sono sicuro che la parte
"spese per il trasporto agevolato di portatori di handicap" è un
fondo che è destinato ad esaurirsi per una serie di questioni
legate ad un forte aumento degli utenti. Molti anziani
ultrasessantacinquenni finiscono per essere in questa categoria,
quindi ambiscono ad avere questi trasporti speciali che sono un
autentico "fiore all'occhiello" per la nostra Regione, in quanto
consentono per motivi di lavoro e anche di svago di avere questo
servizio addirittura personalizzato con l'utilizzo di piccoli
pullman. Fra l'altro la cifra, essendo calcolata a settembre, non è
particolarmente impressionante, visto che abbiamo ancora un
trimestre da esaurire.
Per quel che riguarda l'impostazione del Consigliere Riccarand,
credo che da questo punto di vista si debba essere espliciti.
Abbiamo un sistema complessivo di gratuità o di sconti che non
esiste in nessuna parte dell'universo, nel senso che sia nella
logica di agevolare la rotaia, sia nella logica di tutela delle
persone più anziane, siamo all'avanguardia e il fatto che la Giunta
abbia riconfermato le stesse cifre è perché considera questo
impegno come un impegno sociale.
È ben nota la questione degli autobus specie delle vallate
laterali e vedremo come affrontarla. Come ha giustamente detto il
collega Riccarand, sarà più facile affrontarla nell'ambito del
"SIT"; nel corso del 2005 queste benedette ferrovie hanno avuto
rispetto al "SIT" degli atteggiamenti ondivaghi (adesione, non
adesione) e ora siamo fermi all'adesione e, da qui alla fine
dell'anno, impegneremo delle cifre per fare in modo che ci sia
questa integrazione del "SIT", contando anche sul buon senso dei
gestori degli autoservizi che non possono porre delle condizioni
strangolanti per l'inserimento delle ferrovie nel "SIT". Non è vero
che non carichiamo gli studenti sul "SIT", lo stiamo facendo nel
senso che dal 1° gennaio per la zona di Aosta, dal 3 gennaio per il
resto della Valle, inizierà la sperimentazione sugli anziani e sui
portatori di "handicap", ma nel frattempo si stanno caricando le
carte per gli studenti universitari. Naturalmente non abbiamo
potuto farlo prima perché non sapevamo quanti sarebbero stati gli
interessati a causa delle iscrizioni ai corsi universitari.
Siamo sensibili alla necessità che si devono trovare degli
elementi di riequilibrio fra i forti sconti che facciamo sul treno
- si arriva al 40% - e la mancanza di politiche tariffarie di
sconto per alcune fasce di studenti. Si tratterà, nel corso del
2005, quando avremo sempre meglio la fotografia reale dei transiti
sulle autolinee, di capire il da farsi. Noto un'inversione positiva
per quanto riguarda la questione dei grandi pullman, che erano un
elemento impressionistico per tutti quelli che vedono viaggiare i
grandi pullman semivuoti. Con le richieste di quest'anno abbiamo
visto un buon senso da parte delle società che cominciano anche a
comperare dei pulmini. È vero che questo non ridurrà molto i costi,
perché il grande costo sono gli autisti, ma è anche vero che dal
punto di vista della qualità ambientale i piccoli pullman - adesso
tutti "Euro 3" o "Euro 4" - hanno un tasso di inquinamento più
basso dei pullman "Euro 2".
Président - Page 216.
Sur la page 217 la parole au Conseiller Frassy.
Frassy (CdL) - Solo per sapere a cosa si riferisce il capitolo
67910.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Glielo farò sapere perché, a caldo, non glielo so
dire. Immagino che siano degli obblighi derivanti dal fatto che
abbiamo una gestione diretta della funivia Buisson-Chamois. Mi
riprometto di farglielo sapere più tardi.
Président - Sur la page 218 la parole au Conseiller
Riccarand.
Riccarand (Arc-VA) - Su due capitoli di questa pagina. Il primo
è il 68050 che riguarda la telecabina Aosta-Pila, per la quale vedo
che c'è un incremento notevole dei costi previsti di competenza da
500.755.000,00 euro e anche per chiedere - perché mi sembra che ci
si avvicini ai tempi di scadenza di questo impianto - quali sono le
riflessioni e gli orientamenti che si stanno facendo relativamente
a questo importante impianto di arroccamento. Il secondo è il
capitolo 68090 e successivi, perché c'è il sistema tranviario
Pila-Cogne, credo sia l'occasione per avere il punto rispetto alla
vicenda dei locomotori e al viaggio inaugurale di questa nuova
ferrovia.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - Credo che l'incremento della cifra sia dovuto al
fatto che, con deliberazione di Giunta, abbiamo dato mandato alla
"Pila S.p.a." di effettuare la progettazione necessaria per il
rifacimento della telecabina; l'indirizzo della Giunta è quello,
essendo imminente la scadenza che avverrà nel 2008, di essere
preparati e semmai di riflettere sull'eventuale opportunità di
anticipare i tempi, perché quella telecabina dal punto di vista
manutentivo e funzionale ha avuto, fin dall'esordio, una serie di
problematiche non indifferenti, legate in particolare ad una serie
di automatismi che molto spesso fermano l'impianto. Tutto si sta
predisponendo per il rifacimento con un ammodernamento
dell'impianto che avverrà in tempo per evitare la revisione
generale, il cui costo è talmente elevato da far presupporre la
convenienza del rifacimento dell'impianto.
Per quanto riguarda il mitico "trenino di Cogne", devo dire che
le notizie delle ultime ore sono abbastanza confortanti. In questo
momento stiamo risolvendo ancora alcuni problemi tecnici, in
particolare non è stata ben definita la questione della ricarica
delle batterie, che in queste ore è stata risolta dal punto di
vista tecnico in maniera esatta rispetto alle previsioni; abbiamo
intenzione di chiudere per l'inizio dell'anno il nuovo contratto
per i locomotori e la capienza di questo capitolo dovrebbe essere
più che sufficiente per la realizzazione dei locomotori. Come lei
sa, la fabbrica di Lecco, la "Costaferroviaria", è stata rilevata
da un gruppo serio, quindi ci auguriamo che in tempi brevi si possa
risolvere la questione. Nel frattempo pensiamo di spostare anche i
10 vagoncini che sono stati già realizzati in passato e sono
giacenti presso il costruttore, di spostarsi nella ex
"Costaferroviaria" per fare quel lavoro da lei sollecitato
parecchie volte, che è quello di dare a queste cabine una
tipizzazione che possa consentire anche una riconoscibilità dei
vagoncini.
Per quanto riguarda la parte edilizia siamo agli sgoccioli ed è
avviato sia il discorso di formazione del personale, che di
cessione alla "Pila S.p.a." che farà probabilmente una società la
quale si chiamerà "Pila S.p.a. Ferroviaria"; quindi da questo punto
di vista mi auguro - come ho detto anche esponendomi personalmente
a Cogne - che il 2005 sia l'anno in cui questo treno possa entrare
in esercizio, con gli opportuni scongiuri.
Président - Sur la page 219 la parole au Conseiller Frassy.
Frassy (CdL) - Ritorno per un momento sulla tramvia - in
relazione al capitolo 68100 - in retrospettiva e in prospettiva; la
caratterizzazione di questa tramvia sono i costi e questo è ancora
più significativo - anche se sono minimali rispetto ai costi per la
sua ultimazione - che ci siano già dei costi di gestione, non
essendo mai entrata in funzione.
La domanda che sorge spontanea è come si fanno a prevedere
90mila euro, che poi con i residui di 10mila verranno spesi per
intero, di un servizio che non esiste, in quanto il capitolo
titola: "Oneri derivanti dalla gestione della tramvia
intercomunale".
Président - La parole au Conseiller Comé.
Comé (SA) - Sul capitolo 68170, spese di gestione
dell'Aeroporto, ho visto che qui...
(interruzione del Consigliere Frassy, fuori
microfono)
... ma gestisce il collega Frassy il Consiglio! Prendiamo atto
di questa nuova gestione...
Presidente - ... mi parrebbe giudizioso, al di là delle battute,
terminare con la richiesta formulata dal collega Frassy, alla quale
la Giunta... vuol dare risposta ora o alla ripresa? Alla ripresa.
Sono le ore 13, vi chiedo puntualità alle ore 15,30 per la ripresa
dei lavori.
La seduta è tolta.
---
La séance se termine à 12 heures 58.
