Classificazione
BENI CULTURALI
Interventi vari
Musei, biblioteche, archivi storici e aree di interesse archeologico


Resoconto integrale del dibattito dell'aula
Oggetto del Consiglio n. 1101 del 26 gennaio 2000 - Resoconto
OGGETTO N. 1101/XI Lavori di restauro e intervento di
copertura della Porta Pretoria ad Aosta. (Interpellanze)
Interpellanza Preso atto delle numerose lamentele
evidenziate, sia verbalmente che con lettere e testimonianze
comparse sui vari giornali della Valle d’Aosta, in
seguito alla posa di un "tetto di cemento" sulla Porta Pretoria, al
fine di evitare la discesa della pioggia sulle stesse;
Tenuto conto che la legge nazionale sui beni culturali ha
stanziato per il triennio 1999 – 2001 la somma di
197 miliardi per la tutela del patrimonio artistico e che, nello
specifico, per il corrente anno, sono a disposizione cinquanta
miliardi di lire;
Considerato che, soprattutto quest’anno, sia per
il Giubileo sia per le celebrazioni del passaggio di Napoleone in
Valle d’Aosta, la nostra regione, e conseguentemente
la città di Aosta, sarà interessata dalla presenza di numerosi
turisti;
i sottoscritti Consiglieri regionali
Interpellano
la Giunta regionale per conoscere:
1) le motivazioni in base alle quali è stata scelta tale
soluzione;
2) se sono state analizzate eventuali altre soluzioni che non
fossero così visibili ed antiestetiche nel rispetto dello stile del
monumento storico.
F.to: Lanièce - Marguerettaz - Comé - Viérin M. - Squarzino
Secondina
Interpellanza Premesso che a fine dicembre u.s. sono
terminati i lavori di restauro della cortina interna della Porta
Pretoria di Aosta, eseguiti in base al progetto redatto dagli
Uffici della Soprintendenza ai beni culturali;
Rilevato che il risultato dei lavori in premessa ha radicalmente
mutato l’aspetto monumentale della Porta Pretoria,
ora più simile ad uno dei tanti muri di contenimento stradale di
cui è ricca la regione;
i sottoscritti Consiglieri regionali
Interpellano
l’Assessore all’Istruzione e
Cultura per sapere:
1) quali sono stati i criteri di scelta dei tecnici incaricati
della progettazione e realizzazione dell’intervento,
se nei loro curricula vi siano esperienze in materia di restauro su
monumenti di epoca romana e quali titoli e specializzazione
abbiano;
2) quale giudizio esprima l’Assessore sul
risultato del restauro e se non ritenga opportuno riesaminare e
ripensare l’intervento non ancora effettuato sulla
cortina esterna;
3) se non ritiene che tale intervento si discosti vistosamente
da rigidi vincoli e dalle pesanti limitazioni che la Soprintendenza
pone ai privati, allorché essi operino su propri beni immobili.
F.to: Frassy - Tibaldi - Lattanzi
Presidente
La parola al Consigliere Frassy.
Frassy (FI)
Quest'interpellanza nasce a seguito della
prima parte del restauro effettuato sulla cortina interna della
Porta Pretoria. È un restauro che ha destato non poche perplessità,
perché al di là del punto di vista personale di chi sta illustrando
l'interpellanza, peraltro punto di vista che in quest'aula è
condiviso anche da altri colleghi, visto che non è l'unica
interpellanza e che sono comunque tutte interpellanze a più firme,
è un restauro, dicevo, che ha sollevato perplessità anche da parte
di molti nostri concittadini, alcuni probabilmente senza competenze
in merito, altri probabilmente con competenze più specifiche in
materia.
È innegabile che la cortina interna della Porta Pretoria abbia
cambiato aspetto e abbia un aspetto ben diverso rispetto
all'aspetto che ancora ha la cortina esterna della Porta Pretoria
dove l'intervento di restauro non è ancora stato effettuato.
Allora noi esprimiamo delle forti perplessità sul risultato
finale. Noi forse con un'espressione forte, ma con un'espressione
che riteniamo che possa far intendere qual è l'impatto visivo che
danno le mura della Porta Pretoria, le abbiamo definite simili ad
uno dei tanti muri di contenimento stradale. Ma questa è purtroppo
la sensazione che si ha soffermandosi davanti a questa porta.
Vorremmo capire pertanto quali sono stati i criteri che hanno
guidato questo restauro, vorremmo capire quali sono i giudizi che
l'Assessore esprime in merito, e poi vorremmo anche capire se il
metro d'intervento sulla Porta Pretoria è lo stesso metro che viene
utilizzato dalla Sovrintendenza negli interventi che i privati
fanno sui loro immobili. Voglio illustrare in sintesi questi tre
aspetti posti nella parte finale dell'interpellanza, iniziando con
i criteri di scelta dei tecnici.
Siamo abituati a vedere come l'Amministrazione non sia parca
nell'incaricare tecnici esterni all'Amministrazione anche per
progetti di tipo minimale; voglio ricordare un aspetto che avevamo
sollevato con ironia nello scorso Consiglio: incarichi affidati a
studiosi che provenivano da università della Lombardia per
individuare i siti campione ai fini di interventi di tipo idraulico
e geologico.
Di conseguenza, su aspetti che hanno una minore valenza dal
punto di vista storico-culturale, gli incarichi e il coinvolgimento
di persone esterne, che dovrebbero avere competenze aggiuntive
rispetto a quelle reperibili in loco, abbondano! In questo caso
abbiamo dei dubbi che sia stata seguita questa strada, e se questa
strada è stata seguita, al di là di quella che è la definizione di
"tecnico" ci piacerebbe capire questi curricula cosa potevano
portare a supporto dell'esperienza, perché un conto è essere
laureati in architettura, un conto è essere specializzati in
archeologia, un conto è poi aver messo a frutto queste
specializzazioni, questi percorsi accademici con restauri di una
certa importanza. Perciò vorremmo capire se c'è stata attenzione in
questo caso.
Vorremmo capire qual è il giudizio estetico che l'Assessore
esprime, perché se è un giudizio estetico di soddisfazione,
anticipiamo già la nostra preoccupazione per il destino dell'altra
cortina, della cortina esterna. È vero che i monumenti possono
degradare, ma è altrettanto vero che la Porta Pretoria ha 2000 anni
di storia, ha 2000 anni di guerra, ha 2000 anni di sommossa, 2000
anni di pioggia e di gelo e d'intemperie! Allora leggere che sono
stati messi gli anemometri per misurare il vento, perché il vento
danneggia la pietra utilizzata, ci fa sorridere, perché anche se
viene misurato il vento, dubito che ci possano essere gli strumenti
che consentano di evitare gli effetti del vento, salvo che qualcuno
non pensi d'inglobare in una campana di vetro la Porta
Pretoria.
Potrebbe essere un esempio di architettura moderna o
post-moderna, che va a sovrapporsi ad un'architettura sicuramente
più classica. Se la pioggia e il vento possono creare dei danni, mi
domando qual è il senso di mettere queste apparecchiature che, per
modeste che siano nei loro ingombri, sono comunque dei corpi
estranei.
Ci preoccupa anche il fatto di apprendere che la copertura in
cemento è provvisoria, per due motivi: intanto perché sappiamo che
non c'è nulla di più definitivo in Italia, e la Valle d'Aosta non
fa eccezione di ciò che è provvisorio e precario, e poi perché
vorremmo capire cosa ci sarà in sostituzione di questa
provvisorietà, della copertura in cemento che attualmente si
intravede, o meglio si vede in maniera significativa.
Il terzo e ultimo aspetto, che peraltro non è minore quanto ad
importanza, riguarda le problematicità che l'Assessore sicuramente
conosce esserci con i privati. Molte volte la Sovrintendenza ha
negato nelle ristrutturazioni apertura di finestre per bagni che
dovevano essere realizzati per rendere a norma igienica e sanitaria
locali che non lo erano, molte volte ha utilizzato dei criteri
molto rigidi che nei fatti pregiudicavano l'utilizzo in termini di
comfort moderno e comunque di norme che oggi sono indispensabili
per poter abitare in un immobile; non ci sembra che in questo
intervento la Sovrintendenza abbia tenuto lo stesso criterio di
rigidità assoluta a tutela di quella che è l'immagine che la storia
presenta ai contemporanei del monumento, del manufatto o
dell'immobile.
Pensiamo che su questo aspetto sia opportuno che l'Assessore ci
racconti quanto è accaduto nei preliminari, ci racconti se questa
soddisfazione che qualcuno ha riportato sulla stampa abbia avuto
una condivisione anche a livello di esperti, se ritiene di
coinvolgere per l'intervento prossimo della cortina esterna esperti
che possono fare il punto su quello che abbiamo fatto e su quello
che non dobbiamo ripetere.
Presidente
La parola al Consigliere Lanièce.
Lanièce (Aut)
Brevemente. Il collega Frassy ha già
evidenziato aspetti che sono propri anche dell'interpellanza
presentata dal nostro gruppo e dalla collega Squarzino, per cui non
farò un intervento lungo. Voglio solo dire che le ristrutturazioni
sono da sempre oggetto di discussione: ricordo in merito una mia
precedente iniziativa consiliare che riguardava la nuova
ingabbiatura del Teatro romano, simbolo della lentezza burocratica,
ma anche della delicatezza degli interventi necessari per
conservare e mantenere intatti i preziosi reperti storici che
Aosta, ma più in generale tutta la nostra regione, possiede.
Eppure quella delicatezza che è stata adottata per il Teatro
romano, sembra che sia venuta meno, forse perché sembrava brutto
tenere ingabbiate le Porte Pretoriane nell'anno del Giubileo. Non
credo di parlare a sproposito se cito le numerose lamentele che ci
sono pervenute in questi giorni, oltre a quelle comparse sui
giornali della nostra regione in merito alla scelta adottata della
posa "di un tetto di cemento" sulle Porte Pretoriane, al fine di
evitare la discesa della pioggia sulle stesse. Insomma si spendono
soldi pubblici per studi di fattibilità e sperimentazione e l'idea
innovativa dei tecnici che hanno curato la ristrutturazione delle
Porte Pretoriane è quella di ricoprirle di cemento, per far sì che
la pioggia non scenda? Se invece di trovarsi di fronte ad un
monumento pubblico e storico di siffatta importanza, fossimo di
fronte ad un immobile di proprietà privata, la Sovrintendenza
avrebbe concesso l'autorizzazione per un simile intervento? Penso a
questo punto di poter dare la risposta dicendo: sicuramente no!
Proprio per questi motivi abbiamo presentato
quest'interpellanza, per chiedere alla Giunta regionale le
motivazioni specifiche in base alle quali è stata concessa la posa
di questo "tetto di cemento" sulle Porte Pretoriane, oltre a voler
sapere se vi erano altre soluzioni alternative che non fossero così
visibili ed antiestetiche, nel rispetto dello stile del monumento
storico. Attendiamo la risposta dell'Assessore e poi interverremo
per replicare.
Presidente
La parola all'Assessore all'istruzione e
cultura, Pastoret.
Pastoret (UV)
In primo luogo va premesso che l'intervento
sulla parte occidentale della Porta Pretoria - perché è di questo
che si parla - a cui dovrà seguire quello sulla parte orientale,
doveva essere un intervento di diagnosi e di restauro. Ciò è stato,
ma a questo si è aggiunta una necessità non prevedibile e non
prevista in relazione alla gravità dello stato del monumento di
protezione. Necessità che si è verificata e definita nel corso dei
lavori.
L'intervento della Porta Pretoria, come dicevo, ha interessato
la parte occidentale, quindi non è completo, né lo sarà dopo la
ripulitura e il restauro della parte orientale, perché la Porta
Pretoria sarà successivamente interessata da un intervento di
recupero di tutto il monumento, che concernerà anche la Torre dei
Signori di S. Orso e le zone limitrofe, e qui sì, Consigliere
Frassy, con un incarico esterno all'Amministrazione, come è stato
precedentemente sollecitato.
Ciò che oggi è stato fatto è stato un intervento di ripulitura,
di protezione e di diagnosi, e la diagnosi è stata possibile in
modo efficace e definitivo grazie alla presenza del ponteggio, che
ha consentito analisi e studi continuati e ravvicinati al monumento
stesso. Una diagnosi che continua per certi aspetti con la raccolta
di dati non solo relativamente al vento, che viene effettuata
grazie alle strumentazioni di rilievo che sono state poste sulla
porta stessa. Strumentazioni non definitive, perché servono per
rilievi specifici, anche se scambiate da qualcuno per cavi
elettrici di alimentazione, cosa che non è.
Per quanto riguarda la progettazione, essa riguardava
l'intervento di restauro. Progettazione che è stata effettuata
direttamente dagli uffici, in quanto in essi sono presenti tutte le
componenti necessarie: dall'archeologo all'architetto, al chimico,
al restauratore, eccetera.
Va detto, lo ricordo, che la Regione possiede un gruppo di
specialisti riconosciuti ed anche affermati, al punto di essere
sovente, a volte troppo sovente per l'Amministrazione, chiamati a
fornire parere o consulenze da altre Sovrintendenze, da organismi
nazionali ed internazionali; fra questi vi sono ad esempio persone
che hanno tenuto corso sul restauro archeologico sia in Italia sia
all'estero, quali esperti del Ministero degli affari esteri. Questo
per dire che le competenze non sono del tutto assenti per quanto
riguarda queste persone.
In considerazione delle difficoltà oggettive di realizzazione
dell'intervento, le persone in esso coinvolte hanno più volte
cercato confronti con altri esperti del settore, e questo genere di
confronto è stato portato su vari fronti, sia in occasione di
raduni internazionali e nazionali di esperti della materia, a
questo proposito ricordo due casi in cui sono state presentate le
problematiche concernenti la Porta Pretoria: il Convegno sulla
conservazione dei beni nel bacino del Mediterraneo, tenutosi a Rodi
nel 1997, il Convegno di scienze e beni culturali del 1997 di
Bressanone, sia - oltre che a questi organismi - alla Commissione
beni culturali della Regione, composta e formata da tecnici esperti
e riconosciuti nel settore dei beni culturali.
Persone di cui poi fornirò nomi e curricula. E poi anche in un
dibattito pubblico che c'è stato il 26 novembre 1999, del quale
tutti i consiglieri credo abbiano ricevuto invito alla
partecipazione, e con una successiva visita il giorno seguente al
monumento stesso per illustrare quali erano le problematiche, a cui
si doveva far fronte per l'intervento. Questo anche con lo scopo di
avere un confronto con la cittadinanza e con i rappresentanti delle
varie organizzazioni che si interessano di patrimonio
monumentale.
Veniamo alla copertura. La necessità di una copertura che
fornisce un aggetto a protezione dell'apporto diretto di acqua è
legata, ed evidenziata ulteriormente in fase di restauro, alla
forte erosione per il dilavamento riscontrato sul monumento.
Detta erosione si è verificata per una ragione assai semplice,
forse non nota, ma che è bene dire qui; per il fatto che,
contrariamente a quanto si crede e a quanto purtroppo anche
incautamente è stato scritto da qualche opinionista nostrano, la
Porta Pretoria non è fatta di sassi o di pietre, non è insomma
composta da blocchi di granito, ma di un materiale ottenuto da una
particolare lavorazione di sabbia e sassi cementati fra loro da
calcare e chiamata correntemente puddinga. Questo conglomerato con
l'andare del tempo è stato sottoposto a un dilavamento ed ha subito
delle erosioni, di cui darò i dati. Alcune misurazioni accurate
infatti hanno permesso di dare un peso all'influenza di detta
erosione nel corso dei secoli. I blocchi esterni superiori hanno
oggi circa 20 cm in meno di superficie rispetto all'originale. La
profondità del concio è passata dai 90 cm iniziali ai 75-72.
Questa differenza è stata ricavata dalle valutazioni delle parti
più prominenti del monumento, parti rimaste più protette a causa
delle sovrastrutture medioevali che erano addossate all'arco, un
fenomeno quello dell'erosione superficiale che ha riguardato anche
le parti interne del monumento in quanto l'acqua si era creata
nuove vie erodendo i materiali originali, percolando
successivamente attraverso la muratura.
La causa principale di questi fenomeni si può legare in
particolare alle fasi di disgelo e di ristagno dell'acqua sulle
superfici, acqua che non era adeguatamente convogliata, intaccando
così le precedenti coperture e disgregando soprattutto l'interno
del monumento.
Era quindi evidente la necessità di un risanamento della
situazione, con l'intenzione di convogliare le acque e di
proteggere le superfici dei blocchi mediante uno sbalzo della
copertura. A tale proposito si deve ricordare che durante
l'inverno, in alcuni particolari momenti, lunghe colature di acqua
ghiacciata segnavano la superficie e rendevano pericoloso anche il
transito sotto il monumento. Tale copertura ha l'altezza minima
utile per far sì che, partendo dal centro, si siano potute ottenere
due pendenze capaci di convogliare l'acqua ai lati estremi
dell'arco e inoltre la pendenza presente dal bordo esterno verso
l'interno ha la funzione di ridurre fenomeni di percolamento
esterni alla copertura, evitando gli effetti dovuti al gelo prima
descritti. In considerazione di quanto detto se ne ha che l'altezza
della copertina è di circa 25 cm. Sono questi gli spessori minimi
che consentono di ottenere pendenze di almeno l'1 percento ritenuto
il minimo limite di sicurezza.
Quest'esigenza ha imposto certamente un intervento invasivo, ma
un intervento che forse al momento è in grado di permettere la
riduzione di uno dei fattori di maggiore degrado evidenziato sulla
superficie.
La scelta del tetto è dovuta al fatto di non voler interagire
sul monumento e questo per vari motivi. In primo luogo, per evitare
di apportare ulteriori danni alle superfici o alle strutture già
fortemente danneggiate, appoggiandovi delle strutture che potessero
mantenere una copertura. In secondo luogo, occorreva anche avere
una struttura che offrisse garanzie di efficace copertura e di
resistenza all'acqua.
Il tutto senza che nulla di questi materiali andasse ad
interagire con le superfici del monumento e permettendo la massima
reversibilità della copertura stessa. Tale copertura, ora visibile,
è in realtà così composta: si tratta di un multistrato formato da
un tessuto traspirante, a diretto contatto con le superfici del
monumento, un telo di polietilene per bloccare l'eventuale apporto
di acqua che dovesse giungere accidentalmente alla superficie, una
stesura di malta di copertura, con predisposizione di piani
inclinati appositi per convogliare le acque verso la parte interna
della sommità, in modo da evitare situazioni di scolo di acque per
tracimazione degli impluvi e conseguente percolamento delle
superfici di pietra sottostante, uno strato di silicone
idrofobizzante per ridurre l'assorbimento di acqua, dovuto ad
eventuali infiltrazioni, una copertina in rame per permettere un
facile scorrimento dell'acqua e per impedire il diretto contatto
con la superficie di malta generalmente più assorbente e per
agevolare le operazioni di pulizia che andranno effettuate per
rimuovere gli ostacoli nel cammino dell'acqua.
Come si può intuire, l'attuale copertura è completamente isolata
dal monumento, quindi completamente reversibile in quanto non ha
creato nessun aggancio con il monumento stesso; in pratica, la si
potrebbe rimuovere semplicemente sfilandola dall'alto.
Per andare ad attenuare gli inconvenienti relativi alla
ristrutturazione estetica, questo riguarda l'intervento sulla
facciata, si è provveduto a mimetizzare la superficie con una masta
a granulometria variabile, che permettesse di omogeneizzare le
cromie presenti e di far attenuare le diversità dei materiali
utilizzati, restando comunque pur sempre distinguibile come
richiede la teoria del restauro, internazionalmente e generalmente
riconosciuto, così come è la pratica in uso in tutte le parti del
mondo.
Nella fase progettuale il problema della copertura era stato più
volte analizzato e valutato, sono state anche avanzate soluzioni
diverse, ma in ogni caso esse sarebbero risultate di dimensioni
superiori e più impattanti rispetto a questi famosi 25 centimetri
di spessore totale, più visibili e spesso molto più invadenti a
causa della struttura necessaria a supportarle.
Si deve ricordare come anche la copertina di piombo precedente
all'attuale era visibile dal basso e che qualsiasi tentativo di
convogliare le acque avrebbe necessitato di predisporre strutture
con evidenti problemi di visibilità. In ogni caso si era verificata
la necessità di imporre una struttura di superficie, che avesse
anche la forza necessaria a sostenere la neve e il vento, una
struttura di tali caratteristiche avrebbe imposto la necessità di
avere agganci diretti con la struttura muraria sottostante, il che
avrebbe portato a predisporre dei fori caricati a cemento o resine
epossidiche direttamente dentro la cortina muraria o nei conci di
pietra della parte superiore.
A tutto ciò va aggiunto che, come detto in apertura, sarà
definito un progetto d'intervento generale sul monumento e le parti
adiacenti, e che proprio in quest'ottica è stata posta la copertura
in questione, che è perfettamente rimovibile e non definitiva.
Ho già ricordato degli incontri che sono stati promossi a questo
proposito. Voglio anche ricordare che il progetto non è stato fatto
e realizzato, è stato presentato alla Commissione beni culturali
nella quale sono presenti archeologi e architetti di esperienza di
fama nazionale e internazionale. Detta commissione ha valutato
anche con una visita al cantiere in corso l'opportunità di tale
intervento e ha approvato il fatto che si è cercato di rendere tale
copertura la più limitata possibile, risultato non raggiungibile
con strutture più complesse.
Per quanto riguarda la Commissione beni culturali, vorrei
ricordare ai colleghi da chi è composta, al di là di quelli che
sono i funzionari della Sovrintendenza, nella persona del
Sovrintendente e dell'assistente chimico. Essa è composta dalla
prof.ssa Francisca Pallares, esperto nel settore dei beni
archeologici, Direttore dell'Istituto internazionale degli studi
liguri e Docente universitario all'Università di Roma, dal prof.
Luigi Marino, esperto nel settore dei beni architettonici, Docente
di restauro presso la facoltà di architettura di Firenze,
dall'arch. Emilio Lombardi, esperto nel settore dei beni paesistico
ambientali, già Dirigente del settore paesaggio della Regione
Piemonte, dal dr. Michele Di Macco, esperto nel settore dei beni
storico-artistici, Docente di storia dell'arte all'Università di
Torino, dalla dott.ssa Anna Maria Foschi, esperto nel settore di
catalogazione ed inventario, dalla prof.ssa Rosanno Maggioserra,
esperto nel settore museologico, già Direttrice dei musei civici di
Torino, Anselmo Lucat, esperto in beni culturali, designato dalle
associazioni culturali e regionali individuate dalla legge n. 79,
dal dr. Damiano Lodri, esperto in beni culturali designato anche
lui dalle associazioni culturali.
Questo per dire che non c'è stato intervento senza alcun tipo di
confronto.
Per quanto riguarda poi le valutazioni che il Consigliere Frassy
ha introdotto, riguardo al ripensamento sul risultato del restauro,
credo di aver già dato risposta dicendo che questo tipo
d'intervento con la copertura si è proposto di salvaguardare, per
quanto possibile, nel modo migliore possibile, la Porta Pretoria in
attesa di questo intervento di riqualificazione generale sull'area,
che dovrà ricomprendere anche una protezione definitiva e
ovviamente progettata con crismi tali che consentano d'inserire
questo tipo di intervento nel complesso monumentale della Porta
Pretoria.
Per quanto riguarda la parte della Porta Pretoria di levante, si
sono fatte oggi, sono state fatte in passato e forse se ne faranno
ancora, valutazioni sul tipo d'intervento che è stato fatto
attualmente. Ricordo che una gran parte della Porta Pretoria di
levante, così come la si vede, è completamente falsa ed è piena di
cose che sono state appiccicate nel corso del restauro negli anni
trenta. Per cui in attesa che questo avvenga, perché come ho avuto
occasione di dire in questo Consiglio, quell'intervento sarà
previsto per il 2001 e non per l'anno del Giubileo in corso, spero
che i consiglieri abbiano la necessità, la voglia, il piacere
d'informarsi su come era effettivamente quella porta prima e come è
diventata a seguito dell'intervento che negli anni trenta è stato
effettuato su di essa.
Presidente
La parola alla Consigliera Squarzino
Secondina.
Squarzino (PVA-cU)
Credo che l'unica bella notizia che ci
ha dato oggi l'Assessore è il fatto che il tetto sulla Porta
Pretoriana si può togliere!
Purtroppo bisognerà aspettare un anno, un anno e mezzo, due o
tre, non sappiamo quanto! Questa notizia non toglie tuttavia la
valutazione negativa che va data.
Credo che tutto l'intervento dell'Assessore possa essere
intitolato: "buone intenzioni, cattive soluzioni". Purtroppo è
questo un atteggiamento costante dell'Amministrazione regionale per
quanto riguarda i beni culturali. Viene spontaneo fare un altro
confronto con un altro prezioso bene culturale, che è il parco
archeologico di Saint-Martin de Corléans; anche lì la buona
intenzione di riparare e di proteggere un bene prezioso fa sì che,
questa volta con apporto di consulenti esterni - quindi non è detto
che sia sempre positivo ricorrere ad un consulente esterno o
interno, bisogna che questi sia preparato - si sia fatto un bel
tetto, un tetto che assomiglia ad una piastra enorme che schiaccerà
e rovinerà questo bene prezioso e importantissimo che abbiamo.
Per quanto riguarda la Porta Pretoriana si è usato lo stesso
sistema, si è usato un tetto. Si vede che proprio l'idea dei tetti
che ci sono sulle nostre case è talmente forte nella nostra
cultura, che per qualunque soluzione noi ricorriamo al tetto.
Continuo a non credere che questa possa essere la soluzione
migliore anche per far fronte ad una "situazione tampone", è
impensabile, tant'è vero che dalle sue stesse parole lo si evince,
quando lei dice che state studiando come funziona questa soluzione
per la Porta occidentale per intervenire.
È vero che tutti noi dobbiamo valorizzare gli esperti che
abbiamo, ma chiederei a questi esperti, autori di tanto capolavoro,
di mettere nel loro curriculum personale anche questa opera. Credo
tuttavia che nessun esperto, se sa quello che fa, inserirebbe nel
proprio curriculum una soluzione di questo tipo, in cui c'è un
tetto che rompe l'armonia delle porte. Vorrei vedere nei convegni
internazionali che lei ha citato presentare questo come un grande
progetto, cioè questo tetto che schiaccia, questi sensori che sono
collocati non si capisce bene come e in che modo!
Certo che non sono esperta io, signor Presidente, è chiaro che
non lo sono! Prendo atto di quello che l'Assessore ha detto e
prendo atto delle soluzioni che sono state predisposte. Se
facessimo un referendum o mettessimo anche soltanto un quaderno
davanti a queste porte in tutto questo periodo in cui ci sono i
visitatori per la Fiera di S. Orso, in cui c'è il Giubileo, se
chiedessimo ai passanti e ai turisti di esprimere il loro
apprezzamento su questa copertura, avremmo gli stessi risultati che
abbiamo avuto rispetto al gradimento del "progetto Valletti", e
cioè nessun gradimento.
Mi chiedo se non fosse stata possibile un'altra soluzione.
L'Assessore ha raccontato della ricerca di altri tipi di progetto,
ma non credo che questa sia l'unica soluzione, per cui nonostante
tutte le informazioni avute non ci riteniamo soddisfatti, per
l'esito, per il risultato che si è ottenuto. A me non importa che
una scuola faccia tante cose belle, se poi il risultato è che i
ragazzi sono bocciati; è l'esito che dobbiamo valutare, signor
Assessore, e questo esito non funziona!
Vorrei sottolineare un aspetto che mi ha colpito, cioè lei ha
ricordato a tutti che si tratta di puddinga, certamente; ma non so
se quello che l'ha colpita di più nell'articolo di giornale è lo
scambio fra granito e puddinga oppure sono le critiche che sono
state fatte alla ricostruzione. Quindi la sua osservazione critica
nei confronti del giornalista mi sembra un modo sopraffino per
cercare di disconoscere le critiche che anche la stampa ha
fatto!
Presidente
La parola al Consigliere Frassy.
Frassy (FI)
A noi non è piaciuto il restauro e devo dire
che non è piaciuto neppure l'intervento che ha fatto l'Assessore in
risposta alla nostra interpellanza, anche perché su tre punti, al
terzo, ossia per capire se questi criteri sono i criteri che
vengono applicati anche ai privati, non ha assolutamente risposto!
Ci sembra che invece così non sia, probabilmente è un
"silenzio-assenso" sulla terza domanda.
Non ci è piaciuto anche perché l'Assessore ha fatto un discorso
molto tecnico, e noi non vogliamo mettere in discussione quella che
può essere stata la tecnica, più che di restauro, di tipologia
prettamente edile, che è stata applicata, ossia sulla scelta dei
materiali, sulla posa a regola d'arte di quei materiali. Quello che
avremmo voluto avere da parte dell'Assessore era più una risposta e
una valutazione di giudizio estetico.
Stiamo parlando di beni culturali e non possiamo svilire il
discorso del restauro dei beni culturali ad una questione
squisitamente tecnica; il restauro e la conservazione dei beni
culturali devono per forza di cose confrontarsi con un giudizio di
natura estetica e con un giudizio di memoria storica. Noi riteniamo
che il giudizio estetico sia infelice, dovendolo dare sulla
risultanza di quel restauro, e riteniamo anche che la memoria
storica sia stata offesa!
È vero che negli anni trenta vennero fatti parecchi restauri con
una tecnica che poi è stata abbandonata, che era la tecnica della
ricostruzione, che non consentiva d'individuare ciò che era
ricostruito da quello che era il reperto archeologico. Ma è anche
vero che quella tecnica venne fatta utilizzando il materiale che
veniva trovato in loco e ipotizzando che quel materiale avesse
avuto al tempo del manufatto una certa collocazione. Lo stesso
Teatro romano è stato interamente ricostruito negli anni trenta,
perché fatti gli abbattimenti delle casupole che circondavano quel
Teatro, ben poca cosa c'era rispetto al Teatro romano che oggi
ammiriamo e sul quale discutiamo anche qui per il restauro.
Allora la conclusione, per uscire dalla polemica frutto dei
punti di vista, non è solo quella che lei ha fatto, cioè
d'informarci su quello che erano i restauri negli anni trenta,
informazione che peraltro ho nel mio patrimonio culturale essendo
un amante di queste materie. Il problema è che lei ci dovrebbe
informare sulle evoluzioni del restauro sulla Porta, perché
vorremmo avere la possibilità di trovarci attorno ad un tavolo con
gli esperti della Sovrintendenza, ma anche con questi esperti che
ci sembra di capire che verranno incaricati in itinere?
(interruzione dell'Assessore Pastoret, fuori
microfono)
? al di là dei momenti di vetrina. Ci sono i momenti di vetrina
dove si esce in una certa maniera e si illustrano certi risultati
di studi già fatti; ce ne sono altri di approfondimento e di studio
fatti forse a porte chiuse, dove ci si può confrontare e dove si
può pensare d'incidere sull'evoluzione progettuale.
Chiediamo che prima di operare, seppure in maniera provvisoria
perché così ci sembra di aver capito, sulla cortina esterna, ci
possa essere un momento di riflessione, perché penso che su questo
argomento al di là delle differenziazioni politiche debba prevalere
il senso storico estetico e del recupero.
Mi dispiace che l'Assessore si sia limitato, forse distolto
dalle premesse contenute nelle interpellanze, alla copertura al
tetto delle Porte, perché il problema non minore sempre dal punto
di vista estetico è la facciata della Porta.
Facciata che è stata portata, ripeto, a livello di quei
muraglioni che maestranze locali fanno a contenimento delle nostre
strade, riempiti di malta e di calce, almeno questo è l'effetto che
dà quella Porta. Perciò il problema non è solo al tetto, ma è
globale.
Chiudo quest'argomento per il momento con un invito
all'Assessore: di avere la bontà di coinvolgere a livello di
commissione o veda lui come, il Consiglio tutto, per capire se non
sia il caso di modificare il tiro sul prossimo intervento da
effettuare, seppure in via provvisoria, sulla cortina esterna.
