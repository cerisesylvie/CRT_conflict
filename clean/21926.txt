Classificazione
LAVORO
Infortunistica - Previdenza - Tutela della salute



Oggetto del Consiglio n. 1630 del 5 dicembre 2005 - Resoconto
OGGETTO N. 1630/XII - Progetti di informazione per la
prevenzione degli infortuni sul lavoro. (Interrogazione)
Interrogazione
Preso atto dei dati circa la presenza di infortuni in Valle,
che evidenziano una crescita di quasi il 7% di infortuni nel 2004
rispetto all'anno precedente, dati che, in un'ipotetica classifica
delle venti regioni italiane, collocherebbero la Valle d'Aosta al
sedicesimo posto per la quantità e al diciassettesimo posto per la
gravità degli infortuni;
Ritenuto che, al fine di diminuire tale incidenza negativa,
accanto ad un'azione ispettiva e di controllo, occorra potenziare
sempre più l'attività di informazione e di prevenzione a tutti i
livelli, specie da parte di quei settori chiamati istituzionalmente
ad occuparsi di tale materia, come il Dipartimento di Prevenzione,
Sicurezza del lavoro dell'USL;
Appreso dagli organi di informazione che il governo regionale
ha in programma "una serie di iniziative per sensibilizzare i
cittadini, i lavoratori e i datori di lavoro";
Appreso che in altre regioni ci sono esperienze positive in
tal senso, quali l'attivazione dello Sportello Unico della
Prevenzione e la valorizzazione dei lavoratori referenti per la
sicurezza (RSL);
la sottoscritta Consigliera regionale
Interroga
la Giunta per sapere:
1) se, accanto ai dati quantitativi, esistono anche analisi
esplicative del fenomeno degli infortuni;
2) quali sono i progetti di informazione/prevenzione che il
governo regionale ha in programma e con quali obiettivi di
riduzione del tasso di infortuni;
3) se, all'interno di questi progetti, è coinvolto in prima
persona il Dipartimento di Prevenzione, Sicurezza del lavoro, e con
quali specifiche iniziative.
F.to: Squarzino Secondina
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Dopo ogni relazione - il documento in discussione
è questo - vi è un'interpellanza della collega Squarzino... questo
è stato un rapporto presentato alcune settimane fa dall'Assessore
Ferraris, che raccoglie il lavoro del Comitato regionale di
coordinamento in materia di sicurezza e salute sul luogo di lavoro.
Ci dispiace che l'opposizione faccia delle interpellanze dopo la
presentazione di tali documenti e non invece a seguito di un lavoro
fatto, andando a vedere i luoghi di lavoro, assistendo a questi
corsi di formazione che facciamo. In questo modo, utilizzando il
lavoro fatto da altri, dice: "mi interesso anch'io degli infortuni"
e la cosa va avanti così.
Per andare sull'argomento, questo rapporto su 4 anni di
infortuni in Valle d'Aosta, molto completo, ricalca tale documento
che sicuramente la collega Squarzino da qualche parte ha, che
abbiamo pubblicato lo scorso anno, dal titolo: "Les accidents du
travail en Vallée d'Aoste", che raccoglie 10 anni di infortunistica
in Valle d'Aosta. Documenti importanti, che stanno a significare la
nostra attenzione a questo argomento. In effetti, se possiamo
parlare di dati sì qualitativi, ma prima quantitativi, bisogna
riconoscere che la Valle d'Aosta si colloca fra le Regioni più
attente, che hanno maggiori risultati sul problema
dell'infortunistica; infatti su 20 regioni italiane, siamo la
sedicesima per quanto riguarda la gravità degli infortuni e la
diciassettesima per quel che riguarda il numero dei decessi e degli
infortuni. Una classifica quindi che ci vede in posizione molto
positiva per quanto riguarda la guerra agli infortuni, anche se il
2004 - bisogna riconoscerlo ma, come abbiamo detto tante volte,
bastano pochi casi in Valle d'Aosta per spostare una casistica in
un senso o nell'altro, visti i numeri... - è stato un anno
negativo, nel senso che vi è stato un aumento degli infortuni, però
già nel primo semestre 2005, nei dati che abbiamo analizzato,
abbiamo un calo del 9% degli infortuni rispetto al 2004.
Qualitativamente quali sono le categorie a rischio e perché? Si
è visto un aumento di infortuni nel settore metallurgico e
soprattutto nelle piccole aziende artigianali e questo è dovuto
qualitativamente a due fenomeni: il primo, un "turnover" aumentato,
giovani che subentrano ad anziani più esperti; poi il fenomeno
degli extracomunitari che diventa anche nell'ambito
dell'infortunistica un dato rilevante, che stiamo affrontando anche
nell'ambito del Consiglio per l'immigrazione.
Quali sono le informazioni che si danno, quali iniziative ha il
Governo regionale? Intanto questi 2 rapporti, quello appena
presentato su 4 anni e questo di 10 anni di casistica in Valle
d'Aosta, sono già dei rapporti molto importanti per dimostrare
l'alto livello di guardia che si deve tenere. In questo collaborano
unitamente in modo positivo l'Assessorato dell'industria, l'INAIL,
l'USL e il Dipartimento di prevenzione del nostro Assessorato. Le
iniziative sono molte, nell'ambito della formazione l'Assessorato
dell'industria - anche utilizzando "Projet formation", "Centro
sviluppo", alcune strutture - ha fatto azioni di sostegno per chi
opera nei sistemi dell'introduzione della formazione, azioni di
formazione molto numerose rivolte a lavoratori e lavoratrici
extracomunitari, e quindi centrate; azioni di formazione per datori
di lavoro responsabili del servizio di prevenzione e protezione,
sempre per la "626", svolti in tutta la Valle e in diverse
occasioni.
Dal punto di vista del dipartimento, il progetto è delineato
bene nel Piano socio-sanitario 2002-2004 con attenzione al settore
del legno, al settore delle costruzioni e anche nel nuovo piano
sarà data una grande attenzione a questo settore. La nostra
previsione è di lavorare soprattutto su mappe di rischio regionali
e su un piano di controllo degli ambienti di lavoro, perché un
ambiente di lavoro malsano con oggetti chimici in alta percentuale
è quello che crea le condizioni per degli infortuni. Ultima
iniziativa della settimana scorsa un convegno pluridisciplinare sul
rumore, sugli effetti dell'infortunistica legata a questa
particolare situazione di ambienti rumorosi.
Ultima domanda:
"se, all'interno di questi progetti, è
coinvolto in prima persona il Dipartimento di prevenzione,
sicurezza del lavoro, e con quali specifiche iniziative"
, direi
che questo documento, che è stato editato recentemente
dall'Assessorato delle attività produttive, cita così parlando del
Dipartimento di prevenzione:
"è la struttura portante
nell'ambito di questi corsi e di questa formazione"
. A questo
riguardo volevo solo dire che nel 2004 sono state analizzate e
validate circa una quarantina di iniziative di formazione, che
hanno interessato alcune migliaia di lavoratori. Sul discorso dello
sportello della prevenzione, su cui c'è un'iniziativa sindacale,
devo dire che da quando siamo arrivati abbiamo sposato questa idea
di dare un servizio migliore, di creare tale sportello della
prevenzione. Attualmente stanno lavorando nell'ambito della vecchia
maternità a creare, perché non c'erano le situazioni strutturali,
alcune stanze per creare questa... che è una modalità differente di
fornire quelle informazioni che già oggi vengono date, cioè è
un'organizzazione diversa. Sotteso a questo c'è poi un problema
sindacale, che chi richiede lo sportello della prevenzione per fare
un lavoro che deve fare vuole un progetto obiettivo; questo lo
risolveremo, lo sportello della prevenzione partirà sicuramente nel
2006 non appena le strutture saranno idonee.
Termino dicendo che bisogna "tenere alta la guardia", anche se i
dati sono migliori di altre Regioni, ma anche se la nostra è una
buona situazione, un solo infortunio è una sconfitta di tutto un
apparato che deve lavorare affinché questi infortuni non avvengano.
Penso che l'attenzione ci sia, tutte tali iniziative lo
testimoniano, bisogna passare anche attraverso un'organizzazione
migliore di tutta la rete e in questo senso stiamo lavorando.
Presidente - La parola alla Consigliera Squarzino Secondina.
Squarzino (Arc-VA) - Non capisco perché l'Assessore ogni volta
debba valutare la bontà o meno delle iniziative dei Consiglieri;
lei è libero di fare come vuole, però non è corretto che la Giunta
intervenga sull'adeguatezza o meno delle iniziative dei Consiglieri
di opposizione soprattutto. La Giunta fa il suo lavoro e lo deve
fare fino in fondo, all'opposizione tocca valutare, controllare,
stimolare e io chiedo che questo compito sia rispettato e che non
mi tocchi ogni volta, quando prendo la parola, difendere
l'iniziativa come se fosse una mia scelta personale. Io sto
svolgendo un ruolo e il mio ruolo va rispettato. Chiusa la
premessa, vengo ai contenuti.
I dati che sono stati forniti dall'Assessore Fosson dicono tante
cose, però vede i dati sono anche leggibili in modo diverso. Se
prendiamo i dati assoluti degli infortuni in questi ultimi anni,
vediamo che dal 2001 al 2004 vi è stato un aumento di circa 100
infortuni¸ questo significa che, pur con tutte le cose che vengono
fatte, vi è qualcosa che non funziona. Se poi paragoniamo gli
infortuni 2004 rispetto al 2003, vediamo che nel 2004 c'è stato un
aumento del +7% in percentuale, quando a livello nazionale c'è
l'obiettivo di raggiungere una diminuzione del 10% degli infortuni;
allora qui veramente ci sono dei dati eclatanti. Non mi importa
cosa fanno le altre Regioni, guardiamo la nostra cosa fa, perché è
questo che a noi interessa in questo momento perché i dati sono di
questo tipo. Se prendiamo anche il dato della Regione, raffrontate
con le altre Regioni, vediamo che dal 2004 all'agosto 2005 la Valle
d'Aosta, sì, è quella che è riuscita a migliorare rispetto a un
"trend" negativo, quindi vi è stata una piccola inversione, però la
situazione è veramente difficile ed è difficile su due aspetti:
sull'aspetto dei lavoratori anziani e lavoratori extracomunitari.
Se questo è vero, anche l'attività di informazione e di formazione
va rivolta a queste fasce in modo particolare. Alcune richieste che
i sindacati da tempo fanno, aspettano di essere soddisfatte; dal
2006 ci sarà l'attivazione dello sportello informativo ne prendiamo
atto. Ma che qualcosa non funzioni e vada riorganizzato proprio
nella "testa pensante", cioè proprio nel Dipartimento prevenzione e
sicurezza del lavoro dell'USL, che dovrebbe essere il motore di
tutto, questa attività di prevenzione, ci sembra ingestibile. Ed è
questo l'obiettivo della nostra iniziativa. L'Assessore stesso,
infatti, ha detto che questo va meglio organizzato, perché è vero
che bisogna fare un lavoro di controllo fortissimo, ma tale lavoro
va fatto precedere continuamente da un'azione di informazione che
consenta sia ai datori di lavoro, sia ai lavoratori di essere
informati sul posto delle loro difficoltà.
