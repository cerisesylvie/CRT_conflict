Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 401 del 8 marzo 1984 - Resoconto
OGGETTO N. 401/VIII - INCARICO ALLA FINAOSTA S.P.A. DI
EFFETTUARE UN INTERVENTO IN GESTIONE SPECIALE A FAVORE DELLA SOC.
ISAG - IMPIANTI SPORTIVI A GRESSONEY-LA-TRINITE'.
(Interpellanza).
PRESIDENTE:
Do lettura dell'interpellanza presentata dai
Consiglieri Millet e Bajocco:
INTERPELLANZA
VISTA la deliberazione di Giunta n. 829 del 13.2.1984 "Incarico
alla FINAOSTA S.p.A. di effettuare un intervento in gestione
speciale a favore della ISAG Impianti Sportivi a Gressoney
-La-Trinité",
ESAMINATI i bilanci, assolutamente negativi, degli anni
precedenti di detta società,
i sottoscritti Consiglieri regionali
INTERPELLANO
l'Assessore regionale competente per conoscere quali sono le
idonee garanzie presentate dalla Società ISAG ai fini
dell'intervento in gestione speciale e se detta società ha
richiesto alla FINAOSTA finanziamenti in gestione ordinaria.
PRESIDENTE:
Ha chiesto di illustrare l'interpellanza il
Consigliere Millet, ne ha facoltà.
MILLET - (P.C.I.):
Abbiamo presentato questa
interpellanza per conoscere quali sono le idonee garanzie che hanno
permesso di deliberare l'incarico alla FINAOSTA di concedere 300
milioni di muto all'ISAG in gestione speciale.
Vedendo i bilanci degli anni passati ed anche l'ultimo,
depositato in questi giorni, risulta una situazione abbastanza
pesante, quindi ci interessava porre questo problema in Consiglio
per sapere dalla Giunta se ha tutti gli elementi.
Vorremmo inoltre avere ogni possibile chiarimento, in quanto
come Gruppo siamo interessati a tutte queste iniziative che la
Giunta prende in gestione speciale. Ci troviamo di fronte ad una
società che ha 900 milioni di capitale, ha una perdita complessiva,
fra quest'anno e gli anni passati, di 500 milioni, ha mutui a vario
livello per quasi 700 milioni, ha debiti per oltre 600 milioni, ha
un incasso - ultimo - di 700 milioni. Di fronte a questa realtà
vorremmo conoscere il parere della Giunta e, se ci sono, quali sono
le garanzie.
PRESIDENTE:
Ha chiesto di parlare l'Assessore alle
Finanze Martin; ne ha facoltà.
MARTIN - (Féd. DP-UVP):
I guai dell'ISAG sono quelli che
hanno un po' tutte le società che operano in questo settore, e sono
dovuti anche al fatto che sono ormai due stagioni, l'attuale e
quella di due anni fa, che si registra una carenza di neve, per cui
gli impianti hanno avuto ritardi nell'apertura.
Per quanto riguarda l'ultimo bilancio, approvato al 30.6.1983,
leggo testualmente quello che il nostro rappresentante nel
Consiglio di Amministrazione ci ha riferito, ossia "Il Bilancio al
30.6.1983 si è concluso con una perdita di 205 milioni pressoché
interamente dovuta agli oneri finanziari e non a fatti
squisitamente gestionali".
Il che ci mostra come questa società abbia effettivamente dei
problemi, come dicevo prima, allo stesso modo di tante in questo
settore, ma che sono problemi dovuti a mancanza di liquidità per
cui deve ricorrere sovente alle banche, pagando interessi molto
alti.
Il discorso che la Giunta regionale ha fatto è stato il
seguente: questa è una società che attualmente annovera circa 20
addetti, è una società che durante tutto l'arco dell'anno occupa
mediamente 12-13 persone, ed al di là di questo, c'è da fare un
grosso discorso su quello che è l'indotto che la società ha, come
del resto tutte le società che operano in questo settore.
L'indotto in questo caso è molto elevato, per cui si creano dei
posti di lavoro nella Valle di Gressoney.
Abbiamo esaminato se esisteva la possibilità di concedere questo
mutuo ed abbiamo visto che esistevano delle garanzie personali da
parte di membri del Consiglio di Amministrazione.
C'è stato un aumento di capitale in data 7.1.1984: il capitale è
stato portato da 904 milioni a 1 miliardo 808 milioni, e questo è
stato fatto proprio per cercare di superare le difficoltà cui
accennavo poc'anzi.
Ci sono queste garanzie, ovviamente dovranno essere verificate
dalla FINAOSTA, che prima di erogare un mutuo deve accertarsi se
tali garanzie esistono.
Infine all'ultima domanda del Consigliere Millet devo rispondere
che questo finanziamento era stato richiesto.
PRESIDENTE:
Ha chiesto di parlare il Consigliere Millet;
ne ha facoltà.
MILLET - (P.C.I.):
Non sono soddisfatto della risposta
perché evidentemente, oltre a leggere i bilanci, ci siamo anche
informati.
Comunque, l'Assessore ha detto che c'è stato un aumento di
capitale, ma il 2.2.1984 è stato portato in tribunale il bilancio
del 30.1.1983 in cui si legge, nel passivo, "Capitale Sociale 900
milioni" come l'anno precedente.
C'è stato un aumento, nel fondo riserva previsto dalla legge
72/83, che è una cosa diversa dall'aumento di capitale. Questo si
può conteggiare ma non è la stessa cosa.
Noi sappiamo che esiste il problema occupazionale, però a noi
interessa sollevare la questione in modo che l'intervento sia
finalizzato a risolverla, perché, quando si dice che queste
difficoltà sono dovute alla carenza di neve, c'è un altro dato da
considerare,
A questa società, esaminando le entrate di traffico - come si
dice - nel 1981 erano entrati 220 milioni, nel 1982 quasi 500
milioni, nel 1983 quasi 700 milioni, per cui si deduce che c'è
stato un incremento notevole in questi anni; non si può dire allora
che rispetto al 1981 non c'è stato un incremento, tutt'altro.
Sono questioni di stabilità dell'azienda ed a noi interessa
porre in Consiglio la questione non solo relativamente a questa
società: la riproporremo per tutte le società quando la Giunta
prenderà decisioni di gestione speciale, perché lo scopo principale
della FINAOSTA è quello di intervenire in gestione ordinaria in
modo da garantire lo sviluppo. Da questi dati mi pare che si faccia
un intervento-tampone e poi, fra qualche mese o fra un anno, ci
ritroveremo alle prese con gli stessi problemi, con l'unica
variazione che la Regione ha impegnato i suoi fondi e non ha
risolto il problema.
Ultima cosa: a volte si dice in quest'aula che solo i privati
sono in grado di risolvere dei problemi; però in questo caso è un
privato - ma ce ne sono altri, per carità - a trovarsi in questa
situazione. La filosofia che solo un privato riesce a risolvere
delle questioni di fronte a certi fatti specifici non risponde a
verità.
