Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4234 del 25 febbraio 1993 - Resoconto
OGGETTO N. 4234/IX Iniziativa per contrastare azioni tendenti
a ritardare la realizzazione dell'autostrada del Monte Bianco.
(Interpellanza)
Interpellanza -premesso che la Regione ha più volte manifestato,
con il consenso convinto della stragrande maggioranza delle forze
politiche, il proprio interesse primario alla realizzazione
dell'Autostrada del Monte Bianco, facendo proprie le aspirazioni
della quasi totalità degli abitanti e dei frequentatori dell'Alta
Valle d'Aosta;
- premesso altresì che l'inadeguatezza della S.S. 26 a
sopportare gli ingenti volumi di traffico che ogni giorno si
riversano sulla sua debole struttura, attraversando tutti i più
importanti e pregiati centri abitati dell'Alta Valle, è stata
riconosciuta da tutte le pubbliche autorità sia regionali sia
nazionali;
- considerato che il Consiglio in dipendenza di ciò ha ritenuto
che la Regione dovesse contribuire in maniera decisiva allo sforzo
finanziario necessario per la realizzazione dell'importante
struttura viaria approvando con quasi nessuna opposizione (tranne
quelle note di principio) la legge di finanziamento n° 64/91;
- ricordando che la Regione partecipa al capitale sociale della
Società concessionaria per circa 350 miliardi;
- e che la legittimità del laborioso procedimento di
autorizzazione dell'opera è stata pienamente riconosciuta dal
Consiglio di Stato con sentenza n°728 del 18 luglio 90, decisione
confermata anche dalle Sezioni Unite della Corte di Cassazione;
- avuto notizia che il Consigliere regionale Elio Riccarand,
insieme con altri, ha riproposto in sede penale le stesse censure
che erano state alla base dei respinti ricorsi amministrativi;
Interpella
1) il Presidente della Giunta regionale affinché voglia disporre
che il testo di questo atto di estrema gravità venga reso noto al
Consiglio insieme con i nomi dei cofirmatari, per consentire al
Consiglio stesso di valutarne in sede politica i contenuti;
2) per sapere quali iniziative il Presidente stesso intenda
assumere per contrastare un'azione intenzionalmente calunniosa
messa in atto per ritardare ulteriormente la realizzazione di
un'opera indispensabile per la comunità.
F.to Bruno Milanesio
Presidente
La parola al Consigliere Milanesio.
Milanesio (PSI)
Sarò breve come si conviene
all'attenzione di questo Consiglio che oggi è giustamente molto
scarsa. Io ho la vaga sensazione che le iniziative che sono in
corso in questo momento nei riguardi della Società Raccordi
Autostradali Valdostani in realtà, più che a far luce per ragioni
di giustizia, ammesso che ce ne sia bisogno, sull'operato di questa
società, puntino a ritardare se non addirittura a bloccare i lavori
del secondo tronco.
Poiché questo Consiglio, in più circostanze, ha manifestato la
volontà precisa di realizzare e proseguire l'opera, io interpello
il Presidente della Giunta regionale affinché, se potrà, voglia
disporre del testo di un esposto che è stato inoltrato alla
Magistratura Ordinaria, non so a quali livelli e in quali sedi.
Esso, a mio avviso, tende in realtà a bloccare la prosecuzione
dei lavori dell'autostrada e quindi, se è possibile, si dovrebbe
cercare di conoscere il testo di questa iniziativa che potrebbe, se
conosciuta, portare a delle contro-iniziative non di carattere
giudiziario, ben inteso, ma di carattere politico da parte di
questo Consiglio per conoscere quali sono i nodi veri che
potrebbero causare un ulteriore dilazionamento dell'attuazione
dell'opera. Grazie.
Si dà atto che, alle ore 10,33 presiede il Vicepresidente
Trione.
Presidente
Ha chiesto la parola il Presidente
della Giunta, Lanivi.
Lanivi (GM)
L'orientamento del Consiglio regionale
è stato più volte ribadito, questa è cosa notoria. Qui si pone il
problema di una iniziativa, assunta da un Consigliere regionale, di
cui non abbiamo conoscenza, cioè nulla ci è pervenuto a questo
riguardo. La richiesta che posso accettare è di verificare, se è
possibile, quali sono le competenze, le possibilità che il
Presidente della Giunta ha per venire a conoscenza di questo
testo.
Presidente
Ha chiesto la parola per la replica il
Consigliere Milanesio.
Milanesio (PSI)
Mi dichiaro soddisfatto.
