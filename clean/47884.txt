Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 4036 del 5 novembre 2024 - Resoconto
OGGETTO N. 4036/XVI - Relazione sull'attività del Comitato
paritetico di controllo e valutazione delle politiche regionali e
della qualità della normazione - Anno 2023. (Approvazione di una
risoluzione)
Bertin (Presidente) -
Punto n. 4.
Consigliere Sammaritani per la relazione, ne ha facoltà.
Sammaritani (LEGA VDA) -
Nella mia veste di Presidente
uscente del Comitato, procedo a leggere la relazione sull'attività
del Comitato paritetico di controllo e valutazione delle politiche
regionali e della qualità della normazione anno 2023.
Il Comitato paritetico di controllo e valutazione delle
politiche regionali e della qualità della normazione, organismo
paritetico ad alta valenza istituzionale, è stato istituito
dall'articolo 3bis della legge regionale n. 3/2011 per esercitare
la funzione consiliare di controllo sull'attuazione e valutazione
degli effetti delle politiche regionali, allo scopo di migliorare
la qualità della normazione dei processi decisionali.
La volontà di svolgere, infatti, un ruolo più incisivo e di
indirizzare le politiche regionali ha portato anche la nostra
assemblea - come negli anni hanno fatto altre Regioni - a dotarsi
di un organismo che analizzi cosa sia accaduto dopo l'approvazione
di una legge regionale, in modo da poter valutare se gli stessi
contenuti si siano dimostrati utili a tutelare l'interesse
collettivo e a raggiungere l'obiettivo che ci si era posti e, nel
caso, a unire gli strumenti per reindirizzare l'azione legislativa
per il conseguimento degli obiettivi prefissati.
Composto da sei Consiglieri in rappresentanza paritaria della
maggioranza e della minoranza consiliare, il Comitato paritetico è
nominato dal Consiglio regionale con votazione a scrutinio palese,
su proposta del Presidente, sentita la Conferenza dei
Capigruppo.
Con deliberazione n. 845/XVI del 22 settembre 2021, il Consiglio
Valle ha eletto il primo Comitato, con la seguente composizione:
Alberto Bertin, Presidente del Consiglio regionale, e i consiglieri
Marco Carrel, Pierluigi Marquis, Simone Perron, Roberto Rosaire e
Paolo Sammaritani.
Nel corso della riunione d'insediamento del primo ottobre 2021,
sono stati eletti Alberto Bertin, quale Presidente, e Paolo
Sammaritani, quale Vicepresidente del Collegio.
Nel 2023, dopo un anno di stasi dovuto all'instabilità politica
che ha portato alla formazione di un nuovo Esecutivo, il Comitato è
stato ricostituito e ha ripreso la propria attività.
Nella sua prima riunione del 16 marzo 2023, il Comitato ha
proceduto all'elezione del vicepresidente del Consiglio Paolo
Sammaritani, quale Presidente del Comitato, e del consigliere Paolo
Cretier, quale Vicepresidente.
Sono inoltre componenti il presidente del Consiglio Alberto
Bertin e i consiglieri Pierluigi Marquis, Claudio Restano e Roberto
Rosaire.
Nel corso dell'anno, il Comitato si è riunito quattro volte e ha
espletato una serie di attività in attuazione delle funzioni
attribuitegli dall'articolo 33quater del Regolamento interno del
Consiglio.
In particolare, ha effettuato una ricognizione delle clausole
valutative contenute nelle leggi regionali vigenti, con il fine di
analizzarne il contenuto e valutarne le eventuali modifiche da
apportare a quelle più datate e non più rispondenti, in modo
efficace, per la loro formulazione alla funzione valutativa
consiliare.
Sono state inoltre esaminate le relazioni di ritorno della
Giunta regionale sulle clausole valutative relative ai contributi
per lo sviluppo della mobilità sostenibile, articolo 19 della legge
regionale 16/2019, all'attività dell'Osservatorio regionale
permanente sulla legalità e sulla criminalità organizzata e di tipo
mafioso, articolo 6 della legge regionale 1/2022, e all'attività
del Forum contro le molestie e la violenza di genere, articolo 4
della legge regionale 4/2013.
Con riferimento a quest'ultima, il Comitato ha proceduto anche
all'audizione dell'Assessore alla sanità, salute e politiche
sociali su alcuni aspetti contenuti nella relazione di ritorno.
Un ulteriore lavoro svolto dal Comitato è stato l'esame delle
clausole valutative inserite nel disegno di legge n. 103 (di questa
legislatura) di modifica degli interventi economici di sostegno e
promozione sociale, legge regionale. 23/2010, e nella proposta di
legge n. 120 per l'istituzione del Fattore famiglia della Valle
d'Aosta.
Dall'esame della clausola di cui al disegno di legge n. 103, è
scaturita la proposta da parte del Comitato finalizzata alla
previsione di una cadenza annuale, anziché biennale, della
relazione di ritorno sulla clausola valutativa de quo.
Tale proposta è poi divenuta oggetto di un emendamento accolto
dalla Commissione consiliare competente e approvato all'unanimità
dall'Aula.
Quanto agli obiettivi prospettati per l'anno di attività del
Comitato, nella riunione del 13 novembre è stato dato formalmente
avvio al programma di attività proposto dal presidente Sammaritani,
e condiviso da tutti i componenti, attraverso l'invio di una nota
indirizzata al Presidente della I Commissione consiliare, nella
quale vengono evidenziati, con l'intento di una condivisione di una
parte del relativo lavoro, i due obiettivi prioritari del
Comitato:
la semplificazione del corpus normativo, attraverso la scelta di
una materia dal repertorio delle leggi regionali e il riordino
della stessa materia, anche attraverso l'abrogazione delle norme
non più produttive di effetti, in funzione di una maggiore certezza
del diritto vigente;
l'elaborazione di linee guida per la formulazione delle clausole
valutative, che ne evidenzino elementi tipici ed elementi variabili
e che possano costituire un punto di riferimento per il legislatore
in termini di quantità sostanziale nella normazione.
Questa è la relazione, quindi dall'attività del Comitato è
scaturita poi una risoluzione, come prevede la normativa
vigente.
Vado a leggere il contenuto della risoluzione che verrà posta
poi in votazione:
"Richiamato l'articolo 33quater, comma 8 del regolamento interno
del Consiglio regionale, che prevede che il Comitato presenti
annualmente al Consiglio regionale una relazione sulla propria
attività, corredata da una proposta di risoluzione in materia di
controllo e valutazione;
richiamata la relazione approvata dal Comitato nella seduta del
10 ottobre 2024;
richiamata la funzione del Comitato, consistente nell'analisi
dell'efficacia delle leggi regionali vigenti, al fine di poter
valutare se i loro contenuti si siano dimostrati utili a tutelare
l'interesse collettivo e a raggiungere l'obiettivo che ci si era
posti al momento della loro promulgazione;
ricordato, a tal proposito, sia l'importanza della previsione di
clausole valutative all'interno delle leggi da promulgare, sia
l'esigenza di semplificare e uniformare, ove possibile, il corpus
normativo regionale;
considerato che il progetto "Capire", promosso dalla Conferenza
dei Presidenti delle assemblee legislative delle Regioni e delle
Province autonome, si propone di diffondere la cultura e l'uso
della valutazione delle politiche pubbliche anche attraverso il
consolidamento del dialogo tra i Consigli e le Giunte
regionali;
considerato altresì che il succitato progetto "Capire" ha
individuato nei tavoli tecnici interistituzionali, tra i Consigli e
le Giunte regionali, gli strumenti necessari a favorire l'efficacia
del processo valutativo, in particolare attraverso la produzione e
lo scambio di dati e di informazioni qualificati;
ritenuto pertanto opportuno avviare un percorso di lavoro -
fondato sul raccordo e collaborazione - di condivisione
dell'esperienza tra Consiglio della Valle e la Giunta regionale,
per rafforzare la consapevolezza che sia interesse comune
comprendere se e come una politica pubblica funziona, attraverso la
costituzione di un tavolo tecnico interistituzionale
Consiglio-Giunta, sullo studio e applicazione delle clausole
valutative, con lo scopo di condividere le linee guida operative
per la formulazione delle clausole valutative e definire l'iter
procedurale per la trasmissione al Consiglio regionale delle
relazioni di ritorno;
impegna l'Ufficio di Presidenza e la Giunta regionale ad
addivenire alla costituzione di un tavolo tecnico
interistituzionale, Consiglio e Giunta, sullo studio e applicazione
delle clausole valutative, con lo scopo di condividere le linee
guida operative per la formulazione delle clausole valutative che
ne evidenzino elementi tipici ed elementi variabili e che possano
costituire un punto di riferimento per il legislatore in termini di
qualità sostanziale della normazione e definire l'iter procedurale
per la trasmissione al Consiglio regionale delle relazioni di
ritorno.
Naturalmente la presente risoluzione è sottoscritta da tutti i
componenti del Comitato paritetico.
Presidente -
Ci sono altri interventi? Si è prenotato il
consigliere Cretier, ne ha facoltà.
Cretier (FP-PD) -
Un breve intervento sul tema presentato
dal collega Sammaritani, che ringrazio per la competenza con cui ha
gestito nel precedente mandato il Comitato paritetico.
Come già detto in sede di riunione, ho intenzione di proseguire
nel solco dell'attività e, con la piena collaborazione dei colleghi
del Comitato - in particolare del presidente Bertin e dell'avvocato
Sammaritani, ma anche dei colleghi Marquis, Restano e Rosaire - e
del personale e degli uffici preposti, laddove è necessario nelle
nuove leggi variare assieme la clausola valutativa, dove sia
importante conoscere l'impatto di alcune norme, per tutto il
Consiglio regionale ma anche per il Governo e per una politica
oculata e responsabile, con dati disponibili e puntuali.
Inoltre ritengo opportuno sottolineare il grande lavoro che sta
facendo nella Conferenza delle Assemblee legislative regionali il
presidente Bertin, come coordinatore del progetto "Capire", il
lavoro che analizza la situazione e produce un patrimonio comune,
un interesse collettivo sugli effetti delle politiche regionali al
fine, come dice la relazione, della qualità della normazione dei
processi decisionali legislativi, con un impatto reale sul bilancio
regionale e in particolare sulla qualità ed efficacia, non solo in
termini finanziari, ma di applicazione seria e puntuale di norme
votate in Consiglio regionale che necessitano di verifiche ex post,
ovvero la valutazione e realizzazione successiva dell'applicazione
di una legge regionale.
Presidente -
Ci sono altri interventi? Consigliere
Aggravi, ne ha facoltà.
Aggravi (RV) -
Mi si consenta di fare qualche breve
considerazione, a partire dai temi che il collega Sammaritani ha
rappresentato nella relazione del Comitato e anche relativamente
all'impegnativa della risoluzione che, ovviamente, dovrebbe fare da
conclusione e da corollario rispetto al lavoro del Comitato
medesimo.
Io vorrei partire dal tema delle conclusioni, e mi consentiranno
i colleghi se vedere negli obiettivi quello della semplificazione
del corpus normativo fa sempre un po' specie, perché è come quando
qualcuno diceva che sarebbe riuscito a risanare il bilancio
dell'Alitalia, nel senso che noi vediamo spesso e volentieri la
presentazione -e lo stiamo vedendo anche in questi ultimi periodi -
di tutta una serie d'interventi normativi che possono - l'abbiamo
già detto più volte- forse trovare anche la giusta sede nell'ambito
di un unico intervento o nella modifica di provvedimenti
legislativi già adottati da tempo.
Così c'è sicuramente anche la necessità, e giustamente è stato
sottolineato nella relazione, di andare a fare un intervento -
perdonatemi il termine - di "Pulizia" di tutta una serie di norme
che giacciono nel corpus normativo e forse non sono neanche più non
soltanto à la une ma aggiornate rispetto all'evoluzione normativa
ulteriore.
Abbiamo anche delle norme - a volte penso a quella sul
commercio, che è già stata oggetto di discussione - laddove un
articolo era stato cassato dalla stessa Corte però comunque giace
ed è presente nel corpus normativo; poi, va bene, ci sarà una
revisione, però è un esempio che ci dice che da tempo quella norma
è rimasta nell'ambito delle norme regionali, su questo poi una
considerazione politica: spesso e volentieri - l'abbiamo già detto
durante il Documento di economia e finanza - si è parlato di testi
unici: sul tema degli Enti locali quale peggior campo o più
complesso campo dove per lungo tempo si è parlato di un testo
unico, quindi anche di una semplificazione che non c'è stata; sul
tema dei Segretari comunali non voglio tornare, ma anche lì in
qualche modo si tornerà e anche lì forse una procedura di
semplificazione o di armonizzazione, come si dice nell'ambito,
meriterebbe attenzione.
Ben venga quindi l'obiettivo ma che effettivamente sia poi messo
a terra già a partire dal momento in cui si generano questi
interventi normativi, perché altrimenti ...andare a ritroso con
delle tempistiche molto più lunghe, molto più complesse e forse
meno incisive nel momento in cui effettivamente la norma può
produrre o sta già producendo degli effetti.
Dall'altro lato, l'elaborazione di linee guida per la
formulazione delle clausole valutative: bene, è stato fatto
sicuramente un grande lavoro, è stata messa insieme una struttura
utile per poter avere tutti gli strumenti utili per poter
applicarle, però bisogna farlo.
Noi abbiamo presentato due emendamenti oggi che cercano e
propongono d'introdurre delle clausole valutative su due disegni di
legge, quello degli enti cooperativi e quello per le Pro Loco, ed è
un caso e un esempio che è già successo: non è la prima volta che
dai banchi del Consiglio - così non divido maggioranza e
opposizione - si presentano delle clausole valutative che non
nascono nel momento in cui la legge è presentata.
Se abbiamo delle linee guida, se abbiamo un Comitato paritetico,
perché poi non si applicano e non s'inseriscono già nella fase di
produzione normativa le clausole valutative necessarie? Soprattutto
di interventi dove le risorse finanziarie sono importanti e dove
gli effetti della relativa politica vanno giustamente valutati, per
comprendere, se a distanza di uno, due anni o del triennio, devono
esserci delle azioni di revisione, rettifica, modifica, oppure
addirittura dire che la politica non ha funzionato; così come,
anche con più ampio respiro, lasciando a chi verrà dopo dei dati e
delle valutazioni importanti.
Poi mi si consenta, soprattutto sul tema dell'impegnativa della
risoluzione, quella della creazione di un tavolo tecnico
interistituzionale Consiglio-Giunta: benissimo e ben venga; tra
l'altro, se non erro, il prossimo anno avremo anche l'opportunità
di avere, sia dal lato del Consiglio che dal lato della Giunta,
delle persone formate nell'ambito della valutazione delle politiche
attive, quindi potrebbe essere il link o il collegamento utile per
avviare e per rendere effettivo non soltanto il tavolo ma anche la
comunicazione tra Giunta e Consiglio.
Su questo punto voglio sottolineare però un'altra necessità, che
è una necessità che scontiamo ogni volta che si inizia il lavoro di
scrittura e di preparazione di una proposta di legge. Non è
possibile andare avanti con questo misterioso meccanismo del
mistero sulle disposizioni finanziarie o sulla possibilità di
andare a scrivere, come legge comanda, delle norme. Questo lo dico
perché si risparmierebbe tempo, soprattutto poi successivo, e si
consentirebbe a ogni singolo Consigliere di essere promotore
d'iniziative legislative, perché, fino a prova contraria, in una
democrazia parlamentare l'iniziativa legislativa dovrebbe partire
dal Parlamento stesso.
Lo dico soprattutto a chi, ad esempio, è contrario o ha dei
dubbi, come il sottoscritto, sull'elezione diretta del Presidente,
perché des deux l'une: se accettiamo il regime parlamentare, la
spinta legislativa deve partire prima di tutto dal Consiglio,
quindi bisogna mettere il Consiglio in condizione di poter
presentare delle leggi.
Poi ben venga - e fa il suo gioco - che il Governo venga in
audizione in Commissione e dica: "No, le risorse non ci sono", ma
permettetemi di scriverle come Dio comanda, perché altrimenti
perdiamo del tempo e soprattutto non ha senso parlare di
collaborazione interistituzionale tra Consiglio e Giunta.
Nessuno dei Consiglieri ha le strutture, le possibilità e la
volontà politica sicuramente di un intero Governo e di un'intera
maggioranza, ma consentiteci di fare il nostro lavoro; non sto
chiedendo risorse finanziarie libere, sto chiedendo semplicemente
la possibilità di definire un meccanismo di comunicazione che
consenta, sia dal punto di vista della norma finanziaria, sia dal
punto di vista anche della parte più tecnica, perché ovviamente le
strutture del Consiglio non hanno sicuramente tutta l'esperienza
che ogni singola struttura della Giunta ha, e questo lo dico
nell'interesse di tutta l'Amministrazione, perché poi è un po'
brutto sentirsi dire in Commissione: " Eh, ma la disposizione
finanziaria non è scritta bene", scrivimela o dammi delle
indicazioni, la modifico e poi almeno possiamo affrontarla.
Come non è bello sentirsi anche dire a volte: "Ma
quest'intervento normativo non è scritto bene". Scriviamolo
insieme, troviamo le modalità per scriverlo bene, sennò è inutile
parlare di collaborazione, e questo lo dico al di là delle logiche
maggioranza-minoranza che sono il sale della democrazia, almeno
fino a prova contraria.
Ben vengano quindi i tavoli e la comunicazione
interistituzionale, ma si definisca e si faccia in maniera più
fattiva, effettiva e reale.
Sulle disposizioni finanziarie - e guardo soprattutto le parti
tecniche sedute negli alti scranni del Consiglio - forse potrebbe
essere anche cosa buona e giusta, prima del termine della
legislatura, fare un ragionamento sulla parte anche delle schede e
delle relazioni alle proposte di legge che è un dossier - e guardo
anche il Presidente del Consiglio - che in parte si era affrontato
e forse si potrebbe far ben tesoro dell'attività che è già stata
fatta in seno al Comitato paritetico e, perché no, trovare una via
prima di chiudere questa legislatura, nell'interesse di tutta
l'Amministrazione e anche di chi poi comunque deve lavorare su
delle norme e su dei pacchetti normativi complessi che sicuramente
possono essere meglio rappresentati e meglio affrontati, anche dal
punto di vista normativo, con delle relazioni e delle schede, di
dettaglio e informative, che siano fatte con dei crismi definiti e
soprattutto che li rendano intellegibili tra la parte di Consiglio
e la parte di Giunta.
Anche questo sicuramente è un gran programma, però forse questo
riusciremo in parte a farlo, nell'attesa che si compia - come dice
qualcuno - la beata speranza e si arrivi alla semplificazione del
corpus normativo, non solo per chi vive di leggi, ma soprattutto
per chi le subisce ogni giorno.
Presidente -
Ci sono altri interventi? Consigliere
Sammaritani, ne ha facoltà.
Sammaritani (LEGA VDA) -
Intervengo perché chiaramente,
oltre a quello che è stato indicato nella relazione sul Comitato
paritetico e poi trasfuso in parte nella risoluzione, volevo
condividere quest'ulteriore riflessione, che peraltro è già
accennata nella relazione, ed è una delle due linee sulle quali
abbiamo lavorato oltre a quella della clausola valutativa - che,
naturalmente, è un tema alquanto importante, al fine appunto di
valutare poi la qualità e l'efficacia delle norme - ma altra linea
sulla quale abbiamo lavorato, altra questione, che è stata
affrontata anche in modo molto corretto dal collega Aggravi, è
quello della semplificazione del corpus normativo.
Abbiamo fatto una ricognizione che non è stata riportata nella
relazione, ma, grossomodo, sono vigenti nel nostro ordinamento
circa un migliaio di leggi regionali.
Sono tante, sono troppe evidentemente, quindi diciamo che questo
tavolo interistituzionale, che si suggerisce con questa risoluzione
di istituire, secondo me avrà un valore se sarà poi una cosa
istituzionalizzata, che diventerà strutturale, proprio perché dopo
il lavoro sulle clausole valutative, che quindi sono un lavoro che
guarda al futuro e che guarda alla qualità della formazione per il
futuro, sicuramente sarà importante agire subito sulla
semplificazione, quindi sulla ricognizione delle norme vigenti e
cercare di semplificare, di accorpare, insomma, di fare un lavoro
di ripulitura e di riordino delle nostre norme, sicuramente, così
come a livello nazionale: siamo uno Stato che ha troppe leggi,
troppo farraginose e troppo complicate da esaminare anche per gli
operatori del diritto, figuriamoci per un semplice cittadino o per
uno straniero che volesse venire a investire in Italia.
Dobbiamo quindi essere noi, piccola Regione, magari a dare
l'esempio.
Direi che la prossima linea, senza voler suggerire nulla
all'attuale Presidente Cretier, ma con il quale chiaramente, come
ho già dichiarato, collaborerò con estremo piacere, direi che
questa direttrice sarebbe molto importante, potrebbe essere il
prossimo punto di arrivo del lavoro di questo tavolo.
Chiudo semplicemente ringraziando naturalmente tutti i
componenti del Comitato per il lavoro svolto e per la
collaborazione che hanno dato in questo periodo di Presidenza da
parte mia.
Presidente -
Vi sono altri interventi?
Il Consiglio prende atto della relazione stessa.
Come sottolineato in precedenza, è prevista, nella legge, una
risoluzione sui lavori del Comitato paritetico. La risoluzione è
già stata illustrata. Se non vi sono altri interventi, mettiamo in
votazione la risoluzione. La votazione è aperta. La votazione è
chiusa.
Presenti, votanti e favorevoli: 33
La risoluzione è approvata all'unanimità.
