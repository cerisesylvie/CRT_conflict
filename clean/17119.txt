Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali


Resoconto integrale del dibattito dell'aula
Oggetto del Consiglio n. 472 del 10 marzo 1999 - Resoconto
SÉANCE DU 10 MARS 1999 (MATIN)
OGGETTO N. 472/XI Dati in merito alla mappatura e ai sistemi di
monitoraggio delle zone soggette al rischio di valanghe.
(Interrogazione)
Interrogazione Richiamate le numerose e devastanti valanghe che
hanno interessato recentemente il territorio regionale;
i sottoscritti Consiglieri regionali
Interrogano
La Giunta regionale per sapere:
1) se esiste una mappatura delle zone a rischio, e in caso
affermativo, se in esse siano incluse aree edificate e quali siano
i criteri per la individuazione e definizione di pericolosità delle
aree stesse;
2) quali sistemi di monitoraggio sono utilizzati per prevedere i
distacchi di valanghe o i movimenti delle masse nevose.
F.to: Frassy - Tibaldi
Président La parole à l'Assesseur au territoire, à
l'environnement et aux ouvrages publics, Vallet.
Vallet (UV) Il problema della mappatura delle valanghe è stato
affrontato e definito, per quanto riguarda la parte urbanistica,
sin dal 1978 prima con la legge n. 14 e successivamente la n. 32 e
la n. 44 del 1994 che prevedevano la competenza in capo ai comuni
di identificare su mappe catastali la parte di territorio soggetta
a cadute di valanghe. Con la legge n. 32/96, che modificava la
legge urbanistica e la legge n. 14, si è introdotto un concetto
nuovo, nel senso che per la prima volta i terreni soggetti a rischi
di valanghe o slavine sono stati distinti in funzione degli eventi
attesi e della loro frequenza, quindi in aree a elevato rischio,
aree a medio rischio, aree a debole rischio.
Questo stesso concetto è alla base delle scelte operate con
l'ultima legge urbanistica, la legge n. 11/98. La stessa legge
prevede che la Giunta regionale emani con proprio atto i criteri
che dovranno essere utilizzati per la definizione di queste aree a
rischio. La Giunta ha deliberato questi criteri il 15 febbraio
scorso, si tratta di uno di quegli atti applicativi della legge n.
11 di cui credo aver già parlato anche in questo Consiglio di
competenza della Giunta frutto del lavoro di quei gruppi di lavoro
che hanno operato nel secondo semestre del 1998 appunto per la
definizione di tutti questi provvedimenti e quindi la legge prevede
che questa nuova classificazione, impostata sulla base delle tre
aree di rischio, debba essere fatta dai comuni entro un anno dalla
entrata in vigore della legge n. 11. Questo è l'aspetto relativo
alla parte urbanistica.
Presso l'Ufficio valanghe dell'Amministrazione regionale esiste
il catasto delle valanghe che consiste nel rilievo storico e
cartografico degli eventi che sono stati nel tempo accertati e che
sono stati delimitati su carte con scala 1:25.000 cercando di
individuare il massimo raggio di azione del fenomeno, massimo
raggio deducibile da testimonianze ed osservazioni dirette sul
terreno. Attualmente tutti i fenomeni di valanga sono stati
riposizionati sulle carte tecniche regionali in scala 1:10.000.
Per quanto riguarda i sistemi di monitoraggio, credo di aver già
avuto occasione di parlare di questo rispondendo ad
un'interpellanza non ricordo di chi; qui il problema deve essere
affrontato in maniera diversa perché basta che io citi il numero
totale delle valanghe censite in Valle d'Aosta, 1.043, perché i
consiglieri si rendano conto dell'impossibilità tecnica di andare a
monitorare con strumentazione tutti i 1.043 eventi possibili.
Quindi la previsione dei distacchi e dei movimenti di masse
nevose avviene sulla base delle previsioni del bollettino valanghe
che viene emesso tre volte la settimana, in genere lunedì,
mercoledì e venerdì e che ha validità due giorni; viene emesso
sulla base e sulla scorta dei dati meteorologici e nivometrici,
dati questi ultimi quotidianamente rilevati nei vari siti
significativi della Regione da personale opportunamente istruito e
anche sulla base dei dati forniti da alcune stazioni automatiche di
rilevamento.
Spero di aver risposto esaurientemente, se i consiglieri sono
interessati a qualche ulteriore dato di dettaglio, glielo potrò
fornire.
Président La parole au Conseiller Frassy.
Frassy (FI) Ringrazio l'Assessore della risposta più che
articolata, precisa perché è stata una sintesi. È stata peraltro
una sintesi abbastanza preoccupante così come sensazione immediata
perché contrariamente ad altre situazioni e il quadro normativo e
il quadro operativo è abbastanza puntuale e preciso. Ciò peraltro
non toglie che si debbano registrare negli ultimi 10 anni dei
fenomeni che hanno avuto dimensioni notevoli e come conseguenze
ambientali, ma anche come conseguenze in termini di vite umane,
partendo dal Pavillon 1991 con 17 morti, Brenva 1997 con 2 morti,
Morgex qualche settimana fa con 1 morto.
Se abbiamo ben capito la spiegazione dell'Assessore, le 1.043
valanghe dovrebbero essere 1.043 punti di rischio; ora immagino che
questi 1.043 punti di rischio rientrino in questa classificazione
che va dalla bassa, alla media, all'alta pericolosità, ci sono però
delle situazioni, ad esempio valanghe e terremoti, che
probabilmente sfuggono alla previsione, che è difficile come è
riconosciuto in tutte le sedi.
È già difficile prevedere le previsioni del tempo, immaginiamoci
quelle cose che di colpo scatenano forze della natura
incontrollabili, però probabilmente questo è l'aspetto secondo noi
meno preciso sul quale l'Assessore si è soffermato, il
monitoraggio, perché sappiamo che il monitoraggio - qui mi
riaggancio al discorso dei terremoti - continuo e fatto con
rilevamenti ad alta tecnologia consente di prevedere e di prevenire
le risultanze catastrofiche di questi fenomeni. Non bastano i dati
nivometrici e le esperienze sugli influssi delle temperature
esterne, sicuramente sono importanti; noi riteniamo che non siano
comunque sufficienti per le grosse sciagure della montagna che ho
citato prima e qui apro una parentesi.
Noi abbiamo una situazione di instabilità che sovrasta la zona
della diga di Valgrisenche tant'è che la causa dello svuotamento di
quel bacino sta proprio nella friabilità, nelle difficoltà statiche
di quella zona di montagna.
Vorremmo poi essere messi a conoscenza di quei tipi di
monitoraggio e da chi vengono eseguiti e come vengono eseguiti
perché non vorremmo dover allungare quest'infausta elencazione con
altre sciagure di un certo rilievo. Il problema delle piccole
valanghe dovute molte volte all'imprudenza e all'imperizia degli
sciatori sono un conto, le grosse valanghe che invece comportano il
distacco di milioni di metri cubi di masse nevose e di detriti
terrosi sono più facilmente prevedibili paradossalmente, perciò
auspichiamo che nel futuro prossimo i sistemi di monitoraggio
possano far quel salto qualitativo che riteniamo oggi non essere
ancora nelle disposizioni della gestione di questo tipo di
rilevazione territoriale perché la responsabilizzazione delle
strutture tecniche di Protezione civile, la responsabilizzazione
delle comunità locali (comuni), il quadro normativo regionale non
sono sufficienti se non sono accompagnati da questo tipo di
strumentazione.
Perciò non possiamo dirci soddisfatti perché riteniamo che
sull'aspetto più importante, quello tecnologico, paradossalmente la
Regione sia rimasta probabilmente indietro. Sappiamo che nel
recente passato c'erano state una serie di ipotesi operative che
non si erano concretizzate, sappiamo che queste ipotesi operative
sono state invece utilizzate in altre realtà montane e sembra con
risultati di un certo tipo. Chiederemo poi in sede di commissione
gli approfondimenti affinché si possa capire se ci siano oltre a
quelle proposte altre strade da percorrere e nel caso che risultati
nel concreto abbiano portato quelle strade da chi le ha
percorse.
