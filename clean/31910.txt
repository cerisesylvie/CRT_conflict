Classificazione
STATUTO



Oggetto del Consiglio n. 779 del 7 ottobre 2009 - Resoconto
OGGETTO N. 779/XIII - Discussione generale congiunta in
merito ai pareri sui disegni di legge costituzionale n. 41, n. 1655
e n. 1656 concernenti la procedura per la modifica degli statuti
delle Regioni a statuto speciale.
Président
- Nous sommes en discussion sur les points n°
26, n° 27 et n° 28 à l'ordre du jour.
L'article 50 du Statut prévoit au 3
e
alinéa que tout
projet de modification du Statut émanant du Gouvernement de la
République ou du Parlement est transmis au Conseil régional, qui
exprime son avis dans les deux mois qui suivent. Conformément à
cette disposition, le Ministre pour les rapports avec la Région
nous a transmis les projets de modification de la loi
constitutionnelle n° 41, n° 1655 et n° 1656 présentés au Sénat de
la République. Les projets de modification sont inscrits aux points
n° 26, n° 27, n° 28 de l'ordre du jour. Les trois projets de loi
constitutionnelle ont été examinés par la I
e
Commission,
qui a exprimé un avis contraire, maintenant ils sont soumis à
l'examen du Conseil pour l'avis prévu par l'article 50 du Statut
spécial. Je vous rappelle qu'il y aura une discussion unique, mais
les votations seront distinguées et donc une votation sur chaque
point soit pour ceux qui sont les projets de loi, soit pour ceux
qui sont les amendements qui ont été présentés.
La parole au Conseiller Zucchi.
Zucchi (PdL)
- Grazie, Presidente. Intanto la ringrazio
per aver già anticipato i termini dei provvedimenti in discussione,
ricordando che l'articolo 50, 3° comma dello Statuto impone una
nostra posizione in merito alle modificazioni dello Statuto da
parte di iniziative del Governo, da parte parlamentare come in
questo caso. Così come altre regioni a statuto speciale, anche noi
abbiamo ricevuto queste tre proposte di legge di modifica
costituzionale, che sono state esaminate dalla I Commissione. Il
fatto che la discussione venga accorpata semplifica il dibattito
anche ai fini della concretezza, anche se bisogna dire che le
proposte che sono state poste all'esame della commissione, pur
disciplinando la stessa materia, sono differenti, perché sono, da
un punto di vista sostanziale, differenti. Ciò non toglie che la
Commissione abbia espresso un parere sfavorevole su tutte e tre le
proposte di legge, in quanto è stato espresso un voto unanime,
tranne che sulla proposta n. 27, dove il Consigliere Donzel si è
astenuto, per cui la commissione ha ritenuto di esprimere questo
parere di carattere negativo in quanto, come è a tutti noto, già in
questa legislatura alla fine dello scorso anno questo Consiglio ha
varato una propria proposta di legge di modifica dello Statuto,
votandola all'unanimità. È proprio sulla base di questo voto che è
avvenuto in questo Consiglio su tale materia che mi permetto di
ricordare i caratteri salienti della modifica che abbiamo
depositato alla Camera e al Senato, affinché venissero prese in
considerazione le nostre istanze di modifica, che riassumo
brevemente, senza andare a ripercorrere i ragionamenti sottesi e
illustrati dai vari colleghi che nel mese di dicembre dello scorso
anno si sono soffermati su questa importante materia. Il Consiglio
ha emanato all'unanimità una proposta di legge di modifica dello
Statuto, sulla base di due principi cardine: il principio
dell'intesa basato sull'assenso preventivo e sulla maggioranza
qualificata. Su questi due principi, dove il Consiglio ha operato
in una maniera condivisa all'unanimità, la commissione ha compiuto
un ragionamento ritenendo che le proposte di legge sottoposte al
nostro esame, pur essendo lodevoli ognuna e meritevoli della dovuta
attenzione, non sono così garantiste rispetto alla proposta di
legge che il Consiglio ha varato all'unanimità pochi mesi or
sono.
Senza addentrarmi in questa fase nelle differenze che sono di
natura tecnica, sulle varie proposte che dal Senatore Peterlini in
primis, la Senatrice Finocchiaro ed altri hanno portato
all'attenzione dovuta, secondo l'articolo 50, 3° comma del nostro
Statuto... all'emissione del parere di questo Consiglio, abbiamo
predisposto in commissione una motivazione che mi permetto di
illustrare brevemente e che ripercorre il concetto prima espresso e
che è stato firmato dal sottoscritto in qualità di Presidente della
commissione, ma sottoscritto da tutti i Capigruppo presenti in
quella commissione e che stabilisce il principio per cui, avendo
noi votato questa proposta di legge all'unanimità lo scorso 17
dicembre 2008 e ritenendo questa proposta il punto di partenza
delle future discussioni sul tema, in quanto ritenute più
garantiste per gli interessi della nostra Regione, si esprime un
parere sfavorevole rispetto alle proposte che sono state poste
all'attenzione della commissione e all'espressione del voto di
oggi. Vi informo inoltre che le nostre colleghe Regioni a statuto
speciale hanno già affrontato nei giorni scorsi questa materia,
esprimendo delle posizioni differenti: la Sicilia e il Friuli
Venezia Giulia hanno espresso parere sfavorevole in merito a queste
proposte di legge, mentre il Trentino ha espresso parere
favorevole. Oggi siamo chiamati ad esprimere un parere, mi permetto
di ricordare che in I Commissione abbiamo avuto il piacere di
audire i Parlamentari della Valle d'Aosta, che hanno perorato il
principio secondo cui sarebbe opportuno su temi di questa
importanza creare una connessione fra altre Regioni a statuto
speciale come la nostra per verificare quelle che possono essere
delle soluzioni condivise in merito a queste proposte di modifica
di legge costituzionale, così come i Parlamentari della Valle
d'Aosta stanno facendo con i loro colleghi. La commissione quindi
si sta attivando, anche con l'ausilio del Presidente del Consiglio,
per arrivare nei prossimi giorni a stabilire gli opportuni contatti
con gli organismi paritetici al nostro - quindi della Commissione
affari costituzionali della nostra Regione - per stabilire il
doveroso contatto per giungere alla formulazione di una proposta
che, qualora condivisa, possa avere maggiore peso e maggiore
speranza di tutelare i nostri interessi. Vi ringrazio.
Président
- La parole au Conseiller Louvin.
Louvin (VdAV-R)
- Credo che su questo tema, prima di
affrontare la questione nel merito, sia doveroso da parte del
nostro gruppo esprimere le proprie felicitazioni al Presidente del
Consiglio, che da pochi giorni è chiamato a coordinare i lavori
delle Regioni a statuto speciale, come ci ha annunciato in esordio
di riunione e, se non lo abbiamo fatto all'inizio sulle sue
comunicazioni, è perché avevamo un tema già caldo che sicuramente
si troverà sul tavolo come Vice Coordinatore della Conferenza dei
Presidenti dei Consigli regionali. Lo dico non per piaggeria, ma
perché credo che si troverà fin dall'inizio un fronte delle Regioni
a statuto speciale particolarmente sfilacciato, direi gravemente
sfilacciato, come risulta da questa problematica che ci vede
penultimi ad esprimere il nostro avviso, dopo che già si sono
pronunciate le Province autonome di Trento, Bolzano, la Sicilia, il
Friuli Venezia Giulia. Non ho notizie della Sardegna, ma il quadro
appare già sufficientemente confuso e contrastato. Trento e Bolzano
si sono espressi favorevolmente alla proposta nei termini generali
in cui è stata presentata, in particolare il riferimento è a quella
del Senatore Oscar Peterlini, contraddistinta con il numero "Atti
Senato 41"; la Sicilia ha espresso un parere favorevole invece al
n. 1655, forse anche per ovvia simpatia e sintonia con l'Onorevole
Finocchiaro, prima firmataria della proposta; il Friuli Venezia
Giulia si è espresso in modo radicalmente contrario e unanimemente
contrario su tutte e tre le proposte, con una decisione che ha
visto allineati sul fronte opposto a quello che hanno avuto
trentini e sudtirolesi, tutte le forze centro-destra e
centro-sinistra.
Noi siamo adesso chiamati a pronunciarci, se per solidarietà di
patria naturalmente possiamo avere maggiore simpatia (e noi quanto
meno l'abbiamo) per una proposta che in sede parlamentare ha
avanzato il nostro Deputato, non possiamo qui sottacere alcune
perplessità emerse nel merito di queste proposte, sulle quali oggi
esprimiamo un parere. Lo abbiamo già manifestato in commissione, lo
ha ricordato correttamente il Presidente Zucchi dicendo che ci
siamo espressi in senso contrario a queste tre iniziative, che pure
portano dei caratteri diversi e andrebbero analizzate partitamente.
Non credo che questo sia necessario, tanto più che sono già
consegnate al verbale le posizioni espresse nelle Commissioni, ma
sinteticamente possiamo dire che la nostra opinione di gruppo
consiliare, e mi pare rispecchi sostanzialmente anche l'opinione di
buona parte dell'Assemblea, va nel senso di non ritenere
sufficiente la garanzia che viene offerta dalla possibilità di
fermare queste iniziative di modifica dello Statuto speciale se non
si forma all'interno di questa Assemblea un fronte di due terzi del
Consiglio regionale a fare barriera contro di esse. La proposta che
abbiamo approvato come Consiglio regionale va nel senso opposto,
ossia di chiedere che vi sia una condivisione molto alta da parte
di questo Consiglio della proposta di modifica e non che si debba
cucire un fronte del "no" particolarmente ampio. Non sono questioni
di lana caprina e chi ha vissuto il braccio di ferro sulle
modifiche statutarie è sensibile all'importanza di questa
possibilità di resistenza; credo che debba essere a questo punto
manifestata, oltre che la nostra posizione sul concreto di questi
atti parlamentari, anche la necessità di raccogliere un consenso
più coordinato delle Regioni a statuto speciale. I colleghi
sudtirolesi non a caso si sentono molto solidi nella loro posizione
e ritengono ampiamente satisfattiva una soluzione come quella del
diniego a due terzi, perché ritengono che il loro gruppo
linguistico abbia una possibilità di dire "no" a qualsiasi
manifestazione contraria allo Statuto speciale del Trentino Alto
Adige. Si sentono oltretutto e lo dichiarano nei loro stessi atti
approvativi cautelati da una garanzia internazionale che noi non
abbiamo mai avuto, non abbiamo nessun appoggio esterno rispetto a
questa possibilità, quindi l'idea che non si formi un'opposizione
coerente e qualificata all'interno di questo Consiglio, di fronte
ad una proposta di modifica dello Statuto, che comunque viene a
sovvertire alcuni dei suoi principi fondamentali, è un'idea
decisamente inquietante per noi.
Credo sia opportuna una pronuncia negativa, seppure con i dovuti
distinguo che abbiamo inteso fare in particolare sottolineando
alcuni tentativi di venire verso la posizione, contenuti in questi
atti, in particolare dall'atto n. 1655 a firma del Senatore
Finocchiaro, ma riteniamo comunque che sia importante
un'attestazione di principio: se c'è intesa da parte della
maggioranza di questo Consiglio, possono andare avanti le modifiche
statutarie, se la maggioranza di questo Consiglio - dico la
maggioranza, non una maggioranza qualificata - non è convinta
dell'opportunità di queste modifiche, non possiamo ritenere che vi
sia un'intesa. Il principio del non dissenso o del mancato assenso,
come viene formulato da parte di queste proposte, ci sembra una
soluzione debole, una soluzione che non mette al sicuro il nostro
Statuto da eventuali futuri colpi di mano. Su questo peraltro
dobbiamo rammaricarci che nella storia politica di questi ultimi
anni vi sia stata molta timidezza al momento della riforma del
Titolo V da parte della maggioranza di centro-sinistra nel non aver
inserito allora quel principio della previa intesa, fu inserita in
quel frangente, in quell'anno 2001, soltanto questa modifica
dell'articolo 50 in base alla quale oggi ci pronunciamo e devo dire
non pienamente soddisfacente era ugualmente dal nostro punto di
vista l'impostazione che era stata data nel 2006 dalla riforma
costituzionale cosiddetta della
devolution
, che fu poi
bocciata in sede referendaria. Riteniamo quindi giusto che le
Regioni a statuto speciale costruiscano oggi una posizione diversa,
ferma, nel chiedere che vi sia intesa sostanziale fra Regione e
Stato per ogni passaggio di modifica costituzionale che ci
interesserà in futuro. Questo crediamo che vada esplicitato, se
possibile, anche andando oltre le formulazioni attuali e prevedendo
che vi sia un momento di costruzione della riforma e non solo di
opposizione o contrapposizione nel momento in cui già ha votato il
Parlamento in prima lettura, perché questo è oggi previsto dalle
norme in discussione. Crediamo che ci debba essere un momento di
costruzione della riforma costituzionale che veda implicato da un
lato il Consiglio regionale, dall'altro la Commissione affari
costituzionali della Camera e del Senato e che insieme si individui
una formulazione che abbia un gradimento comune, in qualche modo
riportando a livello costituzionale quella procedura che abbiamo
già per le norme di attuazione e facendo sì che la dialettica fra
Consiglio e Parlamento possa preparare il terreno a decisioni
condivise e non aspettare che ci siano forzature o solo proposte
rivendicative, magari demagogiche da parte delle Regioni. Crediamo
sia da impostare in modo diverso il meccanismo di riforma
costituzionale, così come altri Parlamenti e altri sistemi (in
particolare i sistemi federali) prevedono per preparare il terreno
delle riforme che sono sicuramente necessarie e nel nostro caso
auspicabili per svecchiare il nostro Statuto speciale attuale.
Grazie.
Président
- La parole au Conseiller La Torre.
La Torre (FA)
- Grazie, Presidente. Intanto voglio
ringraziare il Presidente Zucchi, che ha ben riassunto i lavori
della commissione su un argomento così delicato e importante. Credo
che l'Italia viva un momento particolare, un momento di grandi
cambiamenti, non solo alla luce del nuovo rapporto che è oggi si è
instaurato con l'Europa e con il Parlamento europeo, ma vive un
momento interno dove emerge una volontà di portare avanti una serie
di riforme. Queste sono riforme necessarie per un certo punto di
vista, ma riforme che aprono degli scenari nuovi e diversi.
Possiamo anche solo fare qualche riferimento al ragionamento sul
federalismo fiscale con le implicazioni, profondamente collegate a
quelle che poi saranno riforme istituzionali e costituzionali. È
evidente che questo argomento diventa centrale per quel che
riguarda la necessità delle Regioni a statuto speciale, ma oggi
voglio parlare solo della nostra Regione, di ribadire il suo DNA,
che è un DNA autonomista, che non vuole essere confuso con un
regionalismo esasperato, ma un ribadire in modo chiaro e preciso
che il fondamento dell'ordinamento di autonomia della nostra
Regione si basa sul regime pattizio e questo non può, né deve
essere messo in discussione, perché è da questo che in caduta si
svolge tutto il ragionamento che ci vedrà confrontarci sulle
riforme che porterà avanti questo Paese. Noi non siamo stati
assenti nel passato da questo dibattito, che oggi invece vede
un'accelerazione, perché già nel 1995 Caveri e nel 2001 il Senatore
Rollandin presentarono delle leggi in questo senso che andavano ad
anticipare e a porsi sul terreno di questo dibattito, un dibattito
che oggi con la "proposta Violante", con la bozza della Carta delle
autonomie di Calderoli si ripropone pesantemente. Ecco che allora
il discorso della questione pattizia diventa cardine, perché, nel
momento in cui ribadiamo questo contratto, perché il regime
pattizio altro non è che un contratto che si ha fra le parti, nel
rispetto che si deve avere di questo contratto, noi ribadiamo il
principio che anima la nostra potestà di autodeterminazione. Nel
momento in cui ribadiamo la nostra volontà di autodeterminazione,
non possiamo che sancire il ragionamento dell'intesa. Non possiamo
pensare in un possibile quadro di riforme di avere un potere
sbilanciato verso il Parlamento; non può essere il Parlamento che
supera quello che è il regime pattizio e la conseguente forza che
deve avere un rapporto di intesa. Così come non è stato ribadito
nel Titolo V, come ricordava bene, il 116 in qualche modo la nostra
Regione lo ha subito e questo evidenzia il lavoro che deve essere
portato avanti per ribadire il regime pattizio e l'intesa che da
esso ne deriva. Un lavoro che non deve contrastare le riforme, ma
deve puntualizzare le nostre posizioni, come è stato fatto nel 1995
con la "legge Caveri", nel 2001 con la proposta di legge presentata
dal Senatore Rollandin.
La cosa fondamentale, come ha detto bene Louvin - e apprezzo il
lavoro che è stato fatto in commissione, perché è stato partecipato
da tutti i gruppi -, è che questa Regione si presenti unita nella
difesa della sua prerogativa fondamentale. Credo che oggi la
risposta negativa che diamo sia la dimostrazione di questa
compattezza all'interno dell'aula, la capacità della nostra Regione
di unirsi in un momento così delicato per ragionare, partendo dalla
base che sono le nostre proposte di legge, che sicuramente dovranno
confrontarsi anche con "la bozza Violante", su cui mi sembra di
aver capito dalle discussioni che si sono svolte in commissione ci
sia anche un lavoro della maggioranza, ma che da qui deve partire.
Noi non possiamo assolutamente recedere da questa posizione, non
possiamo che esprimere un parere contrario oggi, perché abbiamo una
storia, abbiamo dei fondamenti che oggi ci impongono per dovere,
per volontà precisa nostra di partire da qui. Certo noi dovremo
fare un grosso lavoro di
lobby
, perché uno dei problemi che
avremo è di mettere in campo un peso e il peso di una Regione come
la nostra è un peso limitato. Credo che su questo si debba aprire
un dibattito anche con quelle forze nazionali che devono farsi
anche responsabili di quello che è un principio di
autodeterminazione, che ha sempre caratterizzato la nostra Regione.
È qui che si farà la differenza, perché non basta a parole
sostenere delle tesi, ma bisogna nel concreto dimostrare che
veramente ci si crede a quelle tesi ed è qui che poi si vedranno le
posizioni che si vorranno prendere. Il lavoro è appena iniziato, ci
vede uniti, questo è fondamentale. Ho visto le risposte che sono
state date dalle altre Regioni, la Sicilia e il Friuli hanno detto
"no". Bene, apriamo questo percorso, ma con quella determinazione
che assolutamente ci deve vedere protagonisti fin dall'inizio. Non
possiamo restare fuori da questo dibattito a livello nazionale,
dobbiamo capire come si muoveranno le cose; qui si parla di passare
da un bicameralismo perfetto ad un bicameralismo differenziato, si
parla di cambiare il numero dei rappresentanti, si parla di un
federalismo solidale. Il dibattito è un dibattito che dobbiamo
percorrere nel senso di mantenere ferme le nostre posizioni, non
possiamo recedere sulla nostra condizione di Statuto speciale di
autonomia. Grazie.
Président
- La parole au Conseiller Donzel.
Donzel (PD)
- Egregio Presidente, cari colleghi, prendo
parte volentieri a questo dibattito che anche negli altri Consigli
regionali delle Regioni autonome è stato molto partecipato e ho
potuto riscontrare che tutti i gruppi politici sono intervenuti su
tale questione, dando un forte contributo per sottolineare come
l'argomento sia l'argomento principe per le Regioni autonome dal
punto di vista istituzionale. Esso riguarda la possibilità di
riforma degli Statuti regionali delle Regioni autonome. Qui viviamo
un piccolo paradosso nazionale, nel senso che le Regioni a statuto
ordinario possono modificare i loro Statuti con leggi di carattere
regionale che sono solo successivamente sottoposte al vincolo
costituzionale; quelle a Statuto speciale, in quanto, per fortuna,
abbiamo questa prerogativa, le nostre leggi sono di rango
costituzionale, sono però di fronte ad una
impasse
, perché
devono essere approvate dal Parlamento stesso. È importante qui che
venga garantito assolutamente il meccanismo dell'intesa attraverso
il principio dell'assenso, come abbiamo tutti assieme condiviso
votando all'unanimità la proposta di legge costituzionale il 18
dicembre 2008.
Vorrei però ricordare che era depositata alla Camera una
proposta dell'On. Nicco, sostanzialmente molto simile a quelle che
oggi vengono bocciate, mi pare che la discussione in I Commissione,
come correttamente ha riportato il Presidente in cui mi riconosco,
avesse affrontato questo problema, ma si era parlato di asticelle
da fissare. Si era detto:
"fissiamo tutti insieme un'asticella
molto alta: quella che abbiamo fissato con la nostra legge, perché
è da lì che dobbiamo partire, ma teniamo gli occhi aperti su quello
che succede intorno a noi"
. Due erano le strategie con cui
dovevamo muoversi: quella di fissare l'asticella il più in alto
possibile e quindi l'abbiamo condivisa, l'asticella l'abbiamo
fissata, ma non abbiamo chiesto all'Onorevole Nicco di ritirare il
suo provvedimento di legge depositato, ossia abbiamo detto:
"teniamo lì degli altri passaggi, perché non si sa mai, se per
caso venisse a cadere quell'asticella che abbiamo fissato, dove
andiamo a parare?"
. Vi erano quindi altri punti di appoggio,
altri gradini nella scala degli obiettivi che ci fissiamo di
raggiungere.
Il secondo punto: quello di creare un coordinamento con le altre
Regioni, non marciare ossia in ordine sparso, a casaccio e quindi
non possiamo anche noi che rallegrarci del fatto che adesso vi sia
un coordinamento, che il Presidente del Consiglio si fa carico di
tenere questo coordinamento e credo potrà essere molto utile il
contributo che il Presidente del Consiglio potrà dare al dibattito
in commissione riguardo a questi delicatissimi argomenti. Noi in I
Commissione ci siamo espressi prima ancora, almeno io non avevo
acquisito i pareri di altre Regioni; oggi sappiamo che il Friuli ha
bocciato tutti e tre i pareri, ma non risponde al vero quanto
asserito qui che anche la Sicilia abbia fatto così. La Sicilia ne
ha bocciato due, ma a uno, il n. 1655, quello della Finocchiaro su
cui non a caso il PD in commissione si era astenuto, ha dato un
parere favorevole. Dello stesso parere sono state anche la
Provincia autonoma di Trento e la Provincia autonoma di Bolzano e
chissà perché, siccome qualcuno ha detto:
"ma in Sicilia hanno
votato a favore di quel disegno di legge, perché la Finocchiaro è
siciliana"
, ricordo che la Finocchiaro è del PD e la Regione
Sicilia è amministrata dal PdL, non credo che il PdL voglia fare
regali alla Finocchiaro. Mi sembra che abbiano fatto un
ragionamento politico; credo che l'intelligenza non sia né di
sinistra, né di destra, né autonomista, l'intelligenza è
intelligenza, si leggono le cose e si danno delle valutazioni. Il
parere favorevole dato dalla Regione Sicilia alla proposta di legge
costituzionale della Finocchiaro quindi è motivato dai contenuti e
perché? Perché si dice nella presentazione che
"rilevata la
debolezza della potestà statutaria delle Regioni a statuto
speciale
- cosa che tutti condividiamo -
alle quali invece
dovrebbe essere assicurata maggiore forza e tutela, idonea a
garantire particolari forme e condizioni di autonomia
costituzionalmente riconosciute, a tale scopo appare funzionale
dotare le Regioni a statuto speciale di due poteri idonei a
garantire le prerogative sia nella fase dell'iniziativa
legislativa, sia nella fase di approvazione della modifica. In tal
senso va riservato esclusivamente alla Regione a statuto speciale
il potere di iniziativa"
. Ciò vuol dire che non c'è nessuna
modifica che cade dall'alto, vuol dire che siamo noi medesimi che
ci modifichiamo lo Statuto! Ecco perché la Regione Sicilia, la
Provincia di Trento, la Provincia di Bolzano hanno votato a favore
di questa cosa, perché dice che è la Regione a statuto speciale che
modifica il suo Statuto e non corre dietro ad una modifica imposta
dall'esterno. D'altra parte il potere di rendere un parere
vincolante dopo la prima deliberazione delle due Camere, dunque si
introduce il principio del parere vincolante, se non c'è parere
favorevole da parte del Consiglio regionale, non si può procedere.
Questo è quello che dicono a Trento, in Sicilia e a Bolzano;
l'altra volta lo diceva solo Donzel nella commissione e, essendo un
filosofo, non era un costituzionalista; adesso non penso che siano
tutti sprovveduti nelle varie Regioni, ma penso che anche lì
abbiano a cuore l'autonomia speciale tanto quanto ce l'abbiano noi!
Inoltre, al fine di rafforzare la potestà statutaria anche fra la
disposizione di normative della Costituzione, riteniamo opportuno
procedere all'integrazione dell'articolo 116, prevedendo l'espressa
attribuzione del potere di iniziativa per la modifica degli Statuti
agli organi legislativi delle Regioni a statuto speciale, ossia
siamo noi che possiamo decidere il nostro futuro.
Vorrei citare... quasi a rendere una cortesia all'amico
Lattanzi, che l'altro giorno è stato gentile alla nostra
convenzione... non tutti quelli del PD che sono intervenuti su
questo tema nelle altre Regioni, che naturalmente uno potrebbe
dire:
"Donzel li cita perché sono del suo partito"
, ma
vorrei citare il Capogruppo che è in minoranza a Trento, Presidente
del gruppo consiliare del PdL Walter Viola, che ha fatto questo
comunicato dopo il voto favorevole dato nella Provincia di Trento
con il Presidente Dellai.
"Noi riteniamo
- dice in un
passaggio, naturalmente dopo aver giustamente anche polemizzato e
contestato gli errori fatti dal centro-sinistra nelle modifiche
costituzionali, quindi va dato atto che ha fatto anche delle
critiche -
di rendere prevalente il valore delle proposte,
guardando all'interesse generale delle nostre comunità e guardando
all'interesse della nostra autonomia con grande chiarezza e
coerenza anche rispetto alle obiezioni di metodo, che vanno
assolutamente sottolineate rispetto al centro-sinistra. In questa
ottica esprimiamo parere favorevole al disegno di legge della
Senatrice Finocchiaro, che prevede che, rispetto ai progetti di
modificazione dello Statuto approvati dal Parlamento, è
obbligatoria l'espressione del parere vincolante del Consiglio
regionale su proposta dei Consigli regionali di Trento e
Bolzano..."
e più avanti:
"... esprimiamo anche la
convinzione che la questione vera oggi è quella del rapporto fra
Regioni a statuto speciale e Regioni a statuto ordinario, questa è
la questione che c'è oggi sul tappeto a fronte anche di assurde,
pericolose da qualsiasi parte provengano posizioni negazioniste
circa la legittimità storica, giuridica e politica delle autonomie
speciali"
. Mi sento di condividere in termini
bipartisan
. Questo per dirvi che lì il parere non favorevole
è stato espresso soltanto dalla Lega e questo ci dice qualcosa
sulla questione dell'atteggiamento della Lega nei confronti delle
Regioni a statuto speciale.
Un'ultima considerazione riguarda l'osservazione che la
Provincia di Trento ha sempre aggiunto dando il parere favorevole a
questi disegni di legge:
"Qualora nel corso della discussione in
Senato venissero apportate modifiche al disegno di legge, il
Consiglio provinciale si riserva di esprimere ulteriore dettagliato
parere"
, ossia non è un'approvazione via libera a queste cose,
ma ogni volta si dice:
"noi rivendichiamo di poter ancora
intervenire su queste tematiche"
. Ecco perché avevo accolto la
posizione di esprimere un parere contrario sul disegno di legge n.
41 e il disegno di legge n. 1656, perché sono una riproduzione di
quella cosa che aveva già depositato Nicco con una leggera
distinzione sul numero dei votanti in aula, quindi in qualche modo
dicevamo c'è già la proposta di Nicco, non c'è bisogno di sostenere
queste che sono peggiorative rispetto al numero dei votanti, anche
se devo far rilevare una cosa: che in tutte le altre Regioni si
affronta con coraggio la questione dei due terzi, ossia - mi
rivolgo agli autonomisti, perché velatamente Louvin ha introdotto
questo principio di nuovo - in una Regione a statuto speciale tutti
si battono per la difesa dello Statuto speciale. Non c'è quindi
bisogno di temere i due terzi, quasi che qualche forza, se qualcuno
ha dei dubbi, dica nomi e cognomi delle forze che potrebbero in
quest'aula votare contro la prerogative autonomiste della Valle
d'Aosta! Se qualcuno ha dei dubbi, lo dica, faccia nomi e cognomi
di queste forze politiche, io non accetto che vengano velatamente
espressi dubbi in questo senso, non lo accetto! Qui non c'è nessuno
che ha un primato assoluto nella difesa dello Statuto speciale e
questo lo rivendico con forza, perché, se vogliamo fare un percorso
coerente, non possono esserci i primi della classe e gli altri che
arrivano quando fa comodo. Siamo tutti... lo abbiamo detto e
scritto nei nostri documenti... e ci battiamo per la difesa dello
Statuto speciale e l'implementazione, se possibile, una volta che
avremo ottenuto la possibilità attraverso il principio dell'intesa,
di modificare questo Statuto. Ecco perché abbiamo scelto non di
votare contro, ma di astenerci solamente sul disegno di legge n.
1655, perché, uno, riteniamo che, se vogliamo percorrere una strada
che ci metta in contatto con altre Regioni, quello potrebbe essere
un punto di partenza. Lo ha votato Trento, lo ha votato Bolzano, lo
ha votato la Sicilia, siamo già un certo numero che va in quella
direzione; due, ci asterremo, perché non vogliamo contrapporci o
avere un atteggiamento contrapposto rispetto alla condivisione di
un percorso, anzi pensavamo, alla luce della relazione che ci
avevano fatto il Senatore e il Deputato Nicco - e forse abbiamo
capito male -, che bisognava andare con una serie di provvedimenti
graduati in commissione, tenendo fermo che quello della Valle
d'Aosta è quello che abbiamo votato all'unanimità, ma che poi fosse
inevitabile avere delle altre proposte che potessero evitare che,
caduto il nostro, ci trovassimo senza un paracadute, senza un altro
punto di ripiego all'interno delle proposte di legge
costituzionale. È questo un argomento molto delicato, un argomento
che sottolineo all'attenzione del Presidente del Consiglio che si
confronterà con altre regioni e del Presidente della Regione,
perché sia ben chiara qual è la nostra posizione rispetto a questa
cosa. Non è un'improvvisazione, questo è un argomento molto
delicato in cui chiedo che in I Commissione sia data la
possibilità, quando ci sono dei pareri da dare su queste cose, di
sentire il Presidente della Regione e il Presidente del Consiglio,
di audire anche delle figure preparate, prima di avventurarci in
pareri che poi ci isolano nel contesto delle altre Regioni a
statuto speciale.
Président
- La parole au Conseiller Salzone.
Salzone (SA-UdC-VdA)
- Anche noi vogliamo congratularci
con il Presidente Cerise per l'importante incarico ricevuto a
livello nazionale nell'ambito della tutela delle Regioni a statuto
speciale. In questa occasione di dibattito istituzionale gli auguri
crediamo siano particolarmente opportuni. L'argomento di oggi ruota
intorno alle riforme, come peraltro è già stato detto dai colleghi
che mi hanno preceduto. La questione delle riforme rimane un
argomento complesso e tortuoso, l'evoluzione del dibattito politico
è tale da non consentire alcuna certezza temporale rispetto alle
buone intenzioni enunciate dal Governo nazionale ad inizio
legislatura. Negli ultimi mesi poi le priorità dell'agenda politica
nazionale sono cambiate: infatti, più che di riforme istituzionali,
si parla di assetti politici ed ora, dopo la sentenza contro
Berlusconi e il Lodo Alfano al vaglio della Corte costituzionale,
di cui attendiamo il risultato, ci sarà ancora meno spazio per
discutere sui temi istituzionali.
Questa premessa serve in qualche maniera a ricordarci che anche
nel passato illusioni e disillusioni sono state all'ordine del
giorno. Negli anni '80 e '90 abbiamo tutti nutrito le nostre
speranze di una grande riforma costituzionale, che consentisse il
passaggio dalla Prima alla Seconda Repubblica senza mai approdare
però ad un impianto complessivo ed esaustivo delle reali esigenze
territoriali. Per noi furono comunque anni importanti, perché ci
consentirono con l'Onorevole Caveri prima, poi con l'Onorevole
Collé ed infine con l'allora Senatore Rollandin di presentare
importanti disegni di legge di modifica della Costituzione, leggi
che prevedevano una riforma federalista di grande cambiamento,
leggi che possono essere ancora oggi un punto di partenza
fondamentale. Alcune riforme comunque si sono fatte: c'è stata la
riforma del regionalismo, del centro-sinistra e quella successiva
del centro-destra bocciata dal referendum popolare. Il tema poi
dell'intesa si è fatto prepotentemente giuridico, le modificazioni
dello Statuto negli anni '80 e '90 erano avvenute nella logica
dell'accordo con il Governo nazionale esattamente nel solco delle
intenzioni che il Consiglio e i Parlamentari dell'epoca avevano di
miglioria dello Statuto. Il campanello di allarme c'è stato con le
modifiche statutarie, contemporaneamente con quella modifica
costituzionale del centro-sinistra, ossia, quando ci si è accorti
che la capacità di negoziazione nostra poteva anche portare al
fatto che vi fossero delle modificazioni unilaterali del nostro
Statuto da parte del Parlamento, senza che si tenesse conto delle
nostre richieste. In virtù di tutto ciò, gli anni successivi hanno
concentrato il nostro dibattito sul fatto che era necessario
modificare l'articolo 116, andando sul principio dell'intesa, che
era l'aspetto positivo della riforma del centro-destra.
Rispetto a questo principio, ci siamo limitati a fine 2008 a
presentare una proposta di legge costituzionale di modifica
dell'articolo 50 dello Statuto, che prevede le modifiche dello
Statuto medesimo per introdurre gli opportuni correttivi al
procedimento attuale che oggi prevede un semplice parere del
Consiglio regionale nel caso in cui il Parlamento decida di
cambiare qualcosa. Lo abbiamo fatto intervenendo i termini della
pronuncia regionale nel pieno rispetto del principio pattizio,
passando dall'espressione del diniego a quello dell'assenso
preventivo: tutto ciò per riequilibrare una posizione rispettosa
della nostra autonomia attraverso la maggiore condivisione e il più
ampio assenso alle proposte statali di modificazione statutaria da
parte della Regione. Riteniamo quindi che questa proposta di legge
costituisca il punto di partenza delle future discussioni sul tema,
in quanto più garantista per la nostra Regione. Per tali motivi
quindi non possiamo esprimerci a favore dei disegni di legge
costituzionale soggetti all'esame di questo Consiglio, disegni di
legge peraltro - come è stato fatto cenno da alcuni colleghi -
faccio riferimento in modo particolare al n. 1655, quello che
citava il collega Donzel, quello della Finocchiaro e di Bianco, che
credo sia siciliano, forse calabrese...
Donzel
(fuori microfono)
- ...Catania...
Salzone (SA-UdC-VdA)
- ...quindi è siciliano... ecco, qui
come avevamo già detto in commissione e ci pareva il disegno di
legge più consono alle nostre esigenze, ma c'erano dei punti, come
è stato spiegato da altri e non solo dal sottoscritto, in cui
c'erano dubbi, perché non si spiega cosa succede qualora non sia
espresso il parere. Questo era un punto che creava qualche
difficoltà di accettazione, peraltro il parere risulta meno
efficace, perché non è vincolante. Quello del Senatore Peterlini,
anche a questo abbiamo detto "no", ne abbiamo discusso in
commissione, perché obbliga il Consiglio al diniego rispetto
all'assenso e quindi indebolisce la nostra posizione. Mentre, per
quanto riguarda il disegno di legge n. 1656, abbiamo detto che era
una legge un po' ambigua quella presentata da Ceccanti e dalla
Finocchiaro stessa, non si capisce a chi spettava l'iniziativa.
Tutti i disegni di legge comunque, in qualche maniera, vanno
nell'intenzione di creare un'intesa fra Stato e Regione, ma nessuno
può essere ritenuto congruo per le nostre esigenze. Come abbiamo
già annunciato in commissione, non voteremo a favore di nessuno dei
testi presentati.
Président
- La parole au Conseiller Empereur.
Empereur (UV)
- Merci, M. le Président. Sono diversi anni
che reclamiamo di scrivere il principio dell'intesa nell'articolo
116 della Costituzione e nel nostro Statuto di autonomia; intesa
che consideriamo un fondamento giuridico contro le tentazioni di
violare quel principio pattizio di carattere politico che riteniamo
esistente da sempre, ma che talvolta è stato disatteso naturalmente
contro gli interessi dei valdostani. Vorrei sottolineare che,
quando ciò è avvenuto, il movimento dell'Union Valdôtaine, che qui
ho l'onore di rappresentare, lo ha sempre denunciato con grande
forza. La storia recente è stata già ricordata: la parziale
riscrittura della Costituzione, la necessità della contestuale
riscrittura di parte degli Statuti delle Regioni a statuto
speciale, il percorso alla Camera e al Senato, il voto contrario
sulla riforma del centro-sinistra proprio perché mancava il
principio dell'intesa, concetto poi introdotto, lo vogliamo
ricordare qui per correttezza, dal centro-destra, nel quadro
tuttavia di una riforma discutibile (ricordiamo il concetto
dell'interesse nazionale), riforma che poi è stata bocciata dal
referendum popolare. Da allora ad oggi tutti, maggioranza ed
opposizione, a seconda dei vari ruoli, scambiatisi nel passaggio
fra Prodi e Berlusconi, tutti si sono detti favorevoli al principio
dell'intesa, come peraltro risulta dai testi che oggi abbiamo
all'esame.
Tuttavia su questi testi noi dell'Union Valdôtaine in maniera
equanime esprimeremo un giudizio negativo, evitando distingui sulle
diverse dizioni. Lo facciamo anche alla luce del confronto chiaro,
franco, sereno che abbiamo avuto con i Parlamentari valdostani in
occasione della riunione della prima Commissione e correttamente ci
rifacciamo al testo di proposta di legge costituzionale che questo
Consiglio, non tantissimo tempo fa, il 17 dicembre dello scorso
anno, ha unanimemente votato e che in questo momento figura
all'attenzione del Parlamento. Coerenza e buon senso ci fanno dire
"sì" a quella proposta originale riferita all'intesa, che abbiamo
discusso e che abbiamo assolutamente condivisa nella totalità di
questo Consiglio, coerenza e buon senso ci fanno dire "no" alle
altre proposte e quindi anche alle tre che oggi sono sottoposte
alla nostra attenzione. Grazie.
