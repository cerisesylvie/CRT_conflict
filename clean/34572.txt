Classificazione
ASSISTENZA SOCIALE
Assistenza socio-sanitaria
ISTRUZIONE PUBBLICA



Oggetto del Consiglio n. 2325 del 22 marzo 2012 - Resoconto
OGGETTO N. 2325/XIII - Disegno di legge: "Modificazione alla
legge regionale 12 maggio 2009, n. 8 (Disposizioni in materia di
disturbi specifici di apprendimento)".
Articolo 1
(Modificazione all'articolo 3 della legge regionale 12 maggio
2009, n. 8)
1. Dopo il comma 2 dell'articolo 3 della legge regionale 12
maggio 2009, n. 8 (Disposizioni in materia di disturbi specifici di
apprendimento), è aggiunto il seguente:
"2bis. Ai componenti del Comitato tecnico-scientifico non
spetta alcun compenso.".
Presidente
- La parola al relatore, Consigliere
Crétaz.
Crétaz (UV)
- Merci M. le Président.
La Regione autonoma Valle d'Aosta, fra le prime in Italia, già
nel 2009 ha predisposto e approvato una legge riguardante i
disturbi specifici di apprendimento; tale legge ha rappresentato il
momento in cui ha normato ciò che prima le varie circolari
ministeriali e regionali semplicemente prevedevano. In Valle
d'Aosta si è molto lavorato sulla conoscenza e l'applicazione di
questa legge, anche attraverso iniziative di formazione, in
particolare con la sinergia che si è venuta a creare fra tutti gli
attori del sistema, siano essi scolastici, sanitari o del mondo
dell'associazionismo e del volontariato.
L'articolo 3 della legge regionale n. 8/2009 prevede che sia
costituito un Comitato tecnico-scientifico, che propone e promuove
la formazione del personale docente e sanitario; promuove attività
di identificazione precoce da realizzare dopo i primi mesi di
frequenza dei corsi scolastici per individuare gli alunni a rischio
di DSA; predispone la documentazione e si occupa della diffusione
di interventi e iniziative sui DSA, nonché del monitoraggio e della
valutazione dell'applicazione della legge, anche attraverso la
rilevazione di dati e la predisposizione di una relazione annuale
presentata sia alla Giunta, sia alla V Commissione. Tale Comitato è
espressione nelle sue componenti di tutti gli attori del sistema
che a vario titolo si occupano di DSA. Altre Regioni hanno seguito
l'esempio della Valle d'Aosta e legiferato in materia, fra queste
il Veneto nel 2010.
A livello statale la legge n. 170/2010, concernente: "Nuove
norme in materia di disturbi specifici di apprendimento in ambito
scolastico", è entrata in vigore dopo la nostra normativa regionale
in materia di DSA. La stessa legge, all'articolo 7, comma 3,
dispone espressamente che ai componenti del comitato
tecnico-scientifico, cui riconosce sostanzialmente le medesime
funzioni previste dall'articolo 3 della legge regionale n. 8/2009
per il medesimo organo, non debba essere riconosciuto alcun
compenso. Identica disposizione è contenuta nella legge regionale
del Veneto del 4 marzo 2010.
Il presente disegno di legge reca una modificazione alla legge
regionale n. 8/2009, recante: "Disposizioni in materia di disturbi
specifici di apprendimento", riferita al predetto articolo 3 e
determinata dall'opportunità di disciplinare chiaramente tale
aspetto anche nella normativa regionale, con particolare riguardo
ai componenti del comitato esterni all'Amministrazione regionale.
L'introduzione all'articolo 3, dopo il comma 2, di un comma bis è
quindi volta a specificare che ai componenti del comitato
tecnico-scientifico non spetta alcun compenso, come peraltro ai
pari componenti dell'analogo comitato a livello statale e di altre
Regioni.
Infine credo importante ringraziare i componenti della V
Commissione per l'attenzione e la sensibilità dimostrate nel corso
dei lavori, consentendo così di condividere in modo unanime il
testo che andremo a votare. Grazie.
Presidente
- La discussione generale è aperta.
La parola alla Consigliera Patrizia Morelli.
Morelli (ALPE)
- Merci M. le Président.
Riteniamo la legge n. 8/2009 una buona legge, è stata il frutto
di un impegno condiviso con cui il nostro Consiglio regionale ha
dimostrato la sua attenzione nei confronti di una questione
particolarmente delicata, qual è quella dei disturbi specifici di
apprendimento, anticipando anche nei tempi la legislazione
nazionale. Come è già stato ricordato, l'adozione della legge
nazionale ci porta ad una modificazione che in commissione abbiamo
condiviso unanimemente e, da questo punto di vista, il nostro sarà
un voto favorevole.
Vogliamo però cogliere l'occasione - e già lo abbiamo anticipato
in commissione durante l'audizione con l'Assessore Viérin e con la
Sovrintendente, con scarso successo devo dire...- per portare
all'attenzione del Consiglio alcune criticità riguardo
all'applicazione della legge regionale di cui siamo stati messi a
conoscenza. Come tutti ricorderete, la legge prevede la concessione
di contributi alle famiglie di soggetti con DSA per l'acquisto di
strumenti informatici dotati di videoscrittura con correttore
ortografico, sintesi vocale e altri strumenti per facilitare i
percorsi didattici dei ragazzi che la legge precisa destinati allo
studio quotidiano a casa. La formulazione di questo articolo ha
generato alcune interpretazioni restrittive circa l'uso di tali
strumenti compensativi in alcuni istituti scolastici, uso che
sarebbe stato limitato unicamente all'utilizzo a casa, mentre in
altre situazioni è consentito anche durante l'orario scolastico. In
commissione abbiamo proposto di intervenire con un emendamento, che
andasse a chiarire e ad estendere per tutti i ragazzi in modo equo
l'utilizzo degli strumenti compensativi anche allo svolgimento
delle attività didattiche scolastiche, ma non è stato possibile,
non c'è stata la volontà di approfondire la questione. Tuttavia,
poiché riteniamo che tutti i ragazzi per i quali viene rilasciata
una diagnosi da psicologi clinici e da neuropsichiatri di affezione
da disturbi specifici di apprendimento, abbiano diritto di essere
posti nella medesima condizione, di poter usufruire degli strumenti
che la legge riconosce loro - secondo, tra l'altro, le linee guida
pubblicate nel 2011, che sono chiare in tale senso -, torniamo a
richiamare l'attenzione della Giunta su questa necessità e
chiediamo che vi sia un chiarimento a tale proposito. Che questo
venga fatto attraverso un emendamento, una delibera applicativa o
una circolare è secondario, l'importante, dal nostro punto di
vista, è che ci si faccia carico del problema e in tale senso
invitiamo l'Assessore ad operare. Grazie.
Presidente
- Se non ci sono altri che intendono
intervenire, dichiaro chiusa la discussione generale.
La parola all'Assessore all'istruzione e cultura, Laurent
Viérin.
Viérin L. (UV)
- Merci M. le Président.
Solo brevemente per ringraziare il relatore e i lavori in
commissione. Nel merito di tale questione, come è stato detto, il
disegno di legge si inserisce anche in un'ottica di
razionalizzazione e di contenimento della spesa. Per quanto
riguarda la questione puntuale che avevamo cercato di spiegare in
commissione, effettivamente esiste un problema di materiali.
Intanto i finanziamenti sono scissi fra il materiale che viene
usato in famiglia e quello che viene usato a scuola e sicuramente
interverremo con gli strumenti, come ci siamo impegnati in
commissione, attraverso circolare per puntualizzarne l'uso, il
problema è il materiale e i contenuti di questi mezzi che vengono
portati da casa a scuola, in quanto i contenuti devono essere
verificati per evitare che materiale non consono alla parte
didattica venga utilizzato a scuola con responsabilità che tutti
conosciamo. Abbiamo quindi recepito tali indicazioni e interverremo
con circolare affinché si possa limitare questo problema e in modo
che non si verifichi...e nel contempo dare la possibilità di usare
tali strumenti anche a scuola. Grazie.
Presidente
- Colleghi, questa legge si compone di un solo
articolo, di conseguenza si approva l'articolo e la legge nel suo
insieme con una sola votazione. Pongo in votazione l'articolo 1 e
la legge nel suo complesso:
Consiglieri presenti, votanti e favorevoli: 29
Il Consiglio approva all'unanimità.
