Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 1010 del 4 novembre 2021 - Resoconto
OGGETTO N. 1010/XVI - Interpellanza: "Adeguamento del
quantitativo di dosi per la vaccinazione antinfluenzale a
disposizione dei Valdostani".
Bertin (Presidente) -
Punto n. 60. Per l'illustrazione la
consigliera Erika Guichardaz ne ha facoltà.
Guichardaz E. (PCP) -
La vaccinazione è la forma più
efficace di prevenzione dell'influenza e l'Organizzazione Mondiale
della Sanità e il Piano nazionale della prevenzione vaccinale
2017-2019 riportano, tra gli obiettivi di copertura per la
vaccinazione antinfluenzale, il 75% come obiettivo perseguibile e
il 95% come obiettivo ottimale negli ultrasessantacinquenni e nei
gruppi a rischio.
La circolare ministeriale per la prevenzione e controllo
dell'influenza stagionale 2021/2022, emanata l'8 aprile 2021 con
largo anticipo proprio per permettere un'adeguata pianificazione,
individua le categorie target per la vaccinazione.
Tenuto conto che l'influenza rappresenta un serio problema della
sanità pubblica e una rilevante fonte di costi diretti e indiretti
per la gestione dei casi e delle complicanze della malattia e che
quest'anno la vaccinazione antinfluenzale è ancora più importante,
visto che nel 2020-2021 vi è stata una scarsissima incidenza,
ragion per cui un'importante percentuale di popolazione che non ha
avuto contatto con le varianti circolanti nella stagione precedente
amplierà sensibilmente la platea dei vulnerabili e tenuto conto
soprattutto dell'importanza di questo vaccino per facilitare la
diagnosi differenziale con l'infezione Covid-19.
Come ben sa, nella campagna di vaccinazione antinfluenzale
2020-2021 la nostra Regione è risultata terzultima rispetto alla
copertura vaccinale nelle altre Regioni, con una percentuale del
18,8%, ben lontana dagli obiettivi citati prima.
Per questo vorremo conoscere da lei, Assessore, come intende -
naturalmente è già stata avviata - sottoporre a vaccinazione 44
mila Valdostani avendo a disposizione, dalle informazioni reperite,
un numero decisamente inferiore di dosi; come verranno o come sono
state divise le suddette dosi tra Hub, medici di medicina generale,
pediatri di libera scelta e Ospedale; se vi siano state difficoltà
di approvvigionamento dei vaccini antinfluenzali già lo scorso anno
quando le dosi vaccinali a disposizione risultavano essere 23.271 e
quali correttivi sono stati previsti per valutare il quantitativo
adeguato di dosi da acquistare per la nuova campagna vaccinale.
Presidente -
Per la risposta, l'assessore Barmasse.
Barmasse (UV) -
Il quantitativo di dosi di antinfluenzale
ordinate, cioè 23.592, quantità di vaccino aggiudicato acquistato
in gara comprensivo di quinto d'obbligo, sono state definite in
funzione delle vaccinazioni somministrate l'anno scorso, che sono
state circa 25 mila, già fortemente incrementate rispetto all'anno
precedente a causa della concomitanza con il Covid e dell'esigenza
di facilitare la diagnosi differenziale in caso di paziente con
sintomatologia.
Il percorso inverso di ordinare più dosi già in prima battuta
esporrebbe al rischio di pagare quantitativi che, se non
utilizzati, esporrebbero a rischio di spreco di denaro
pubblico.
Bisogna tener presente che quest'anno anche le farmacie sono
state inserite dal Governo nel percorso delle vaccinazioni
antinfluenzali, per cui alla quantità di vaccini acquistati e
somministrati dal sistema sanitario regionale occorrerà sommare la
quantità rispettiva delle farmacie che aderiranno alla vaccinazione
e che potranno acquistare il vaccino liberamente dal mercato non
essendo loro quest'anno impedito, come l'anno scorso per ragioni di
carenza produttiva delle aziende.
"Come verranno suddivise le suddette dosi tra Hub, medici di
medicina generale, pediatri di libera scelta e Ospedale": la
suddivisione avverrà in rapporto al numero degli assistiti per
medici di medicina generale e pediatri di libera scelta, mentre per
Hub e Ospedale si dovrà tener conto che, almeno per la prima
categoria di soggetti sottoposti al booster anti Covid - gli
ultraottantenni, i pazienti in RSA e microcomunità - si
somministreranno i due vaccini, antinfluenzale e Covid
contestualmente.
"Se vi siano state difficoltà di approvvigionamento dei vaccini
antinfluenzali già lo scorso anno": lo scorso anno in tutto il
mondo vi fu una grave carenza di vaccini antinfluenzali per un
forte incremento degli acquisti effettuati da tutti i sistemi
sanitari a livello globale. Si ritiene che quest'anno l'industria
farmaceutica, presa alla sprovvista dal Covid l'anno scorso, abbia
potuto adeguare le capacità produttive. Le prime consegne,
effettuate il 18 settembre, allineate rispetto a quanto promesso,
paiono sostenere questa aspettativa.
"Quali correttivi sono previsti o s'intendono provvedere per
valutare il quantitativo adeguato di dosi da acquistare per la
nuova campagna vaccinale": monitorando l'adesione alla vaccinazione
in caso di un sensibile maggiore adesione, vi è la possibilità di
effettuare ordini aggiuntivi. Abbiamo già fatto due volte due
ordini aggiuntivi sui vaccini antinfluenzali nasali, tramite spray
nasali, 500 dosi sono state richieste e sono state fornite, adesso
abbiamo richiesto altre 500 dosi e sono state fornite. Quindi
quest'anno sembrerebbe che il sistema risponda, nel senso che man
mano in cui c'è la necessità facciamo gli ordini e se dovessero
essere necessari più vaccini, sembrerebbe che il sistema risponda,
quindi si possono incrementare.
Do comunque un'informazione: l'anno scorso, nonostante ci fosse
stata un'apparente carenza di vaccini, perché effettivamente c'era
chi si lamentava, abbiamo avanzato dei vaccini pressoi medici di
medicina generale, perché ci sono stati medici di medicina generale
che hanno utilizzato ampiamente il quantitativo che gli è stato
dato e invece altri che non l'hanno utilizzato al 100%.
Presidente -
Consigliera Erika Guichardaz.
Guichardaz E. (PCP) -
Le chiederei poi di avere i dati.
Purtroppo, mi sembra però evidente che richiedere - anche se poi
adesso abbiamo appreso che si possono anche richiedere in seconda
battuta lo stesso numero di dosi - implica un po' una quasi volontà
di non crescere e di non voler invertire questa rotta che, come
dicevo, ci vede ben al di sotto della media nazionale.
Quest'anno poi, lo sa meglio di me, poteva essere un'importante
occasione - sia per quello che riguarda l'organizzazione che
l'opportunità - quella di poter inoculare la dose di vaccino
antinfluenzale con la terza dose di vaccino anti Covid in modo,
anche a livello organizzativo, da poter avere una maggiore facilità
in questa organizzazione.
La preoccupazione emersa all'interno del tavolo sanità di PCP,
inoltre, è quella di ritrovarsi non solo con poche dosi, come è
successo negli anni passati - forse noi abbiamo interloquito con
medici di medicina generale che erano in carenza di dosi e oggi
invece apprendiamo che altri ne avevano in eccesso - ma una
programmazione inadeguata, anche con una copertura sempre minore
delle fasce a rischio, perché, se non vi è un'organizzazione,
questo purtroppo è il problema a cui andiamo incontro.
Riteniamo poi fondamentale una maggiore collaborazione con i
medici di medicina generale e il loro stretto coinvolgimento nella
campagna vaccinale, a partire dall'adeguata e agevole fornitura
delle dosi richieste, anche alla luce della recente sottoscrizione
con le sigle sindacali dell'accordo integrativo regionale, in cui
viene valorizzato come una remunerazione aggiuntiva il
raggiungimento del 48% dei propri assistiti ultrasessantacinquenni
o se viene raggiunta a livello regionale la media nazionale
dell'anno precedente; con le dosi di vaccino previste questi
obiettivi difficilmente potranno essere raggiunti visto che le dosi
necessarie non vi saranno, a meno che sia vera la previsione che,
ordinandoli, arrivino con estrema facilità.
Crediamo che in questo senso, oltre a una migliore
organizzazione, bisognerebbe forse pensare a una reale campagna di
sensibilizzazione, al fine di attivare questo metodo sulla chiamata
diretta che per noi risulta essere fondamentale.
Quindi l'auspicio è che per l'anno a venire tutto questo possa
naturalmente non verificarsi e magari essere un po' più ottimisti e
cercare quindi di fare un ordinativo non sempre al ribasso,
rimanendo quindi fra le ultime regioni in questo senso, ma cercare
di migliorare; come lei ha già detto, è avvenuto negli anni scorsi,
ma è avvenuto anche per tutte le altre regioni.
