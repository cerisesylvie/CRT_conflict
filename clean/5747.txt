Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 170 del 25 novembre 1983 - Resoconto
OGGETTO N. 170/VIII - SITUAZIONE FINANZIARIA DELLA S.P.A.
ISAG DI GRESSONEY-LA-TRINITE'. (Interrogazione).
PRESIDENTE
: Do lettura dell'interrogazione presentata dai
Consiglieri Mafrica e Tonino:
INTERROGAZIONE
CONSIDERATO che la Regione è azionista della S.p.A. ISAG di
Gressoney-La-Trinité e che essa é quindi direttamente interessata
all'andamento di tale società,
i sottoscritti Consiglieri regionali
INTERROGANO
L'Assessore regionale al Turismo, Urbanistica e Beni
Culturali per sapere:
1)
se rispondono a verità le notizie secondo cui ai
lavoratori di tale società non sarebbe ancora stata corrisposta la
14° mensilità (normalmente pagata nel mese di luglio) e gli stessi
avrebbero ricevuto per i mesi di agosto e settembre soltanto esigui
acconti;
2)
qual'è la situazione finanziaria attuale della
società stessa e quali sono le sue prospettive per il
futuro.
PRESIDENTE
: Ha chiesto di parlare lo Assessore Borbey; ne
ha facoltà.
BORBEY (D.C.):
La società ISAG ha fatto richiesta alla
Finaosta per avere un finanziamento perchè, in effetti, a causa
della sua situazione finanziaria si trova in difficoltà, proprio
per i forti interessi passivi, a sopperire anche al pagamento
normale degli operai.
Quindi ci sarà una riunione specifica per vedere a fondo la
situazione di questa società e prendere i provvedimenti del
caso.
PRESIDENTE
: Ha chiesto di parlare il Consigliere Tonino;
ne ha facoltà.
TONINO (P.C.I.)
Sono insoddisfatto della risposta
sbrigativa dell'Assessore Borbey; che la società ISAG si trovi in
difficoltà finanziarie è una cosa che probabilmente sapevamo tutti.
Quello che chiedevamo alla Giunta regionale è se rispondono al vero
le notizie secondo cui i dipendenti di questa società non hanno
avuto la 14° mensilità, che doveva essere pagata al mese di luglio,
e per i mesi successivi hanno avuto acconti sugli stipendi. Non so
se lo stesso trattamento all'interno della società vale per tutti
quelli che devono essere pagati; mi aspettavo che l'Assessore
Borbey mi dicesse almeno questo.
Sono insoddisfatto della risposta, che dimostra come l'interesse
della Giunta regionale rispetto alla situazione di queste singole
società, in cui partecipiamo con una quota azionaria, sia sempre
molto relativo e superficiale. Ci auguriamo che i problemi di
questa società siano risolti al più presto e che, se la società ha
diritto al mutuo, questo sia concesso in tempi brevi, per evitare
ancora una volta che siano i dipendenti a doverne fare le spese.
Questo è l'augurio che facciamo ai lavoratori e l'invito
all'impegno che facciamo alla Giunta.
