Classificazione
BENI CULTURALI
Musei, biblioteche, archivi storici e aree di interesse archeologico
DEMANIO E PATRIMONIO REGIONALE



Oggetto del Consiglio n. 558 del 4 aprile 2019 - Resoconto
OGGETTO N. 558/XV - Interpellanza: "Notizie in merito ad
alcuni mobili e arredi di pregio di proprietà dell'Associazione
Forte di Bard".
Distort (Presidente) -
Punto n. 24 all'ordine del giorno.
La parola al proponente, Consigliere Ferrero, per
l'esposizione.
Ferrero (MOUV') -
Quella di cui parliamo è una specie di
spy story
alla valdostana, quindi io identificherò nel
Presidente Fosson il famoso M di 007 responsabile dell'MI6, il
Servizio segreto della Gran Bretagna. Che cosa succede? Intanto di
che cosa parliamo? Parliamo sempre di una delle sedi di Parigi e
parliamo dell'Associazione Forte di Bard.
Anni fa vengono acquistati per 108 milioni delle vecchie lire
dei mobili di pregio da un artigiano valdostano che vanno poi ad
essere inseriti in quella che era la vecchia sede dell'Espace
Vallée d'Aoste a Parigi. È tutta roba in noce, tutta roba di
valore, non sono certo i Billy dell'IKEA che vado a prendere io per
farmi quattro scaffali. Di questi mobili all'inizio tutto va bene:
vengono inseriti in questi locali, ma poi, improvvisamente, si
decide di cambiare sede. Si cambia la sede, io faccio una richiesta
di accesso gli atti per sapere se questi mobili di pregio sono
finiti nella nuova sede dell'Ambasciata valdostana a Parigi oppure
dove sono stati messi. Qui subito inizia l'imbarazzo, sia da parte
di Finaosta che da parte dell'Associazione Forte di Bard. Perché?
Perché non si riesce più a capire dove sono andati a finire questi
mobili! In un documento che mi manda Finaosta si dice che sono
stati inviati all'Associazione Forte di Bard; l'Associazione Forte
di Bard mi risponde che nei loro magazzini i mobili non ci sono; mi
parlano di un fantomatico magazzino - qui ci sono dei misteri da
chiarire - a Pollein. Chiedo il contratto di affitto di questo
"fantomatico magazzino": non c'è un contratto d'affitto e non so
neanche più se c'è il magazzino. Questo sarà da accertare.
Insomma, c'è una specie di scambio di corrispondenza da quale
risulta quello che sostanzialmente già si sapeva, che nella
gestione di alcuni enti partecipati dalla Regione, in questo caso
un'associazione... e anche qui ce ne sarebbe da dire, ma ne sta
dicendo già abbastanza sia la Procura della Repubblica che
l'Agenzia delle Entrate, perché si tratta di un ente commerciale
mascherato da associazione non a scopo di lucro. Di quello se n'è
accorto anche l'Ufficio delle imposte, perché è così chiaro che
l'attività è commerciale che non si poteva fare a meno di
sottolinearlo.
È interessante vedere anche in che ambito si muove questa
questione: si muove nell'ambito dell'Associazione Forte di Bard,
quella che mi è già costata 4 querele, probabilmente fatte
inconsapevolmente. Se qualcuno avesse avuto l'idea di intimidirmi,
ha sbagliato, perché io ho i calli; ho un callo che mi fa male, se
me lo pestano poi mi dà fastidio e in qualche maniera devo
andarmelo a curare. Il contesto nel quale succedono queste cose è
un contesto in cui l'Associazione Forte di Bard assomiglia più a
una sede locale dell'Union Valdôtaine che a una partecipata
regionale, perché abbiamo: il Presidente, che è il Presidente della
Regione e che all'epoca era - se non sbaglio - Rollandin; il
Consigliere delegato di Finaosta, che è la persona che è stata
anche condannata e rimossa; il Sovraintendente Domaine, che
sappiamo bene in quota a chi è; un Consigliere della maggioranza
che era in quota all'Union Valdôtaine. Non paghi di questo, però -
e ne faccio solo un accenno, perché sennò diventerebbe troppo lunga
-, le associazioni come vengono fatte? Non lo so. Io notavo
all'epoca che tra gli assunti, in grandissima percentuale - poi non
ho potuto fare i raggi X o la TAC a tutti -, c'era la figlia di un
ex Presidente del Consiglio regionale dell'Union Valdôtaine, la
nipote del Consigliere regionale unionista Vicepresidente
dell'associazione, il Vicepresidente della sezione di
Pont-Saint-Martin dell'Union Valdôtaine, il nipote dell'attuale
Sindaco dell'Union di Donnas, attuale all'epoca, e potrei
continuare così. Allora se Avenue des Maquisards voleva assicurarsi
una sede prestigiosa potevano anche comprarlo, perché di fatto si
capisce bene che qui la gestione è una gestione
"
entraîneuse
"
.
Io chiedo al Presidente, come ho già chiesto agli altri enti,
senza avere delle soddisfazioni, dove sono attualmente i mobili
oggetto del "misterioso trasporto". Perché misterioso trasporto?
Perché chiedendo le bolle di trasporto e chiedendo anche il nome
della società che ha fatto il trasporto mi è stato detto che le
bolle non esistevano e la società non si sapeva quale fosse. Chi è
stato il responsabile del trasferimento di questi beni? Ci sarà una
persona, no? Dato che Finaosta mi dice: "Beni trasferiti al Forte
di Bard" e dato che il Consigliere delegato del Forte di Bard era
un dirigente di Finaosta, non riesco a capire dove c'è stato il
cortocircuito.
Poi dobbiamo chiarirci anche su questa questione: forse sarebbe
l'ora di mettere le mani nella contabilità di certi enti
controllati dalla Regione. Perché? Perché è risultato che gli
inventari sono parziali o addirittura che non c'erano neanche. Ma
voi capite che si prende la roba e non la si inventaria nemmeno?
Dove finisce questa roba? Non si ha neanche la contezza - come
direbbe l'Assessore Chatrian - di quello che sta succedendo, e
guardate che non è una cosa che si limita esclusivamente a questo
fatto che porto adesso a conoscenza del Presidente. Infine chiedo
se, in relazione a tutto quanto è successo e al fatto che -
diciamolo pure - anche nell'Associazione Forte di Bard qualche
elemento dell'orchestra magari era diverso ma la musica era sempre
la stessa, si voglia finalmente intervenire.
Presidente -
Ha chiesto la parola il Presidente Fosson
per la risposta.
Fosson (GM) -
Consigliere Ferrero, io le assicuro il
desiderio e l'impegno di approfondire e di vederci chiaro in questa
situazione, che forse ha più dei momenti di cattiva organizzazione
che altro. Come in altre situazioni da lei segnalate, le assicuro
che non c'è nessun desiderio di oscurare nulla. Non so se mi dovrò
vestire da 007, però quello che le posso dire, anche con molta
simpatia, è che se ha un callo che le dà fastidio so ancora fare un
po' il chirurgo ed è meglio, quando c'è un callo che non guarisce,
che lei vada da un chirurgo e da nessun altro, perché il chirurgo
lo toglie radicalmente, così in seguito a qualsiasi altro pestone
non avrà male.
Rispetto alle prime domande che vengono poste da questa
interpellanza, si tratta di una situazione di cui sia l'attuale
Governo regionale, sia l'attuale struttura organizzativa del Forte
di Bard, non aveva piena conoscenza, dato che risale ormai a molti
anni fa, agli anni 2009-2010. Abbiamo pertanto cercato di
recuperare il divario di informazioni che abbiamo rispetto a lei,
sollecitando Finaosta e il Forte di Bard e, ad oggi, possiamo
intanto dire che per quanto è stato possibile ricostruire, il
mobilio in questione, non più utilizzabile nella nuova sede della
Maison de la Vallée d'Aoste di Parigi acquisita nel 2009, avrebbe
dovuto essere reimpiegato nella sede della Finbard, la società
creata per programmare e realizzare un intervento di recupero del
Forte, che è stata però messa in liquidazione nel 2011.
Probabilmente questo potrebbe spiegare perché non vi è
un'attribuzione formale all'Associazione Forte di Bard di questi
beni che comunque compaiono - come lei sa - in alcuni inventari
negli anni 2010-2011. Al riguardo le posso dire, proprio per questa
attività che è partita, che oltre ai due portamantelli e
portaombrelli già reperiti, l'Associazione Forte di Bard ha
comunicato che il 27 marzo scorso, presso il magazzino di Arnad -
di cui le sono stati forniti tutti gli estremi contrattuali - sono
stati reperiti: il tavolo riunioni in vetro e legno e quattro
poltroncine, arredi presenti negli inventari di cui si diceva
prima. Abbiamo quindi trovato parte del mobilio e, come le dicevo
all'inizio, probabilmente c'è stata una cattiva organizzazione e
analisi proprio degli inventari. Ad ogni modo abbiamo chiesto
ancora a Finaosta, da ultimo il 27 marzo scorso, con una nostra
lettera, di effettuare tutti gli approfondimenti possibili con la
collaborazione dell'Associazione Forte di Bard per fare maggiore
chiarezza sulla situazione.
Per quello che dice lei sulle associazioni, sì, sono
perfettamente d'accordo: bisogna fare un'analisi approfondita
sull'associazione e sulla sua normativa. Il Presidente precedente,
Sergio Enrico, che ringrazio per il suo impegno e per quanto ha
fatto anche con grande rischio e contributo personale negli ultimi
mesi, aveva già presentato questa difficoltà nell'estate del 2018.
In seguito ad un bando, noi abbiamo nominato ieri, come Giunta, il
nuovo Presidente del Forte di Bard, la dottoressa Badery. Ho già
avuto un incontro con lei ed è stato proprio condiviso: si ritiene
necessario a breve intanto una visione normativa legislativa
dell'associazione, proprio perché - come diceva lei - ha pure una
funzione commerciale. Ne abbiamo già parlato anche con l'Assessore
Viérin, su una legge del turismo che stiamo preparando
probabilmente si può inserire un articolo su questo, però bisogna
farlo in tempi brevi e presto, approfittando del nuovo Presidente,
che ha sicuramente una grande esperienza, per una verifica e per un
cambiamento normativo su tutto. Per il resto del tempo cercheremo
ancora questi mobili che mancano e questo lo faremo, le assicuro,
con tutte le nostre forze.
Presidente -
La parola al collega Ferrero per la
replica.
Ferrero (MOUV') -
Vedo che alle volte si dice che
l'attività ispettiva svolta in Consiglio non ha degli effetti, qui
siamo già di fronte... per carità, io non faccio apparire dei
contanti, ma faccio riapparire dei mobili. È già una cosa positiva
e non sto ad infierire. Ho visto che c'è una sostanziale volontà di
voler riformare alcune questioni che ormai da decenni stanno
lì.
Apro una parentesi: la nuova figura di vertice del Forte di
Bard, guarda caso, è un ex candidato ed ex Sindaco dell'Union
Valdôtaine; per carità, nella linea di continuità decennale ci deve
essere sempre un
imprimatur
del leone rampante sul Forte, ma
stiamo attenti a non ricadere nelle dinamiche del passato, perché è
vero che il Forte ha i muri spessi, però abbiamo visto che alle
volte i muri spessi non bastano. Napoleone ci ha anche insegnato
che al Forte di Bard ci è arrivato con degli stratagemmi.
Raccomanderei un pochettino di attenzione. Nel frattempo mi
prenderò la libertà di sottolineare alcune altre anomalie nella
gestione che è stata fatta negli anni precedenti, in cui, facendo
dei conti della serva, sono state sperperate centinaia di migliaia
di euro in cose che adesso probabilmente non sono più neanche nei
locali del Forte di Bard. Sarà quindi interessante vedere se
quest'attività contribuirà a rimpinguare e a riempire nuovamente i
magazzini del Forte di Bard che, se non sbaglio, sono ad Arnad.
Speriamo che questo avvenga in tempi brevi. Certo continua a
permanere il mistero su un magazzino di cui non esiste il contratto
di affitto, un trasporto che è un trasporto fantasma; tutte cose
che sono al limite, oltre il limite della regolarità amministrativa
e
borderline
con questioni che riguardano, magari,
responsabilità personali, patrimoniali e penali in una gestione che
è stata essenzialmente familistica e veramente clientelare di una
struttura che è un fiore all'occhiello della Valle d'Aosta e che
purtroppo si è occupata, più che di far cultura, di organizzare
gare in cui qualcuno si poteva poi aggiudicare una maglietta per
dire, come dicevano i vecchi ciclisti: "Mamma, sono arrivato
uno".
