Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 341 del 30 dicembre 1970 - Resoconto
OGGETTO N. 341/70 - Concessione di contributi nelle spese per
la realizzazione di attrezzature sportive in vari comuni della
Valle d'Aosta. Delega alla Giunta.
Milanesio (P.S.I.)
- Mi rendo conto che il Consiglio ha
fame di discussione e non voglio sottrarre tempo alla discussione
del Consiglio. Cercherò quindi di illustrare il più brevemente
possibile questi pochi allegati, che del resto si illustrano già da
soli.
La Commissione turismo ha tracciato, così, in via di massima ed
all'unanimità - non dico un piano di interventi perché non si può
parlare di un piano di interventi - ma una specie di piano
regolatore di quelli che devono essere gli impianti sportivi,
ricreativi e turistici impropriamente definiti turistici. Si è cioè
divisa la Valle d'Aosta in alcuni comprensori con delle zone A, B e
C. Indicando con A certi campi e certe attrezzature, B altri ancora
e C altre attrezzature ancora.
Coerentemente a questo tipo di classificazione si propone
all'approvazione del Consiglio la concessione di contributi a tre
comuni nell'ambito di quello che, nel bilancio del 1970, era
rimasto all'Assessorato: concessione di contributi per comuni per
la realizzazione di tre opere. Alcune sono già parzialmente
realizzate e sono esattamente: 4 milioni al comune di Etroubles,
per acquisizione di terreni destinati alla realizzazione di
impianti sportivi in località Verney; 8 milioni al comune di Nus
per la costruzione di un campo sportivo, cioè per il completamento
di un campo sportivo e concessione di un contributo di lire 14
milioni, evidentemente di un primo contributo, al comune di Donnaz
per l'acquisizione di un'area destinata alla realizzazione di un
campo sportivo.
Ecco, io sono a disposizione dei signori Consiglieri, che
invito, se hanno delle domande da fare, a farle in modo succinto.
Alle domande cercherò di dare delle risposte esaurienti e succinte.
Grazie.
Manganoni (P.C.I.)
- Vorrei chiedere perché per il comune
di Donnaz si prevede un contributo di 14 milioni, quando sappiamo
che il preventivo per l'acquisto dei terreni era di 40 milioni che
oggi non saranno più sufficienti perché i terreni da acquistare
sono stati notevolmente ampliati. Quindi, io non so, ma dai 40
milioni, con l'aumento dei prezzi e la svalutazione, ecc., si
arriverà ad una cifra notevolmente superiore. Questi 14 milioni
cioè sono un primo acconto con l'impegno, però, appena ci sarà la
totale disponibilità dei terreni, - io penso nel corso del 1971,
cioè dell'anno prossimo del 1971 si stanzieranno i fondi necessari
per l'acquisizione totale dei terreni.
Manganone (D.C.)
- Due parole per quanto riguarda il
campo sportivo della bassa Valle.
È una storia lunga: c'è stata una mozione in Consiglio regionale
presentata dal sottoscritto e approvata all'unanimità già nel 1966.
L'Assessore Balestri, allora, aveva portato, già in data 20
novembre 1967, un programma di interventi regionali per la
costruzione di attrezzature turistiche e sportive in Valle d'Aosta.
Su questo programma figuravano, già allora, 40 milioni per il campo
sportivo della bassa valle.
Mi ricordo che io avevo fatto delle obiezioni sulla idoneità dei
terreni - avevo anche avuto parecchie critiche - tuttavia quei
terreni sono stati abbandonati, se ne sono scelti altri, dall'altra
parte della ferrovia. C'è stata la presentazione del progetto
esecutivo che prevede 100 milioni per l'importo totale dell'opera.
Non vedo perché l'Assessore Milanesio abbia decurtato il programma
di interventi fatto precedentemente dall'Assessore Balestri e da 40
milioni si sia scesi a 14 milioni. Ma, con 14 milioni a Donnaz non
si fa niente, non si apre neanche la strada di ingresso per
raggiungere i terreni sui cui sorgerà il campo sportivo. Io
pregherei, appunto, l'Assessore Milanesio di correggere questa
cifra e riportare la cifra agli originali 40 milioni, di modo che
il Consorzio dei comuni possa acquistare, già quest'anno, tutti i
terreni disponibili.
Siggia (P.C.I.)
- Altri interventi? Chiusa la discussione
generale risponde l'Assessore Milanesio.
Milanesio (P.S.I.)
- Poiché si tratta di domande devo
dire questo: evidentemente questi sono i denari residui alla fine
del 1970. Voi avete visto che li abbiamo concessi a tre Comuni che
hanno tratto fatture del tipo diverso o in corso di esecuzione o da
iniziare.
E io voglio subito tranquillizzare sia il Consigliere Manganoni
che il Consigliere Manganone, per quanto riguarda il Comune di
Donnaz. È chiaro che si tratta di un primo contributo, è un
accantonamento su questo anno, altrimenti cosa succedeva? Che
quest'anno, intanto 40 milioni non li potevamo dare comunque gliene
abbiamo dati almeno 14, non so se mi spiego, ma questo è un primo
stanziamento. Io su questo insisto e lo sottolineo, perché le
esigenze del Comune di Donnaz e di quel comprensorio sono ben
superiori e noi siamo pienamente consapevoli di questo, intanto,
però, quest'anno, anche se avessimo dato tutta la cifra, non si
riusciva lo stesso a concludere niente a Donnaz.
Quindi, abbiamo dato un primo accantonamento di 14 milioni e
siamo pronti a far fronte alle esigenze di questo Comune, perché
questo Comune si è già riunito con altri Comuni e ha creato un
comprensorio, una attrezzatura utilissima per la bassa valle,
necessaria perché avrà anche una funzione di campo, diciamo così,
di atletica per i ragazzi delle scuole. Insomma, non sarà solo un
campo di calcio, ma è completo di piste di atletica, di tutte le
altre attrezzature necessarie ed è previsto in quel piano che è
stato fatto dalla Commissione turismo, come campo A, cioè come
quello più importante, con il maggior numero di attrezzature.
Certamente, quindi, nel 1971 verranno fatti altri stanziamenti a
favore di Donnaz, perché è una attrezzatura che richiede altri
stanziamenti. Mentre, ad esempio, per il Comune di Etroubles i 4
milioni sono sufficienti per acquisire le aree: si tratta di
attrezzature che non coinvolgono necessariamente il campo di
calcio, cioè faranno tennis, giochi di bocce e una piccola area
verde. In questo caso invece, poiché l'onere era superiore alle
nostre possibilità gli abbiamo dato un primo stanziamento che serve
da accantonamento.
Siggia (P.C.I.)
- Il Consigliere Tonino fa dichiarazione
di voto? Perché è chiusa la discussione generale. Sempre ai termini
del Regolamento, la trasformi in dichiarazione di voto. La parola
al Consigliere Tonino per dichiarazione di voto.
Tonino (P.C.I.)
- Prendo atto delle dichiarazioni fatte
dall'Assessore Milanesio che questo contributo costituisce solo un
acconto. Per la rimanenza, però, io vorrei che ci fosse un impegno
nel senso che allorquando il Comune avrà a disposizione di questo
terreno, - penso che ciò avverrà in questi giorni, fra poco, perché
è stata fatta tutta una lunga trattativa con i proprietari - che ci
sia anche l'impegno dei soldi perché, se dobbiamo aspettare un
altro bilancio, quello del 1972, allora siamo freschi, allora
l'opera non si incomincerà ancora. Appena i terreni saranno a
disposizione, nei primi mesi del 1971, che ci sia anche l'impegno
della Giunta.
Ma se abbiamo solo dodicesimi del bilancio 1971, come è
possibile avere la somma necessaria per l'acquisto dei terreni?
Manganoni (P.C.I.)
- Sono pienamente d'accordo anche in
seguito all'impegno preso dalla Giunta che quando ci saranno i
terreni - si spera presto - verranno stanziati i fondi necessari
per il loro acquisto.
Siggia (P.C.I.)
- Nessun altro? Pongo in votazione il
numero 8, chi è d'accordo alzi la mano, contrari? Astenuti? Votato
all'unanimità.
