Classificazione
BILANCIO E CONTABILITA' REGIONALE



Oggetto del Consiglio n. 2115 del 7 dicembre 2011 - Resoconto
OGGETTO N. 2115/XIII - Disegno di legge: "Disposizioni per la
formazione del bilancio annuale e pluriennale della Regione
autonoma Valle d'Aosta/Vallée d'Aoste (Legge finanziaria per gli
anni 2012/2014). Modificazioni di leggi regionali".
Presidente
- Riprendiamo i lavori interrotti stamattina.
Siamo alle dichiarazioni di voto sul disegno di legge n. 165.
La parola alla Consigliera Carmela Fontana.
Fontana (PD)
- Grazie Presidente.
Ho ascoltato tutti gli interventi su questo bilancio con molta
attenzione e volevo fare anche qualche chiarimento, perché forse
sono stata fraintesa. Sulle misure anticrisi noi non eravamo
contrari, assolutamente! Avevamo fatto una riflessione che forse
era il caso di fare magari un confronto prima con le opposizioni
per vedere se - visto che queste misure erano state messe tre anni
fa e la crisi si è aggravata - era il caso di fare altre verifiche
in più, per vedere come distribuire questi fondi. Era solo questo,
non che noi non teniamo alle famiglie o che non siamo d'accordo per
quello che ha fatto questa Giunta!
Un altro chiarimento che volevo fare è quello sui collegamenti:
Assessore Lavoyer, non mi sento una persona catastrofica, ho sempre
lavorato in funzione di far migliorare le cose. Forse mi sono
espressa male, non ho specificato che era riferito alla ferrovia ed
all'aeroporto, perché il mio intento era solo su quello. Ci sono
stati anni in cui si poteva fare una politica per avere una linea
ferroviaria come si deve, e forse per la nostra Regione ci sarebbe
stato un contributo in più, invece adesso non abbiamo fondi e ci
ritroviamo in questa situazione. La stessa cosa è per l'aeroporto:
abbiamo investito non pochi finanziamenti e non abbiamo la fortuna
ancora di avere questo servizio. Mi chiedevo: se funzionavano sia
l'aeroporto, sia la ferrovia...perché non tutte le famiglie hanno
una macchina e si possono permettere di avere tutte quelle
spese...magari costava meno ed ora avremmo più turismo. Il mio
intento era questo.
Voglio fare un chiarimento anche al collega La Torre, perché
ieri non so se il fraintendimento era voluto...io mi sono riferita
alla macchina regionale non per il personale, non mi permetterei
mai e, anzi, colgo l'occasione per ringraziare tutto il personale e
coloro che ci hanno supportato per i lavori, che sono stati
eccezionali, e anche gli uffici dell'Assessore Lavoyer e lui
personalmente, per quanto mi riguarda... Parlavo invece della
macchina che è enorme, nel senso che si può rivedere, come lo ha
detto il collega Rigo tante volte, proprio per poter razionalizzare
le risorse. Visto che siamo in un momento difficile, adesso è ora
di finirla di fare tutti i primi della classe, e mi metto per
prima, ma per collaborare non serve stare lì a dare le colpe. La
politica, in questo momento, ha fallito e ne abbiamo la
dimostrazione, perché a pagare in questo momento sono solo i più
deboli; se la politica si fosse presa le sue responsabilità anni
addietro di verificare come stavano andando le cose, di non
arrivare a questi livelli - perché ora veramente non c'è più niente
da fare -, forse questo non sarebbe successo! Allora il nostro
intento è quello di lavorare con la volontà di collaborare, ma per
risolvere i problemi, non perché vogliamo essere i più bravi,
assolutamente no!
Un'altra osservazione volevo farla sull'articolo 53; noi
pensavamo che la salvaprecari creasse meno problematiche a tutti
questi lavoratori, visto che l'anno scorso avevamo affrontato
questo problema. Ho visto da parte vostra che avete questa
sicurezza, che le cose funzionano; mi auguro che siamo noi ad
esserci sbagliati, ma la mia preoccupazione è che con tutti i tagli
che ci sono stati, pur riconoscendo che non è colpa della
Regione...ma è un bilancio che ha subito tre finanziarie, ci sono
stati 110.000.000 di euro di tagli - anche se non si vuol dire che
non ci sono stati i tagli - perciò le ripercussioni ci saranno.
Il 2012 secondo il mio punto di vista non sarà così facile come
si può prevedere; mi auguro di sbagliarmi e di ritrovarci qui
l'anno prossimo a dire che mi ero sbagliata. Grazie.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Proverò a fare una sintesi dell'importante lavoro di
approfondimento e di studio che è stato svolto dai colleghi del
nostro gruppo, per affrontare in modo serio la discussione del
bilancio. A fronte di un momento storico in cui gli scenari
cambiano rapidamente, la Giunta regionale ci somministra un
bilancio che, nonostante qualche timido segnale, rimane ancora
privo delle proposte innovative che dal nostro punto di vista
dovrebbero essere messe in atto nell'attuale congiuntura.
È un bilancio che non riesce ad uscire dall'impostazione
anticrisi data nel 2009, impostazione necessaria, ma insufficiente.
Abbiamo assistito questa mattina a scelte che giudichiamo
inopportune in due settori fondamentali come quelli del turismo e
della protezione del territorio. Sono purtroppo delle scelte
emblematiche di un'impostazione che consideriamo troppo rigida,
superata, che non tiene conto di dinamiche partecipative che si
stanno facendo avanti e che sarebbe opportuno favorire. Per il
settore sanitario rileviamo con favore il mantenimento della spesa,
ma non intravediamo la volontà di una revisione dei nodi
strutturali di questa spesa, che non potrà durare ancora a
lungo.
Prendiamo atto con rammarico che la principale soluzione
proposta per ovviare alle lentezze della macchina burocratica
sembra essere l'innalzamento delle soglie di discrezionalità
nell'assegnazione degli appalti. È un'impostazione che non possiamo
condividere, che è stata ben espressa dal collega Chatrian.
Registriamo, nonostante le rassicurazioni del Presidente, il
pesante scaricamento sul bilancio della finanza locale di oneri dal
bilancio regionale alla finanza locale ed assistiamo ad un processo
preoccupante di riaccentramento rispetto ad un percorso di delega
alle autonomie locali, che è stato portato avanti per decenni e che
adesso registra un arretramento.
La privatizzazione dei lavori del settore idraulico-forestale
avviene a tentoni, nel tentativo di smorzare la protesta giusta dei
lavoratori e, contemporaneamente, di arginare la mancanza di una
politica di sviluppo per gli imprenditori artigiani. L'agricoltura
è penalizzata dalla pesantezza della burocrazia e non riusciamo ad
intravvedere reali strategie, così come nel settore dei trasporti,
dobbiamo riconoscerlo. Infine constatiamo con preoccupazione il
ricorso all'indebitamento, che va a scaricare sulle future
generazioni il costo di opere che non si vuole affrontare oggi.
Per coerenza politica e rispetto del nostro ruolo, e non perché
siamo spocchiosi o radical chic - come ha avuto a dire
maliziosamente un collega - il nostro sarà un voto contrario, che
continuerà però ad accompagnarsi da parte nostra ad un lavoro di
proposta e di costrutto. Credo che l'abbiamo dimostrato durante la
discussione di questo bilancio, ma come abbiamo cercato di farlo
durante tutto il corso della legislatura, il nostro sforzo va
sempre nella direzione di avanzare delle proposte sicuramente di
critica, ed anche di avanzare delle proposte, nonostante il fatto
che ancora oggi dobbiamo registrare da parte della maggioranza una
chiusura - ahimè! - su tutta la linea.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie Presidente.
Sarà una dichiarazione di voto molto breve, nel senso che
sottolineo ancora una volta il tono pacato e costruttivo di tutti i
colleghi che hanno preso la parola. Ringrazio tutti i consiglieri
che sono intervenuti, sia di maggioranza che di opposizione, i
colleghi di maggioranza per il sostegno puntuale e argomentato dei
contenuti di un bilancio che si inserisce in un momento molto
complesso della vita economica non solo regionale e nazionale, ma
mondiale. Sottolineo anche, al di là di alcuni momenti di tensione,
la positività di alcuni suggerimenti ed interventi
dell'opposizione, alcuni dei quali saranno tenuti in conto da parte
del Governo e della maggioranza. Penso che in questa situazione
questa maggioranza e questo Governo abbiano costruito il miglior
bilancio possibile, un bilancio che ha mantenuto in piedi tutti i
provvedimenti anticrisi, un bilancio che - al di là delle
dichiarazioni a volte un po' strumentali dell'opposizione - crea un
sistema di concretezza e certezza per tutti gli enti locali.
È un bilancio che è nato da uno sforzo notevole da parte di
tutti i colleghi delle strutture di tutti gli assessorati, per
attuare la riduzione imposta dal patto di stabilità e dalle
manovre, nei confronti di tutte le voci che avevano poco attinenza
alla crescita, allo sviluppo ed al sostegno dell'economia. Non li
definisco sprechi, perché sarebbe poco corretto, ma si è cercato di
evitare di tagliare dove c'erano le unità previsionali di base a
sostegno dello sviluppo. La costruzione del bilancio va in questa
direzione ed in questa direzione voglio sottolineare lo sforzo che
è stato fatto - lo ha esplicitato molto bene il collega Comé - per
dare, oltre che il sostegno allo sviluppo ed alla crescita, in un
momento di grande difficoltà, l'attenzione al mondo del lavoro ed
ai giovani.
Penso sia stato difficile costruire una finanziaria ancora
attenta ai problemi della gente (famiglie e imprese) in questo
momento di difficoltà. Quindi chiaramente il mio voto - penso anche
del Governo - è un voto favorevole e convinto.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Credo che alla fine di questo dibattito sia giusto associarmi ai
ringraziamenti per quanti sono intervenuti; gli interventi sono
stati molto puntuali ed hanno saputo portare l'attenzione su alcuni
punti che hanno suscitato interesse e preoccupazione da parte di
alcuni, quindi era giusto che si dibattesse, che ognuno spiegasse
le proprie ragioni. Mi riferisco in particolare al problema della
tassa di soggiorno, si è cercato di spiegare che abbiamo dato una
possibilità e non un obbligo, né un'indicazione.
Per quanto riguarda il discorso degli operai forestali, abbiamo
spiegato come la soluzione preveda - e quindi, collega Morelli,
l'attenzione nel settore rimane non solo totale, ma di più, perché
con questo sistema avremo la possibilità di attivare anche quei
meccanismi esterni - il coinvolgimento del settore produttivo,
ovvero gli artigiani, le cooperative sono la parte produttiva che
finalmente entrano nel loro ruolo, perché di fatto non è la Regione
che deve fare l'imprenditore. Gli imprenditori facciano gli
imprenditori, noi diamo la possibilità di operare in tal senso con
questa soluzione.
Ribadiamo che ci fa molto piacere che gli stessi operai abbiano
capito questa soluzione e si diano da fare per essere, loro stessi,
protagonisti e questa non è una dispersione di risorse, ma una
valorizzazione, anzi, si va nel senso di recuperare quell'autonomia
che prima non avevano. Questi sono i punti forti, ai quali diamo
una grande importanza. Abbiamo dimostrato che i 9/10 che lasciamo
ai Comuni sono i 9/10, nel senso che abbiamo ritenuto quel decimo
in più che è previsto dal nuovo ordinamento finanziario, sapendo
che i Comuni sono nella situazione di prevedere una forte
possibilità di attrazione per il loro impatto sul territorio, il
primo impatto è infatti sempre quello del Comune. Abbiamo lasciato
non solo le competenze, ma con la finanza locale ne abbiamo
inserite di nuove, come il trasporto pubblico locale, l'assistente
sanitario, che prima non c'erano, e che oggi porteranno i Comuni a
fare delle riflessioni ancora più attente.
Per quanto riguarda la possibilità di mantenere un'attenzione
particolare ai servizi, credo sia giusta la sottolineatura che sia
nella sanità che nel sociale un monitoraggio può portare a
riflessioni che possano creare le premesse per delle rivalutazioni
e delle rimodulazioni in alcuni settori, ma nell'insieme il fatto
di mantenere un forte impegno dà la possibilità di dare concretezza
e sicurezza agli assistiti, alle persone che vivono in Valle
d'Aosta. Non solo, ma questo diventa un biglietto da visita per chi
viene in Valle d'Aosta, con i servizi che forniamo attraverso il
servizio sanitario sia diurno che notturno, il servizio per tutti a
livello ospedaliero.
Credo che questa sia la filosofia che ha ispirato questo
bilancio, che ha dovuto fare i conti con tre manovre e che dovrà
tenere conto anche dell'ultima manovra. È un bilancio equo, un
bilancio che ha dimostrato attenzione per le famiglie e per le
imprese, con la possibilità di avere nei Comuni i pilastri per lo
sviluppo futuro della nostra collettività, sapendo che il
coordinamento passa attraverso un raccordo stretto legato ad un
funzionamento ottimale dell'Amministrazione regionale.
L'Amministrazione regionale sarà chiamata a breve a modifiche
importanti, che vanno nella logica di sburocratizzare, semplificare
e dare a tutti la possibilità di avere risposte certe nel minor
tempo possibile. Grazie.
Presidente
- Pongo in votazione il disegno di legge nel
suo complesso:
Consiglieri presenti e votanti: 34
Favorevoli: 26
Contrari: 8
Il Consiglio approva.
