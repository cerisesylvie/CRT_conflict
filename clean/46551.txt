Classificazione
TRASPORTI E VIABILITÀ
Impianti a fune



Oggetto del Consiglio n. 2959 del 22 novembre 2023 - Resoconto
OGGETTO N. 2959/XVI - Interrogazione: "Informazioni
riguardanti la realizzazione del collegamento Pila-Platta de Grevon
e la sicurezza di alcuni attraversamenti delle piste da
sci".
Bertin (Presidente) -
Continuiamo con i question rivolti
all'assessore Bertschy con i punti n. 31, 32 e 33, rispettivamente
Baccega, Aggravi e Minelli.
Assessore Bertschy ne ha facoltà.
Bertschy (AV-VdA Unie) -
Per quanto riguarda la risposta
ai primi due quesiti, i lavori necessari alla realizzazione delle
opere funiviarie, evidentemente non ancora ultimati nel corrente
anno, hanno visto l'esecuzione degli sbancamenti necessari a dare
sede alla fondazione della stazione di monte e dei sostegni
limitrofi alla stessa e alla successiva realizzazione delle
stesse.
La sommità del tratto di montagna sulla Platta de Grevon non è
stata assolutamente innalzata - e non se ne comprenderebbe la
necessità, oltre alla fattibilità tecnica - ma è stata
esclusivamente interessata da alcuni interventi di riprofilatura
sul lato Ovest, necessaria per ospitare la stazione di arrivo del
nuovo impianto funiviario e l'annessa area di attestamento della
pista 27, così come previsto dall'accordo di programma.
In occasione del sopralluogo del 1° agosto era peraltro
apprezzabile in cantiere il tracciamento del perimetro alla
stazione di arrivo del nuovo impianto funiviario.
Per quanto riguarda il quesito 3, la questione
dell'attraversamento della pista da sci per accesso al ristorante
Yeti e all'albergo Lion Noir e alle abitazioni situate all'Alpe di
Pila, è un tema che so che il Consigliere ha anche trattato
direttamente con il Presidente della società; per quello che
riguarda l'attraversamento, come avevamo già visto in
quell'occasione, e qui si ricorda (e non sto a ricordarlo) tutto il
tema degli ultimi 30 anni della questione di come sono
regolamentate le piste, però si sottolinea in particolare che
l'abbassamento dell'attuale piano di campagna è di circa 60 cm.
Consentirà, già a partire dall'imminente stagione invernale, di
ridurre l'attuale dislivello tra la pista e la strada privata e
quindi la velocità di percorrenza in tale tratto da parte degli
sciatori, migliorando ulteriormente le condizioni di sicurezza del
sopracitato attraversamento.
Occorre evidenziare inoltre come, grazie al nuovo impianto
previsto in progetto, si ridurranno inevitabilmente i flussi di
sciatori che attualmente percorrono il suddetto attraverso.
In ultimo preme sottolineare - così come rappresentato nel
suddetto sopralluogo - come non sia preclusa in ogni caso la
possibilità di ulteriori interventi più organici e strutturali, i
quali comporterebbero dei maggiori costi di realizzazione con
maggior impatto ambientale nonché la necessità di disporre le
necessarie servitù.
Come ci eravamo impegnati alla fine di quel sopralluogo, proprio
in conclusione anche della giornata, ho richiesto, ancora in questi
giorni, al Presidente della società di svolgere un sopralluogo
anche di tipo tecnico, con tutte le figure previste sia per la
sicurezza che per la gestione delle piste e con i proprietari del
luogo, per cercare di trovare delle soluzioni di gestione di questa
stagione, le migliori possibili.
Da parte mia un invito alla società a essere più collaborativa
possibile, dall'altra parte l'intenzione di continuare a presidiare
quest'intervento che lei ha già segnalato più volte, cercando di
trovare la migliore collaborazione possibile tra chi deve gestire e
chi opera in termini economici e non solo in quella situazione.
Presidente -
Consigliere Baccega per la replica.
Baccega (FI) -
In realtà l'interrogazione andava proprio
nella direzione di capire e di prendere atto, avendo un suo
intervento registrato, di quello che rispetto al punto 3 si andava
a fare. In realtà quello che avevamo detto durante il sopralluogo è
quanto lei ha ribadito adesso; migliorare la situazione di
sicurezza abbassando il piano è una prima ipotesi che dovremmo poi
valutare strada facendo: quando saranno aperti gli impianti e
quando sarà completata l'opera, valuteremo se ci saranno ulteriori
oggettive difficoltà.
Per quanto riguarda gli sbancamenti, abbiamo visto queste
immagini (probabilmente da un drone) che in qualche modo ci hanno
lasciati un po' perplessi perché sembrava di vedere la piramide di
Cheope e in occasione di quel sopralluogo non si era parlato.
Ora lei mi dice che sono sbancamenti a riprofilatura e ne
prendiamo atto; l'auspicio è che ritorni a essere la Platta de
Grevon com'era al momento del sopralluogo, perché così davvero è
imbarazzante da guardare.
Comunque la ringrazio per la risposta.
