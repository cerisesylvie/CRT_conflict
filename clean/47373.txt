Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi
TRASPORTI E VIABILITÀ
Aeroporti



Oggetto del Consiglio n. 3648 del 22 maggio 2024 - Resoconto
OGGETTO N. 3648/XVI - Interpellanza: "Stato dell'arte
dell'esternalizzazione dei servizi antincendio
aeroportuali".
Marguerettaz (Presidente) -
Punto n. 29 all'ordine del
giorno. Per la presentazione, la parola alla collega Erika
Guichardaz.
Guichardaz E. (PCP) -
Torniamo su un tema affrontato già
nello scorso Consiglio, perché dalle risposte ricevute ci mancavano
dei pezzi, quindi cerchiamo di fare un po' di chiarezza.
Con la delibera di Giunta 348 del 29 marzo del 2024 la Giunta ha
deciso di portare all'esternalizzazione dei servizi antincendio e
aeroportuali presso l'aeroporto Corrado Gex a partire dal 1° luglio
2024 per tre anni. Abbiamo ricordato nelle premesse la convenzione
per l'affidamento della concessione della gestione dell'aeroporto,
sottoscritta fra la Regione e AVDA in data 29 dicembre 2004, di
durata trentennale con decorrenza dal 1° gennaio 2005. Evidenziamo
poi che nella delibera si riporta che in più occasioni, a fronte di
puntuali richieste da parte del gestore, in vista di movimenti
programmati con aeromobili appartenenti alla quarta, quinta e sesta
categoria, non è stato possibile da parte del Corpo valdostano dei
vigili del fuoco fornire il servizio necessario essenzialmente per
carenza di organico e per la necessità di apportare alcuni
interventi di adeguamento ai locali e agli spazi destinati al
distaccamento presso lo scalo. Molte sono le iniziative che il
nostro gruppo ha fatto proprio rispetto alla carenza di organico
del Corpo valdostano dei vigili del fuoco e anche sulla gestione
dell'aeroporto e del servizio di elisoccorso. Nelle varie risposte
è sempre stato minimizzato questo dato della carenza di organico
del Corpo dei vigili del fuoco, sappiamo poi che all'interno
proprio del Corpo vi sono state impegnate delle risorse per formare
personale, che oggi è ispettore aeroportuale, quindi che va anche a
tenere corsi presso altre strutture aeroportuali, quindi delle
professionalità sicuramente che, in caso di esternalizzazione, è un
peccato perdersi.
Abbiamo poi analizzato la nota arrivata dal CONAPO del 9 maggio
dove un po' rilevava le cose che stiamo rilevando noi in questo
momento, quindi sia la questione del personale, sia la questione
della calendarizzazione di concorsi rispetto al Corpo dei vigili
del fuoco, di cui già in altre occasioni abbiamo parlato.
Riteniamo poi che l'importanza dei servizi di Protezione civile
meriterebbe forse di evitare quest'esternalizzazione, questo in
linea di principio, ma con quest'interpellanza vogliamo chiedere al
Presidente intanto "se l'esternalizzazione dei servizi antincendio
aeroportuali è stata oggetto di incontri con le organizzazioni
sindacali; il numero di richieste avanzate nell'anno 2022-2023" di
cui parlavo prima, cioè quelle richieste avanzate da AVDA a cui il
Corpo dei vigili del fuoco non ha potuto dare risposta rispetto
all'aumento di categoria, quindi alla quarta, quinta e sesta
categoria; "lo stato dell'arte rispetto all'esternalizzazione dei
servizi, con particolare riferimento al soggetto individuato da
AVDA e le procedure adottate per l'individuazione". Infine
chiediamo nuovamente "l'entità della carenza di personale del Corpo
dei vigili del fuoco e come si intende sopperire a essa".
Presidente -
Per la risposta, la parola al presidente
Testolin.
Testolin (UV) -
Le domande della collega sono sempre
importanti per numero, quindi tendono a toccare ambiti un po'
diversi. Anche in questa circostanza si è voluto interpretare
l'ultima domanda come una domanda più aperta rispetto a quelle tre
di prima, cosa che non è così scontata perché gli uffici l'avevano
evidentemente catalogata all'interno dell'argomento principale,
cioè l'esternalizzazione delle attività dell'aeroporto; poi
fortunatamente ne abbiamo dato una lettura un po' più estesa,
quindi pensiamo di poter rispondere compiutamente alle richieste
dove qualche informazione è già a mani della stessa.
Per quanto riguarda la prima domanda, la questione di suo non
imponeva un confronto con le organizzazioni sindacali, con le quali
si è tuttavia, per il momento informalmente, valutata e condivisa
l'opportunità di un confronto su questo come su altre situazioni
in itinere
, confronto che si è avuto nel merito di altri
incontri sindacali e sui quali si è appoggiata anche questa
tematica.
Per la seconda domanda, i dati forniti dalle strutture referenti
attestano per il 2022 un verificarsi del mancato soddisfacimento di
numero quattro richieste per la categoria A, la quarta categoria, e
nel 2023 per due non soddisfacimenti di richieste. Questo però è un
dato che potrebbe anche trarre in inganno per certi versi, perché
evidentemente, non essendoci un'abilitazione costante per le
categorie superiori, molti ruoli vengono già preclusi in partenza,
quindi c'è una sorta di condivisione con il Corpo dei vigili del
fuoco per la verifica della possibilità di atterraggio, atterraggio
che peraltro non essendo previsto nelle categorie superiori, quindi
quinta e sesta, viene generalmente solo attivato e valutato per
voli di Stato oppure di emergenza, come è successo, ad esempio, per
il Canadair. Inoltre va sottolineato come l'obiettivo di
quest'esternalizzazione è dettato principalmente dal valutare il
prosieguo dell'attività dell'aeroporto in maniera un po' più ampia,
quindi di aumentare le necessità e le coperture delle categorie più
alte, in modo da poter gestire in maniera più lineare anche, più
"produttiva" rispetto a quello che poteva essere in questo
periodo.
Per la terza domanda, con la deliberazione della Giunta
regionale 348 del 29 marzo scorso, è stato dato mandato ad ADVA
S.p.A. di gestire l'esternalizzazione del servizio antincendio
dell'aeroporto ed è ora in fase la definizione della convenzione
integrativa per l'affidamento dei servizi antincendio aeroportuali
presso l'aeroporto Corrado Gex di Aosta tra la Regione e la stessa
società, per cui stanno lavorando le strutture competenti.
Per la quarta domanda, la legge di stabilità regionale 2024/2026
ha determinato la dotazione organica del Corpo valdostano dei
vigili del fuoco in 232 unità, comprese le due unità dirigenziali e
il personale amministrativo pari a 23 unità. La componente
operativa tecnica è quindi di 207 unità, comprensiva non solo del
personale che articola il suo operato su turni, ma anche dei
funzionari tecnici. Per la componente operativa, il fabbisogno di
personale del Corpo evidenzia le seguenti carenze: di complessive
trentadue unità: sedici vigili del fuoco, nove capisquadra e sette
capireparto. Considerato che i capireparto e i capisquadra
rappresentano avanzamenti di carriera, la sequenza logica dei
reclutamenti programmati prevede prima un reclutamento di 32 vigili
e poi gli avanzamenti da vigili a caposquadra e in ultimo quello da
caposquadra a caporeparto.
Per completare il quadro in cui si inserisce
quest'interpellanza, è opportuno precisare che vi sono attualmente
diciotto unità che svolgono, tra gli altri, i compiti anche il
servizio antincendio aeroportuale che in seconda categoria prevede
la contestuale presenza di numero tre unità.
Considerata l'attuale operatività H24 dello scalo, che di notte
rimane operativo per coprire i servizi sanitari dell'elisoccorso
notturno, valutati i salti-turno, le ferie, i permessi e le assenze
medie per malattia, comportano un nucleo che dovrebbe avere una
consistenza di circa venti unità che turnano sul servizio in
questione. Il personale attuale del Corpo regionale dei vigili del
fuoco è appena sufficiente allo svolgimento delle mansioni, così
come quello indicato nella programmazione dei fabbisogni, peraltro
tiene conto delle necessità previste per un aeroporto di seconda
categoria per il momento, ampliabile in caso di bisogno. A tal
proposito è bene evidenziare come per l'esercizio dell'aeroporto in
quinta categoria siano necessarie invece undici unità compresenti
per turno e sessanta complessive e in sesta categoria ben dodici
unità compresenti per turno e settantadue complessive, dunque un
gran numero di risorse da dedicare a tale servizio in aggiunta a
quelle che adesso attualmente stanno gestendo questo tipo di
servizio. In ogni caso, attesa l'ampia formulazione dell'ultimo
quesito, proprio per quello che si diceva, si evidenzia come per
sopperire alla generale carenza di personale, indipendentemente
dalla questione dell'aeroporto, e ritenendo essenziale provvedere
quanto prima a una procedura concorsuale per l'assunzione di nuovi
vigili del fuoco, sono stati presi i contatti ed è poi stato
formalmente interessato il Dipartimento nazionale dei vigili del
fuoco, del soccorso pubblico e della difesa civile, ciò al fine di
verificare, nell'ambito delle collaborazioni già attivate, la
disponibilità in via eccezionale a svolgere gli accertamenti di
idoneità psicofisica e attitudinale e le prove concorsuali
nell'ambito delle prossime procedure concorsuali, ovvero attivando
una procedura dedicata. Chiaramente le prove preliminari di
accertamento della lingua francese saranno espletate a cura
dell'Amministrazione regionale. Questo è un percorso che si è
attivato già partendo alcuni mesi fa con un'interlocuzione diretta,
prima a livello politico, per creare i rapporti che poi sono stati
sviluppati dal Corpo dei vigili stesso, che ha interloquito con le
strutture statali per definire i termini della convenzione e la
possibilità di applicazione della stessa, che è monitorata per
arrivare a chiudere il cerchio con i prossimi bandi assunzionali
che verranno svolti a livello nazionale.
Presidente -
Per la replica, la parola alla collega Erika
Guichardaz.
Guichardaz E. (PCP) -
Presidente, se noi guardiamo la
nota di CONAPO che le citavo poc'anzi, si evidenzia invece che è
ritenuta grave l'assunzione di tale decisione senza aver intrapreso
nessun confronto con le organizzazioni sindacali. Non so se nei
confronti di cui parlava lei è stato escluso il sindacato più
rappresentativo dei vigili del fuoco o se loro se ne sono
assolutamente dimenticati, questo perché, per esternalizzare
servizi come quello dell'aeroporto, e soprattutto tenuto conto che
si evidenzia anche nella delibera stessa, come lei ha esplicitato
bene, la vocazione di centro per l'elisoccorso e per le attività di
protezione civile... non coinvolgere in questo caso e pensare di
esternalizzare ci vede come gruppo assolutamente contrarie.
Capiamo naturalmente quanto lei ha evidenziato rispetto al
numero dei vigili necessari per poter portare avanti questo tipo di
servizio ma proprio dalle note che lei ha già annunciato, che io ho
comunque richiesto anche per la discussione di quest'interpellanza,
vediamo che di questo problema se ne parla dal 2022, quindi il
Comandante già nel 2022 evidenziava questo problema di personale e
ricordiamo che non molto tempo fa vi era una graduatoria da cui si
sono pescati dei vigili del fuoco, ma non abbiamo preso tutti gli
idonei di quella graduatoria, nonostante, come lei ha giustamente
detto, in questo momento si parla di una carenza di trentadue
unità. Anche sotto questo punto di vista non capiamo come mai,
attingendo a quella graduatoria, e avendo degli idonei... perché ne
abbiamo parlato più volte che, per poter entrare in attività, un
vigile del fuoco comunque ha tutto un percorso anche di tipo
formativo, vuol dire che se attiviamo il percorso adesso, come
minimo prima di un anno questo personale non sarà inserito nella
dotazione organica. Sotto questo punto di vista, quindi ci
chiediamo come mai quelli che sono rimasti in quella graduatoria
non sono stati assunti.
Come lei ha detto, è ancora in fase di definizione l'affidamento
del servizio ma questa domanda io glielo ho posta perché non molto
tempo fa una società chiedeva, attraverso un giornale
on-line
, di candidarsi per l'assunzione proprio di addetti
per il servizio aeroportuale da collocare all'aeroporto Corrado
Gex. Sotto questo punto di vista, non capiamo come una società si
sia già mossa per l'assunzione di personale, quando, come
giustamente lei ha detto e come appare dagli atti, tutta questa
procedura è ancora in fase di definizione.
Permetta poi una battuta a conclusione: abbiamo regionalizzato
il Corpo dei vigili del fuoco, ma poi andiamo a Roma a chiedere di
fare i concorsi perché noi, anche in questo caso, non utilizziamo
le nostre prerogative.
