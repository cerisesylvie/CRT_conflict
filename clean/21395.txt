Classificazione
COMMERCIO



Oggetto del Consiglio n. 1233 del 23 marzo 2005 - Resoconto
OGGETTO N. 1233/XII - Situazioni di criticità nel funzionamento
della Camera valdostana delle imprese e delle professioni.
(Interrogazione e interpellanza)
Interrogazione
Premesso:
- che la L.R. 7/2002 ha istituito la Camera valdostana delle
imprese e delle professioni;
- che in seno agli organi camerali esiste un clima
scarsamente collaborativo, che spesso degenera in liti e tensioni
tra i vari componenti;
- che tale situazione non agevola il perseguimento delle
finalità istituzionali della Camera e il soddisfacimento delle
istanze delle categorie professionali e imprenditoriali in essa
rappresentate;
ciò premesso, i sottoscritti Consiglieri regionali
Interrogano
la Giunta regionale per conoscere:
1. quali sono le cause di tale situazione deplorevole e se
esse costituiscono una qualche forma di protesta nei confronti
delle attuali modalità di conduzione della Camera;
2. se, alla luce delle condizioni sopra descritte, ritiene
che la Camera possa essere in grado di attuare concretamente le
funzioni che le sono state attribuite o trasferite dalla Regione a
far data dal 1° giugno 2005.
F.to: Tibaldi - Frassy - Lattanzi
Interpellanza
Preso atto che a quasi tre anni dall'approvazione della legge
regionale n. 7/2002 (Riordino dei servizi camerali della Valle
d'Aosta) la Chambre Valdôtaine non è di fatto operativa;
Constatato che la Giunta ha ultimamente trasferito numerose
competenze alla Camera di Commercio ma che questa non riesce a
deliberare il bilancio 2005 per mancanza del numero legale;
Ritenuto opportuno conoscere le motivazioni e le ragioni che
impediscono di fatto lo svolgimento e l'attività della Giunta
camerale;
Preso inoltre atto che la Camera di Commercio è nata per
rispondere alle esigenze delle imprese;
i sottoscritti Consiglieri regionali
Interpellano
L'Assessore competente per conoscere:
1) quali sono i motivi che ostacolano l'attività della Giunta
camerale;
2) quali sono gli intendimenti della Giunta per ovviare a
tale "impasse".
F.to: Comé - Viérin Marco - Lanièce - Stacchetti
Président - La parole au Conseiller Comé.
Comé (SA) - La legge regionale istitutiva della Camera di
commercio è del 2002, quindi in 2 anni e mezzo qui nel Consiglio
regionale più volte diversi gruppi consiliari di minoranza hanno
presentato iniziative sulla Camera di commercio, perché fin
dall'inizio ha dimostrato grandi difficoltà ad essere operativa.
Ricordo le difficoltà per quanto riguarda la nomina del Presidente,
i componenti della Giunta e questo mentre altre regioni - Piemonte,
Lombardia, Liguria - hanno sottoscritto un patto di intesa contro i
segnali di crisi che si verificano nel nord-ovest del Paese,
cercando di unire le forze e gli intenti per far fronte alle grosse
difficoltà che affliggono il Paese e dare uno sviluppo economico,
puntando sui 6 obiettivi che sono stati siglati l'altro giorno e
che vertono sulle infrastrutture, sullo sviluppo economico e
territoriale, ambiente e paesaggio, ricerca, innovazione e
tecnologia, turismo, cultura, rapporti europei. A queste 3 regioni
si uniranno anche altre realtà, quali l'università, le camere di
commercio e le organizzazioni sindacali. Questo per dire come... se
riusciamo a uscire dalle logiche di potere... se non cominciamo a
guardare i veri problemi dell'economia, dovremo far fronte in
futuro a grosse difficoltà economiche.
Poiché le interpellanze devono essere presentate quindici giorni
prima di essere discusse, oggi alcune criticità che avevamo
evidenziato sono state superate, ma vorremmo sapere dall'Assessore
se questo era l'ultimo ostacolo, perché abbiamo già dovuto
attraverso la "legge omnibus" cercare di trovare un aggiustamento
ulteriore per la Camera di commercio, vorremmo capire se questo è
l'ultimo ostacolo e se vedremo tale Camera di commercio iniziare a
correre con le sue "gambe" senza più trovare ostacoli, o se invece
dovremo aspettare e vorremmo sapere - visto che so che l'Assessore
insieme al Presidente ha avuto degli incontri con l'organismo della
Camera di commercio - qual è la situazione attuale all'interno
della Camera di commercio.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Il processo di costituzione della Camera
di commercio in Valle è un processo complesso, in quanto è dal 1946
che le funzioni camerali sono state gestite dalla regione e, a
differenza delle altre realtà nazionali, le associazioni non hanno
avuto l'opportunità di autoorganizzarsi all'interno della Camera di
commercio. Oggi dobbiamo far fronte a una situazione che tiene
conto di tale elemento e credo che questa sia una cosa con cui
bisogna fare i conti.
Venendo alle domande poste dall'interpellanza e
dall'interrogazione, la volontà della Giunta è quella di fare in
modo che quanto previsto dalla legge si concretizzi; la Giunta il 7
marzo ha deliberato il trasferimento di un primo gruppo di funzioni
alla Camera di commercio, che diventerà operativo dal 1° giugno di
quest'anno. Sono stati avviati dei contatti con le organizzazioni
sindacali, è stata fatta un'assemblea con il personale regionale
interessato al trasferimento, quindi da parte regionale sono state
attivate tutte le decisioni delle funzioni da trasferire,
oltretutto sono state definite all'interno del Comitato paritetico
Regione e Camera di commercio, quindi è stato avviato il processo
di trasferimento. Abbiamo avvertito dei problemi per la
realizzazione della Camera di commercio, quindi il Presidente
Perrin ed io abbiamo ritenuto opportuno convocare il 10 marzo una
riunione con i presidenti delle associazioni, il Presidente della
Camera di commercio e i membri della Giunta camerale per fare il
punto della situazione. In quella sede è stata ribadita da tutte le
associazioni la volontà di procedere nei tempi stabiliti alla
costituzione della Camera - tempi che sono il 1° giugno di
quest'anno - e le decisioni assunte dalla Giunta camerale sono
state decisioni conseguenti, nel senso che la Giunta camerale ha
approvato all'unanimità il bilancio di previsione per il 2005, ha
effettuato una presa d'atto del trasferimento delle funzioni come
previsto dalla deliberazione n. 593/2005 e ha provveduto alla
designazione del Segretario generale, atti questi fondamentali per
dare l'avvio alla Camera di commercio a partire dal 1° giugno. Nel
corso di quella riunione sono state ribadite due cose condivise da
tutte le associazioni: la volontà di superare le difficoltà che si
sono incontrate finora, il fatto che la Camera debba essere un ente
che agisce nella scelta delle proprie determinazioni e nella scelta
delle proprie figure apicali - mi riferisco al discorso relativo al
Segretario generale - in completa autonomia. Questo stabilisce la
legge e questo deve essere nell'interesse generale di questa
Regione e sulla base delle cose che ricordava il collega Comé
relativamente al ruolo importante che le camere di commercio
intendono assumere in merito alle soluzioni collegate allo sviluppo
economico.
Ritengo - come ricordava il collega Comé - che forse una
modifica del Regolamento per rendere più snelli i lavori, quindi
"question time" o altre cose, risolverebbe i problemi come questo,
per cui vengono presentate 12 giorni prima delle interrogazioni o
delle interpellanze, quando poi il corso degli eventi modifica le
situazioni. In ogni caso oggi vi sono le condizioni perché, a
partire dal 1° giugno, la Camera di commercio sia nelle condizioni
di operare con un trasferimento delle funzioni camerali, che non
sto qui a ricordare, ma che sono ricapitolate nella deliberazione
del 7 marzo.
Président - La parole au Conseiller Tibaldi.
Tibaldi (CdL) - Inizialmente nel programma della maggioranza che
si insediò nel 1998 la Camera di commercio aveva l'obiettivo di
rendere il "sistema Valle d'Aosta" più competitivo, analoga dizione
è stata riprodotta nel programma della maggioranza che si è
insediata nel 2003, dove si tende ad accentuare la volontà di
accelerare la costituzione dello stesso organismo. Più che rendere
competitivo il sistema economico, abbiamo constatato che si è resa
più conflittuale la convivenza all'interno della stessa Camera,
vuoi fra le varie associazioni, vuoi per una sorta di interferenza
politica che non è certo mancata nel momento in cui si trattava di
stabilire gli assetti del costituendo Consiglio, della Giunta e
della nomina del Presidente.
Penso che, se guardiamo la rassegna stampa delle vicissitudini
che hanno caratterizzato la Camera in questi 2 anni, evidenziamo
con estrema semplicità le fasi di questa conflittualità; una
conflittualità che non va nella direzione di rendere il sistema più
competitivo, ma rimarca le differenze delle posizioni che si sono
volute occupare all'interno della stessa Camera. Crediamo che
questa modalità di conduzione della Camera non giovi all'economia
valdostana, soprattutto se, come più volte denunciato dai vari
imprenditori o dagli stessi industriali che hanno segnalato
difficoltà con l'apparato amministrativo regionale e che
individuavano nello Sportello unico due vie di uscita per cercare
di snellire il sistema burocratico valdostano... alla luce di
quello che si legge sugli organi di informazione, penso siano
rimasti delusi.
Ben venga l'intervento del Presidente Perrin e dell'Assessore
Ferraris per dare una "strigliata" agli organismi camerali, ma sta
di fatto che il percorso di costituzione di questa Camera è più che
accidentato. Dal 2002 ad arrivare ad oggi sono ormai 3 anni che con
estrema fatica si fa un passo in avanti e se ne fanno due indietro.
Speriamo che il 1° giugno 2005 la Camera sia in grado di attuare le
funzioni che le sono state attribuite o trasferite dalla Regione
con una deliberazione di Giunta; speriamo che sia in grado di dare
risposte esaustive e concrete al mondo imprenditoriale valdostano,
che la invoca da tempo e che ha sollecitato le diverse forze
politiche a far sì che questo organismo prenda forma e sostanza al
più presto; speriamo che la nomina di questo Segretario generale
avvenga al più presto, in quanto è stato eletto all'unanimità
insieme all'approvazione del bilancio del secondo semestre 2005
della Camera, ma deve essere nominato dal Presidente della Regione
e la sua entrata in funzione è subordinata all'accertamento della
conoscenza della lingua italiana e francese: speriamo che tale
"scoglio" linguistico non sia un ulteriore motivo di "impasse"
della costituenda Camera di commercio.
Credo che la parte politica qui debba fare una riflessione, nel
senso che, se la Camera è un obiettivo primario per ricercare un
"collante" in un sistema economico oggi fortemente disgregato in
Regione, questa Camera "s'ha da fare" al più presto e nel migliore
dei modi. Le "querelle" politiche o associative è bene che restino
fuori dalla porta della Camera ed è opportuno che le tappe finora
conseguite siano consolidate, non che, ogni volta che vi è da
individuare una nuova nomina, una nuova funzione, si cada nella
conflittualità fine a sé stessa. Crediamo che la Giunta abbia
presenti tali nostre indicazioni ed auspichiamo che il futuro non
sia costellato di episodi disdicevoli come quelli che abbiamo
vissuto e letto sui giornali di queste ultime settimane.
Président - La parole au Conseiller Comé.
Comé (SA) - Intervengo molto brevemente per fare una
riflessione. Lei ha detto nella sua risposta che dal 1946 le altre
regioni hanno istituito la Camera di commercio, noi invece dobbiamo
registrare che nel 2005 abbiamo ancora difficoltà per attivarla,
mentre nelle altre regioni si stanno portando avanti iniziative per
trovare degli organismi più agevoli, noi dobbiamo ancora iniziare a
percorrere quella strada.
Spero che, visto che la grande richiesta del mondo
imprenditoriale era quella di avere tale Camera per snellire le
pratiche burocratiche, dal 1° giugno si possa vedere questa Camera
di commercio dare dei risultati rispetto alle voci che anche qui in
Consiglio si erano alzate contro questo organismo, definendolo un
altro "carrozzone"; auspico veramente di poter constatare che tali
voci siano smentite dai fatti.
