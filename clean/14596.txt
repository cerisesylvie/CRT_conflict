Classificazione
UNIONE EUROPEA E RAPPORTI INTERNAZIONALI


Resoconto integrale del dibattito dell'aula
Oggetto del Consiglio n. 555 del 7 aprile 1999 - Resoconto
SÉANCE DU 7 AVRIL 1999 (APRÈS-MIDI)
OGGETTO N. 555/XI Interventi per favorire la pace e per
affrontare l'emergenza umanitaria in Kosovo. (Approvazione di
risoluzione)
Risoluzione Il Consiglio regionale della Valle d'Aosta
Nell'esprimere la più grande e forte preoccupazione per la grave
situazione determinata nel Kosovo dal dittatore serbo
Milosevic;
Ritiene che il genocidio che si sta perpetrando a danno della
comunità albanese debba cessare, così come deve cessare la tragedia
dell'esodo biblico che colpisce in particolare donne, anziani e
bambini;
Nel ritenere urgente ogni forma di sostegno e di intervento
umanitario per alleviare le atroci sofferenze di migliaia di
profughi in disperata fuga dal Kosovo;
Auspica che cessino immediatamente le azioni di pulizia etnica
in modo da permettere ai profughi il rientro nella loro patria e
che cessi contemporaneamente l'intervento militare della Nato per
aprire di nuovo la via del dialogo e della trattativa;
Considerato l'interesse dell'Italia affinché la profonda e
prolungata crisi nell'area dei Balcani sia risolta al più presto,
nell'apprezzare gli accorati appelli pronunciati da Giovanni Paolo
II in favore della pace, nonché gli ordini del giorno approvati dal
parlamento italiano;
Ritiene più che mai necessario che la politica torni ad essere
protagonista ed a gestire la drammatica situazione, affinché si
realizzi una pace giusta, equa e solidale;
Ritiene altresì necessario che l'Italia si adoperi affinché
l'Unione Europea maturi una posizione globale e una forte azione
comune nei Balcani;
Visto l'appello per la pace in Kosovo promosso dalla Tavola
della Pace e dal Coordinamento Nazionale Enti Locali per la
Pace.
Chiede il rispetto e l'applicazione integrale della Carta delle
Nazioni Unite, del Diritto internazionale dei diritti umani e della
Costituzione che impegna il nostro paese e tutte le sue istituzioni
ad operare per la pace e la giustizia nel mondo.
Chiede infine all'Unione Europea e al Presidente designato della
Commissione Europea, l'immediata convocazione di una Conferenza
internazionale sui Balcani che affronti le numerose crisi aperte e
definisca un progetto di integrazione e sicurezza comune.
Il Consiglio regionale della Valle d'Aosta
Ribadisce
La propria convinta aspirazione alla pace e alla cooperazione
fra i popoli, alla libertà e dignità di ogni persona e ogni
comunità;
Impegna
La Giunta regionale e invita i propri parlamentari a concordare
con il governo gli interventi necessari per affrontare l'emergenza
umanitaria, in attesa che i profughi e i deportati possano
rientrare nella propria terra in libertà e in sicurezza.
F.to: Beneforti - Curtaz - Squarzino Secondina
Résolution Le Conseil de la Région autonome Vallée d'Aoste
- en suivant avec une grande préoccupation la situation de la
guerre dans les Balkans et en déplorant l'insupportable calvaire
auquel est soumis la population du Kosovo;
- compte tenu de la faillite des négociations tendant à mettre
fin à la persécution de la population albanaise du Kosovo;
- exprime sa solidarité aux populations infortunées qui sont
persécutées pour des causes ethniques ou qui sont soumises à un
régime de tyrannie;
- souhaite que le monde occidental soit en mesure de gérer la
coopération et l'assistance et que la raison ait le dessus sur la
guerre qui cause tant de souffrances inutiles;
- affirme qu'il n'est pas possible d'accepter une trêve
unilatérale qui empêcherait un contrôle international désormais
absolument nécessaire.
F.to: Fiou - Martin - Cottino
Président Je rappelle qu'il s'agit des résolutions prenant les
numéros 30.6 et 30.7 à l'ordre du jour, présentées par les Chefs de
groupe de la majorité la première et par les Conseillers Beneforti,
Curtaz et Squarzino Secondina la deuxième.
Il paraît qu'un texte unitaire vient de se dégager, nous
demandons à la Conseillère Squarzino de bien vouloir en illustrer
le contenu. La parole à la Conseillère Squarzino Secondina.
Squarzino (PVA-cU) Sul problema della guerra nel Kosovo sono
state presentate due risoluzioni che rispecchiano anche sensibilità
e attenzioni diverse. Si è tentato di raggiungere un accordo
cercando di individuare i punti salienti degli elementi che
uniscono anche questo Consiglio nella valutazione di quello che sta
succedendo nei Balcani.
Credo che tutti noi siamo contrari al fatto che bisogna
ricorrere alla guerra per trovare alcune soluzioni di pace, cioè io
credo che nessuno di noi sia guerrafondaio e voglia la guerra per
risolvere i problemi di rapporti fra popolazioni diverse. Purtroppo
la guerra è stata l'ultima spiaggia a cui si è giunti in queste
situazioni. Forse si poteva intervenire prima, si poteva lavorare
per usare metodi non violenti per risolvere queste situazioni;
c'erano stati dei gesti, delle azioni nel Kosovo già una decina di
anni fa che già mettevano in luce la possibilità di intervenire con
metodi non violenti.
C'era stata l'azione del Presidente della Comunità di Sant
Egidio, c'era stata l'azione di varie associazioni, c'era
soprattutto Rugova che era stato eletto come leader dei Kosovari
non violenti e pacifisti.
Tutta questa serie però di atti positivi non è stata presa in
considerazione dalla Comunità internazionale e dalla Comunità
europea. Purtroppo si è dovuto giungere ad un intervento militare
della NATO, dico purtroppo perché è difficile pensare che la guerra
crei la pace; la guerra crea situazioni di difficoltà ed aumenta
ancora la sofferenza.
Preso atto che la situazione ormai è arrivata a questo punto,
credo che sia importante come Consiglio regionale chiedersi cosa si
può fare oggi. Oggi come oggi non si può che partecipare con
estrema sofferenza alla sorte del popolo kosovaro, del popolo
albanese, che è costretto ad emigrare dalla politica razziale e di
pulizia etnica che Milosevic ha attuato e sta attuando in modo
vergognoso e disumano in questa parte dei Balcani.
Di fronte a questo genocidio che si sta perpetrando non rimane
che sostenere, da una parte, in tutti i modi gli interventi
umanitari per alleviare le sofferenze di questi profughi e,
dall'altra, anche tutte le azioni diplomatiche, tutti i tentativi
di dialogo che vengono portati avanti in questo momento, che
cercano di far cessare le azioni di pulizia etnica, che cercano di
far cambiare idea a Milosevic in modo che anche i militari NATO
possano sospendere le loro azioni e si possa ritornare ad una
situazione in cui di nuovo siano ripristinati i diritti dei popoli
e sia ripristinata la pace.
Con questa risoluzione si chiede che l'Unione Europea prenda
atto dei problemi che ci sono nel Kosovo e nei Balcani, che attivi
una Conferenza internazionale che affronti tutte le numerose
questioni che sono ancora aperte e definisca un progetto di
integrazione e di sicurezza comune. Si chiede inoltre che venga
rispettata in modo integrale la Carta delle Nazioni Unite, il
Diritto internazionale dei diritti e la Costituzione che impegna il
nostro Paese e tutte le istituzioni ad operare per la pace e la
giustizia nel mondo.
Preso atto di questi impegni, si chiede in particolare alla
Giunta regionale un impegno che mi sembra già la Giunta abbia
assunto insieme alle altre regioni italiane: si chiede alla Giunta
regionale un impegno perché siano messi in atto gli interventi
necessari per affrontare l'emergenza umanitaria in attesa che i
profughi deportati possano rientrare nella propria terra in libertà
e in sicurezza.
L'impegno è di aiutare le popolazioni kosovare nel posto più
vicino alla loro terra in modo che si faciliti poi questo ritorno.
Si chiede anche ai Parlamentari che, insieme agli altri colleghi
del Parlamento, sostengano il Governo per tutte le iniziative
necessarie a favorire la pace e la cooperazione fra i popoli.
Président La parole au Conseiller Cerise.
Cerise (UV) Quando ci si trova di fronte a situazioni di crisi
nei Balcani, si ha difficoltà a capire le ragioni o a risalire alle
fonti dei drammi; questo perché si tratta di un'area geografica e
politica nella quale la conflittualità dovuta a varie fazioni si è
complicata ed aggravata per l'intreccio di questioni etniche e
religiose che hanno avuto origine in secoli relativamente
lontani.
In ogni caso, quanto è avvenuto nei Balcani nel remoto e recente
passato e quanto sta oggi avvenendo è in molta parte dovuto a
quanto l'Europa con le sue grandi Potenze prima e con i suoi Stati
democratici dopo ha o non ha fatto in quella Regione secondo il
principio di agire solo sulla base del tornaconto dei potentati di
turno.
Oggi siamo inorriditi di fronte alla deportazione del popolo
kosovaro, ma in realtà ciò rappresenta l'epilogo della politica
nazionalista perseguita alla luce del sole da Milosevic e dal
regime che lo sostiene da 12 anni a questa parte sovente con la
passiva inerzia dell'Europa.
Fino dal suo apparire da protagonista sulla scena politica nel
1987, questo funzionario del Partito comunista jugoslavo ha
incentrato sull'idea nazionalista e sulla proposta di ricostruire
una grande e potente nazione serba il suo progetto politico. Non
pare inutile ricordare che i proclami di quest'obiettivo politico
furono gridati da Milosevic proprio in Kosovo fin dal 1987 e fu a
questa Provincia che nel 1989, quasi a segnare l'inizio della sua
azione di governo, tolse quell'autonomia che Tito aveva, in un
lampo di saggezza politica, concesso. A questa data l'Europa,
troppo presa ad assistere alla prossima caduta del muro di Berlino,
faceva finta di non accorgersi che nei Balcani una dittatura
nazionalista comunista si radicava avviandosi ad un futuro di
sangue.
Voglio ricordare come ancora nel 1991 l'idea di Milosevic
espressa in Croazia era quella che la Jugoslavia potesse essere
riunita sotto la sua dittatura nell'ambito di uno Stato fortemente
centralizzato nel quale avrebbe predominato la componente serba. E
sarà proprio in Croazia nel maggio 1991, dopo che questo Paese
proclama la propria indipendenza, che si avranno i primi scontri
nelle Regioni abitate da serbi e sostenute da Milosevic. Prende
così corpo l'attitudine guerrafondaia di questo dittatore che
porterà i Balcani ad un periodo di guerra che con qualche pausa di
pace dura tuttora.
Nove anni di guerre, di odi etnici risvegliati ad arte, di non
interventi o di interventi tardivi e maldestri dell'Europa per lo
più avviati sulla base di spinte procurate dall'America. L'Europa
in questo periodo dimostra la propria incapacità a proporre una
propria linea politica esterna e di intervento militare comune.
Fino al 1995 le malefatte di Milosevic si sono sovente nascoste
dietro personaggi oggi finalmente ricercati quali criminali come
Karazic e Mladic. Le aggressioni portate o supportate da Milosevic
si sono sempre tradotte in sconfitte della sua parte, ma ahimè con
conseguenti spostamenti di masse di profughi; ricordo 600.000 Serbi
e 250.000 Musulmani creando situazioni tuttora precarie di
equilibri etnici sociali e politici.
Nel 1993 poi l'Europa è stata piuttosto refrattaria di fronte
allo spettacolo dei campi di concentramento serbi. Voglio ancora
ricordare come l'intervento risolutivo in Bosnia, visto che in una
risoluzione si cita, fu moralmente legittimato proprio da Giovanni
Paolo II nella terza domenica del mese di luglio del 1995 dalla sua
residenza estiva di Les Combes di Introd.
Intervento che portò agli accordi di Dayton del novembre dello
stesso anno poi firmati nel mese successivo a Parigi.
In quest'occasione i Governanti europei e lo stesso Clinton che
fino a qualche giorno prima definivano Milosevic un boia, ne
tessevano le lodi, definendolo un grande uomo. Questo in relazione
al fatto di aver firmato gli accordi che portavano la pace in
Bosnia. Paese nel quale lui stesso aveva quattro anni prima
scatenato la guerra; pace che, ricordo, è assicurata dalle forze
Isfor, assenti le quali cesserebbe immediatamente proprio per
l'attitudine dei seguaci di Milosevic.
Dietro questa sconcertante ipocrisia in realtà c'era la volontà
di riabilitare un uomo e un regime cari all'Unione Sovietica, ma è
facile constatare che essi hanno tuttora le simpatie di coloro che
non sono riusciti a prendere le distanze dalle degenerazioni del
Comunismo; degenerazioni che hanno consegnato alla storia paesi
schiavizzati con economie ritardate in contesti di grande degrado
sociale, morale e ambientale.
Queste forze politiche hanno dato un contributo importante per
aiutare i Governi europei spesso da loro stessi sostenuti a non
vedere quanto Milosevic, la sua polizia e i facinorosi miliziani
del regime stavano perpetuando nei Balcani e in questi ultimi due
anni nel Kosovo in particolare. Sono anomalie della politica, si
dice. Le regole della democrazia vogliono che anche per essi ci sia
spazio e possano esprimersi fintanto che non violano le leggi della
convivenza civile e politica.
Il terribile problema del Kosovo ha radici in aspetti etnici
come la coesistenza di Serbi e Albanesi nonché politici come
l'autonomia prima tolta e poi perseguitata attraverso lo sterminio
dei suoi sostenitori. Sono aspetti che mi portano a riflettere
sull'esistenza in casa nostra di attitudini politiche che non
vorrei definire proprio anomale, ma certamente un po'
preoccupanti.
Mi riferisco ai ripetuti attacchi contro la nostra autonomia
portati con una sistematica azione denigratoria della stessa,
indifferenti alla verità storica e al dovuto rispetto per chi ha
dato la vita per quest'autonomia. Mi riferisco all'azione politica
di forze che, incapaci di accettare il risultato delle urne e
nell'impossibilità di fare ricorso alla forza, ricorrono ai
tribunali evidentemente non per avere un'inesistente giustizia, ma
per giustiziare, confidando magari in qualche errore della stessa
Magistratura amministrativa, un consiglio regionale
democraticamente e liberamente eletto, ciò mi porta a pensare che,
se avessero loro il potere, a votare non ci andremmo più.
Mi riferisco alla veemenza, all'estremizzazione politica,
all'istigazione alla rivolta anche con la violenza poste in atto
nel corso dell'approvazione della legge sull'esame di francese,
demonizzato fino a farlo diventare occasione di scontro civile
negando l'evidenza della storia. Attitudine politica quest'ultima
tanto più censurabile proprio perché indirizzata verso giovani
generazioni nelle quali si è disseminato il veleno dello scontro
etnico.
Sono comportamenti preoccupanti che in Paesi democratici come il
nostro, l'educazione alla democrazia, lo studio della storia
proposto in modo onesto ed oggettivo, la cultura della tolleranza
finiscono con l'emarginare e rendere speriamo innocui, ma ciò non
significa che verso di essi si debba abbassare la guardia.
Tornando alla Jugoslavia, Paese in cui la deriva del Comunismo
ha portato al potere Milosevic e il suo regime, che hanno soffocato
ogni voce libera e spuntato le armi della democrazia e normalizzato
la repressione, dobbiamo porci nella posizione di richiedere la
resa dei conti soprattutto in relazione al fatto che essa mette in
discussione la pace internazionale aggredendo fra l'altro un Paese
inerme e sottoponendo il suo popolo alla deportazione e al
genocidio.
Ho ragioni personali ed umane oltre che ideologiche e politiche
per sostenere qualsiasi iniziativa che porti al più presto ad
un'immediata pace nei Balcani, ma ho consapevolezza che fintanto
che vi saranno Milosevic e il suo regime, non è pensabile
ipotizzare progetti di pace duratura, di rispetto dei diritti umani
e di insediamento della democrazia. Se l'impegno delle forze
militari in Jugoslavia non si spingerà alla rimozione e alla
condanna di Milosevic o almeno ottenere la fine del suo regime e a
dare alla democrazia in quel Paese, gli equilibri sui quali si
regge la pace nei Balcani saranno sempre in forte pericolo.
Con molto rammarico ed angoscia pertanto sollecito risoluzioni
politiche, mozioni ed altro che non si limitino a richiedere
vagamente la pace, ma prendano in considerazione le ragioni e le
responsabilità di questa guerra e delle atrocità che ne conseguono.
La pace fra una guerra e l'altra non è una soluzione, ma una
tragedia ripetuta in tempi successivi.
Relativamente alla questione dei Kosovari deportati, credo sia
importante attivare una grande ed incidente azione solidale. Sono
contrario al loro trasferimento in paesi lontani operato contro la
loro volontà, ciò infatti significa deportarli un'altra volta
ovvero aggiungere alla loro condizione di deportati anche quella di
esiliati. Inoltre ciò asseconda in un certo senso i disegni folli
di Milosevic e rende o può rendere più difficile il rientro di
questo popolo nella propria terra. Infine, è una scelta che può
costituire un pericoloso precedente storico.
Il Comitato regionale per la cooperazione e lo sviluppo
esaminerà questo problema nella seduta del 12 aprile rendendo
edotta la Giunta regionale sulle determinazioni assunte. In ogni
caso confido che fra le altre iniziative che la Regione
intraprenderà nel quadro di un'azione nazionale vi sia anche quella
di favorire e di agevolare l'accoglimento temporaneo anche presso
strutture e famiglie valdostane di profughi kosovari che
volontariamente intendono richiedere ospitalità in altri paesi.
Potrebbe essere questa l'occasione per assumere nei confronti
del problema dell'immigrazione spontanea o coatta una posizione
politica generale e puntuale sulla quale orientare l'azione e il
comportamento politico da tenere nel presente e nel futuro di
fronte a situazioni simili che non mancheranno di prospettarsi.
Président La parole au Conseiller Beneforti.
Beneforti (PVA-cU) Devo dire innanzitutto che non mi aspettavo
l'intervento di Cerise, poi trarremo le conclusioni da
quell'intervento perché non è condivisibile che in questa sede in
un momento particolare com'è questo si esca con certe affermazioni.
Credo che anche in certe situazioni ci debba essere un'etica che ci
distingue, ma mi accorgo che purtroppo quest'etica non
sussiste.
Non voglio fare polemiche perché l'ora è tarda e non voglio
ripercorrere la strada che ha fatto Cerise, entro quindi nel merito
per dimostrare il perché avevamo presentato l'ordine del giorno
come è stato presentato che poi è stato in alcune parti anche
ritoccato.
Sono più di dieci anni che le popolazioni innocenti del Kosovo
subiscono i massacri dei Serbi di Milosevic; centinaia di persone
sono state uccise, attaccate, massacrate senza pietà, persone
inermi, donne e bambini che vengono strappati dalle loro terre,
costretti a fuggire o addirittura deportati dalla loro patria, ma
per rendersi conto delle condizioni di questa popolazione basta
vedere le riprese televisive dove si assiste ad immagini terribili.
Non è pensabile che negli anni duemila si possa assistere a certe
situazioni, a certe brutalità inaudite senza intervenire, senza
sentirsi in dovere di intervenire.
Gli interventi della NATO con bombardamenti mirati ad indebolire
la forza di Milosevic si sono resi indispensabili. Da più parti si
chiede di fermare la guerra, di fermare i bombardamenti. Certo,
siamo tutti d'accordo, ma è più facile dirlo che farlo di fronte al
comportamento dei Serbi. Chi dice che la guerra non si deve fare,
che la NATO deve ritirarsi, dica con quale alternativa si ferma
questo dittatore perché non basta dire no alla guerra, no
all'intervento della NATO, bisogna dire anche come il problema si
affronta. Non si può permettere che continui la pulizia etnica da
parte di un dittatore che fonda la sua politica sul razzismo, sul
nazionalismo e su queste cose cerca di mantenere il potere.
Noi ripudiamo la guerra come ripudiamo tutti i massacri.
Ripudiamo l'arroganza dei guerrafondai come ripudiamo quella di chi
uccide senza pietà in nome solo del proprio tornaconto politico.
Credo che gli USA, che intervengono con la NATO, che sostengono
questa battaglia in difesa del popolo del Kosovo, non vogliano fare
del Kosovo un protettorato atlantico come qualcuno va affermando.
Non vogliono dimostrare al mondo la loro potenza e la posizione
subalterna dell'Europa all'America, non vogliono dimostrare di
essere i guardiani del mondo e noi di questo siamo certi perché
anche loro rischiano vite umane di cittadini del loro Paese di cui
devono rendere conto poi.
Io mi chiedo di queste persone che dicono no alla guerra, come i
Comunisti italiani, ma qual è la verità dei Comunisti italiani, e
di chi la pensa come loro, sul massacro del popolo albanese,
sull'esito di una popolazione cacciata con il terrore dalla sua
terra? Questo devono dire, questo devono confessare. Qual è la loro
verità su questo massacro? Noi la confessiamo e la diciamo
apertamente perché crediamo che sia un massacro inutile ed
ingiusto.
Anche un'altra cosa ci dobbiamo domandare ed ecco perché
dobbiamo muoverci in una certa direzione. Chi crede nella pace e
crede nell'Europa, deve anche domandarsi qual è la politica estera
dell'Europa, il ruolo che compete all'Unione Europea in questo
particolare momento e anche in futuro.
Credo che un'Europa che mette insieme 14 monete di 14 paesi
diversi debba affrontare anche i problemi di politica estera in
maniera unitaria perché oggi la politica estera dell'Europa non è
unitaria e questo non porta un vantaggio per i Paesi dell'Europa;
non ci devono essere diversità di vedute nei 14 Paesi che
compongono l'Europa. Nel futuro ci deve essere una politica estera
unica perché insieme l'Europa affronti i problemi che le si pongono
davanti.
Come non è sopportabile la mancanza di politica estera
dell'Europa, non è neanche sopportabile che di fronte a tanti
massacri sussista l'indifferenza e l'ipocrisia, perché c'è anche
questa; di fronte a questa situazione, a questa popolazione
martoriata c'è indifferenza ed ipocrisia.
C'è la speculazione politica che viene fatta anche nel nostro
Paese, ci sono prese di posizione più per la ricerca di trarre
vantaggio dalla miseria degli altri; ci sono prese di posizione
politica con cui si tenta di trarre vantaggio dal sacrificio di
tanta gente. C'è chi aspetta, favorisce, cerca di muoversi per
portare alla crisi del Governo italiano in un momento particolare
come questo, pur di trarre vantaggi dal massacro che viene fatto
nel Kosovo.
Poi non è ammissibile un'altra cosa, oltre a quella che l'Europa
non abbia una politica Estera, che ci sia chi fa della speculazione
anche politica. Non è ammissibile nemmeno che la difesa della pace
non debba essere uguale per tutti i popoli. Chi vi parla è stato
sotto le tende per la pace che venivano piantate in piazza contro
la guerra del Vietnam, ma sono stato anche dalla parte dei
Cambogiani quando furono massacrati dai Vietcong, come sono stato
dalla parte dell'Afghanistan quando fu assalita dalla Russia
comunista.
Molti di coloro che oggi si dissociano dal Governo, dai loro
partiti, perché ci sono di mezzo gli USA, allora non si schierarono
per la pace dei Cambogiani e dell'Afghanistan, perché? Vorrei
domandare questo a tanti personaggi che oggi vanno sulle piazze e
dicono che bisogna cessare la guerra anche senza che Milosevic
compia il dovere che deve compiere. Vorrei domandare a queste
persone se ci sono guerre giuste o guerre ingiuste, se le guerre
ingiuste sono quelle solo dell'USA e le altre vanno tutte bene.
Noi Italiani che abbiamo provato il fascismo e il nazismo; noi
Italiani che abbiamo provato la dittatura, che abbiamo provato la
guerra, non possiamo dimenticare la guerra di liberazione, il
ritorno alla pace e alla libertà. Il popolo del Kosovo deve
riconquistare la sua autonomia, i profughi devono tornare a casa
loro e ricostruire i loro villaggi distrutti, ogni altra ipotesi
rappresenterebbe una ricompensa per il Presidente Milosevic e per
la sua politica di pulizia etnica. Questo non possiamo permetterlo
e dobbiamo aiutare quella popolazione ad uscire dalla situazione di
massacro in cui si trova, così come era riportato nel documento che
abbiamo presentato in questa sede.
Si dà atto che dalle ore 20,09 presiede il Vicepresidente La
Torre.
Presidente La parola al Consigliere Curtaz.
Curtaz (PVA-cU) Mi trovo ad intervenire, e purtroppo non è la
prima volta, a proposito dell'intervento del Consigliere Cerise.
Dicevo non è la prima volta che in questo Consiglio il Consigliere
Cerise si prende la briga, forse consapevole dell'irresponsabilità
che deriva dalle espressioni usate in questo Consiglio a causa
della sua carica, per insultare avversari politici e fare
apprezzamenti pesanti e peraltro del tutto inconferenti.
Così oggi abbiamo appreso che l'aggressione dei Serbi assomiglia
a quella dello Stato italiano contro la Valle d'Aosta; abbiamo
appreso che ricorrere democraticamente, secondo le regole di uno
stato di diritto, ai tribunali, equivale quasi a scatenare delle
guerre; abbiamo appreso che le proteste per gli esami di maturità
sembrano i carri armati. Voglio porre alla Giunta regionale e al
Capogruppo dell'Union Valdôtaine un quesito.
Voglio chiedere al Capogruppo dell'Union Valdôtaine se le
opinioni del Consigliere Cerise sono espresse a titolo personale
oppure se rappresentano l'opinione del Gruppo dell'Union Valdôtaine
o di una parte del Gruppo perché in questo caso ne trarremmo
conseguenze di comportamento anche in questa sala.
Le parole del Consigliere Cerise dispiacciono particolarmente
perché su questa questione molto seria, che non merita
strumentalizzazioni o banalizzazioni, si è fatto un grosso sforzo
da parte nostra con tutti i Capigruppo per adottare e proporre una
risoluzione comune che veda questo Consiglio unanime di fronte ad
una tragedia di queste dimensioni.
Se poi il corrispettivo per questo sforzo di mediazione, di
rispetto delle opinioni degli altri e di democrazia è questo, caro
Consigliere Cerise, non ci siamo. Lei deve capire che siamo in
democrazia e ciascuno può dire e pensare diversamente da lei,
soprattutto può e deve dire rispettando le persone, rispettando le
opinioni altrui, usando un tono che non sia solo educato nella
forma, ma sia anche rispettoso nella sostanza, rispettoso delle
idee altrui che lei più di una volta in questa sala ha dimenticato!
Una cosa che lei dimentica troppo sovente!
E mi stupisco che lei, Consigliere Cerise, critichi certe forme
totalitarie, lo ha fatto anche oggi, quando lei nella sua vita
quotidiana, quando qui fa uso di toni totalitari e di disprezzo per
chi non la pensa come lei. Ho finito, grazie.
Presidente La parola al Consigliere Lattanzi.
Lattanzi (FI) Devo dire a nome del mio Gruppo perché ne abbiamo
parlato che ogni qualvolta si presenta una risoluzione su fatti di
politica internazionale, di fatti che esulano dalle competenze di
questo Consiglio, abbiamo sempre avuto una posizione di grande
perplessità. Devo dire che questa risoluzione ancora una volta ci
ha tratto in inganno perché pensavamo che dovesse essere lo
strumento per una posizione unitaria, moderata, mediata dalle varie
posizioni, per esprimere in un unico documento il pensiero del
Consiglio della Regione Valle d'Aosta, una delle venti regioni
italiane, che poteva essere utile non so fino a che punto, ma per
dire il Consiglio della Regione Valle d'Aosta la pensa così.
Certo non è un inno alla pace se poi, nel momento in cui si
viene a presentarlo e a sostenerlo, si esternano posizioni diverse.
Non voglio dare la colpa solo alla relazione di Cerise, che non
voglio neanche commentare, ma alle posizioni personali, ai
compitini già preparati che, indipendentemente da come va poi il
dibattito politico, vengono comunque presentati per una propria
personale visibilità. Fra l'altro ho anche notato che, mentre ha
parlato chi aveva il compitino pronto, la stampa non c'era, quindi
credo che a maggior ragione sia stato uno sforzo di dialettica
inutile…
(commenti in Assemblea)
… no, la stampa non c'era, abbiamo
guardato apposta, non c'era, ma non per colpa vostra ed è anche
giusto che sia così quindi, al di là del "viva la pace" che è
venuto da questo documento poi i toni sono completamente
diversi.
Ribadiamo due aspetti. Abbiamo aderito a quest'impegno moderando
una nostra posizione e creando un compromesso sulla nostra
posizione e quella di altri che sappiamo essere molto diverse in
questa sala, però se la volontà è quella di esprimere un documento
unitario, noi lo sosteniamo dopo averlo firmato.
Se questo documento deve diventare il teatrino della politica
per esprimere le proprie posizioni personali indipendentemente dal
compromesso, credo sia inutile andare a dare lezioni di pace agli
altri quando non siamo neanche capaci di discutere e di dialogare
fra noi qui dentro, quindi se la volontà è in questo documento
quella di esprimere una posizione di tutto il Consiglio, siamo
disposti a sostenerlo, altrimenti ci assenteremo al momento della
votazione pur avendolo sottoscritto.
Presidente La parola al Consigliere Cottino.
Cottino (UV) Intervengo anche perché sono stato tirato in ballo.
Io con il mio intervento non ho nessuna intenzione di smentire o di
tirare le orecchie come mi invitava a fare il Capogruppo
dell'Ulivo; come Gruppo dell'Union Valdôtaine abbiamo firmato la
risoluzione e intendiamo votarla.
Non ho sentito tutta la relazione di Cerise (non perché fossi
via, ma perché ero impegnato a terminare l'altro ordine del
giorno), però voglio ribadire che, per quanto ci riguarda e nei
modi e nella sostanza, onoreremo votando quello che abbiamo
firmato.
Ritengo però che, probabilmente non solo da una parte, ma un po'
da tutte le parti, qualcuno che mi ha preceduto l'ho già fatto
osservare forse per esigenze che hanno poco a che vedere con la
sostanza della risoluzione, si è andati un po' oltre, nel senso che
se si fa una riunione di Capigruppo e si trova la quadra unitaria,
credo che poi alla fine anche nella presentazione stessa ci si
debba attenere a quanto si è concordato senza andare oltre perché
questo a mio modo di vedere è un'inutile perdita di tempo.
Con questo credo di non dovere altre spiegazioni se non ribadire
il voto favorevole del gruppo alla risoluzione firmata.
Si dà atto che dalle ore 20,28 presiede il Presidente
Louvin.
Président La parole au Conseiller Fiou.
Fiou (GV-DS-PSE) Solo brevissimo per riprendere un attimo,
partendo da quanto aveva detto Lattanzi, le fila di un percorso.
Credo che fosse importante che da qui uscisse una risoluzione
votata da tutto il Consiglio per dare senso e forza ad
un'iniziativa più complessiva alla quale vogliamo partecipare.
Effettivamente il dibattito ha portato poco contributo alla
sostanza vera del problema che è un problema di un peso tale, con
alle spalle drammi e vicende di enorme portata, che avrebbe
meritato una partecipazione di tipo diverso, però se riconduciamo
il dibattito per un momento al giusto obiettivo che è quello di
dare un contributo ad una situazione drammatica, credo che votare
insieme quest'ordine del giorno riprenda tutta la sua validità.
Président D'autres interventions? Je ferme la discussion
générale. La parole au Président du Gouvernement, Viérin Dino.
Viérin D. (UV) La grave situation humanitaire qui a frappé les
populations de nationalité albanaise du Kosovo ne peut pas nous
laisser insensibles; nous ne pouvons pas en effet ignorer cette
nouvelle tragédie qui se déroule à quelques kilomètres de chez
nous: des centaines de milliers d'enfants, de femmes, de personnes
âgées et d'hommes qui ont subi la barbarie des forces serbes du
régime de Milosevic et qui sont maintenant confrontés, ceux qui ont
pu s'échapper, aux massacres et aux drames de l'exode. Les réfugiés
du Kosovo en Albanie et en Macédoine, les victimes de l'épuration
et de la folie meurtrière de Milosevic, les acteurs de ces images
terribles que les médias nous transmettent chaque jour ont besoin
de notre aide et de notre soutien. C'est la raison pour laquelle,
au cours de la Conférence des chefs de groupe, nous avons essayé de
trouver une position commune de cette Assemblée.
Et ce sont aussi les raisons qui ont poussé le Gouvernement
valdôtain, sur la base d'un projet commun des Régions et des
Provinces autonomes, au travers de la direction de la Protection
civile, à étudier la possibilité d'organiser une initiative
humanitaire pour venir en aide à ces populations. Le projet commun
est celui de réaliser à la frontière, entre le Kosovo et l'Albanie,
un camp pour l'accueil des réfugiés susceptible d'abriter environ
500 personnes et doté de toutes les structures nécessaires.
A cet effet, nous sommes en train de nous coordonner au niveau
gouvernemental avec le Département de la Protection civile, le
Ministère de l'intérieur, le Ministère de la défense et le
Ministère de la solidarité sociale ainsi qu'au niveau interégional
avec les autres Régions et Provinces autonomes. Cette coordination
préalable est indispensable afin d'assurer d'une part l'efficacité
de l'opération et d'autre part la sécurité des volontaires, des
Valdôtains qui participeront à cette initiative.
Dans les prochains jours nous devrions pouvoir connaître, par le
biais des responsables de la mission "Arc-en-ciel", les détails
ultérieurs qui nous permettraient de lancer notre projet pour
l'emplacement du camp, besoins des réfugiés en vivres, médicaments,
tentes, vêtements, dotation requise pour l'aménagement et la
gestion du camp.
C'est pour ces raisons que nous voterons avec conviction la
résolution qui a été présentée par les Chefs de groupe afin de
témoigner concrètement le soutien et la solidarité de la Communauté
valdôtaine.
Président Je soumets au vote le texte de la résolution conjointe
présentée par tous les Chefs de groupe, dont je donne la
lecture:
Risoluzione Il Consiglio regionale della Valle d'Aosta
Nell'esprimere la più grande e forte preoccupazione per la grave
situazione determinata nel Kosovo dal dittatore serbo
Milosevic;
Ritiene che il genocidio che si sta perpetrando a danno della
comunità albanese debba cessare, così come deve cessare la tragedia
dell'esodo biblico che colpisce in particolare donne, anziani e
bambini;
Nel ritenere urgente ogni forma di sostegno e di intervento
umanitario per alleviare le atroci sofferenze di migliaia di
profughi in disperata fuga dal Kosovo;
Auspica che cessino immediatamente le azioni di pulizia etnica,
in modo da permettere ai profughi il rientro nella loro patria, e
quindi l'intervento militare della Nato per aprire di nuovo la via
del dialogo e della trattativa;
Considerato l'interesse dell'Italia affinché la profonda e
prolungata crisi nell'area dei Balcani sia risolta al più
presto;
Ritiene più che mai necessario che la politica torni ad essere
protagonista ed a gestire la drammatica situazione, affinché si
realizzi la pace;
Ritiene altresì necessario che l'Italia si adoperi affinché
l'Unione Europea maturi una posizione unitaria e una forte azione
comune nei Balcani;
Chiede il rispetto e l'applicazione integrale della Carta delle
Nazioni unite, del Diritto internazionale dei diritti umani della
Costituzione che impegna il nostro paese e tutte le sue istituzioni
ad operare per la pace e la giustizia nel mondo;
Chiede infine all'Unione Europea e al Presidente incaricato
della Commissione Europea, l'immediata convocazione di una
Conferenza internazionale sui Balcani che affronti le numerose
crisi aperte e definisca un progetto di integrazione e sicurezza
comune.
Il Consiglio regionale della Valle d'Aosta
Ribadisce
la propria convinta aspirazione alla pace e alla cooperazione
fra i popoli, alla libertà e dignità di ogni persona e ogni
comunità;
Impegna
la Giunta regionale a mettere in atto gli interventi necessari
per affrontare l'emergenza umanitaria, in attesa che i profughi e i
deportati possano rientrare nella propria terra in libertà e in
sicurezza.
Invita
i Parlamentari valdostani a concordare con il Governo le
necessarie iniziative per realizzare a pieno le aspirazioni alla
pace e alla cooperazione fra i popoli.
Conseillers présents et votants: 28
Pour: 28
Le Conseil approuve à l'unanimité.
