Classificazione
AMBIENTE


Resoconto integrale del dibattito dell'aula
Oggetto del Consiglio n. 1834 del 7 febbraio 2001 - Resoconto
OGGETTO N. 1834/XI Scelta del sito in cui costruire il
depuratore per l’alta Valle. (Interpellanza)
Interpellanza Preso atto che, dopo anni di discussioni e
dibattiti circa la scelta del sito in cui costruire il depuratore
per l’Alta Valle, non si è ancora giunti ad una
decisione definitiva;
Atteso che il 31 dicembre scorso è scaduto il termine, previsto
dal Decreto Legislativo n. 152/99, entro cui le acque, provenienti
da agglomerati con un numero di abitanti superiori a 15.000, devono
essere trattate prima di essere scaricate in un corso
d’acqua superficiale;
Constatato che l’intera Valdigne si trova tuttora
priva di un depuratore e che questo incide negativamente sulle
condizioni ambientali del territorio regionale e sulla stessa
salute dei suoi abitanti;
i sottoscritti Consiglieri regionali
Interpellano
l’Assessore competente per sapere:
1) quali sono i motivi di tale ritardo e quando, a Suo avviso,
si giungerà ad una scelta;
2) se, e come, intende procedere per garantire, da una parte, il
rispetto della legge, e dall’altra, condizioni di
salute e di igiene per gli abitanti e per il territorio della
valle.
F.to: Squarzino Secondina - Curtaz
Presidente
La parola alla Consigliera Squarzino
Secondina.
Squarzino (PVA-cU)
Con questa interpellanza vogliamo avere
informazioni su un’altra telenovela, che affonda le
sue radici nel 1990, tanto per risalire alle prime documentazioni
più ufficiali. Vorremmo sapere, rispetto al depuratore per
l’alta Valle, se è stata raggiunta una decisione, se
è in via di elaborazione una decisione dopo anni di discussioni e
dibattiti circa la scelta del sito in cui costruire questo
depuratore.
È un dibattito che ha visto confrontarsi fra loro più ipotesi,
in particolare due ipotesi diverse; la prima individuava la zona a
valle del ponte Equilivaz sulla conoide del torrente Vertosan.
Credo che dopo l’alluvione, sentir parlare di
costruzioni su conoidi, quando sappiamo che qui c’è
un rischio di esondazione devastante che può essere aggravata da
movimenti franosi e anche da esondazioni che portano detriti e non
solo acqua a valle, faccia sorgere dei problemi. Questo sito
individuato presenta però grossi problemi dal punto di vista
ambientale. L’Assessore, in una precedente
interpellanza del 1999, aveva definito questo sito come inopportuno
sia per motivi ambientali, sia per gli stessi costi enormi che un
depuratore in quella zona avrebbe comportato.
La seconda soluzione aveva individuato un’area
presso la cava Sorrenti, con tutti i problemi che anche questa
soluzione comporta. Comunque, da più di un anno non si è più
sentito parlare di questo problema; una Giunta comunale addirittura
è caduta su questo depuratore, però nessuna decisione è stata presa
dalla nuova amministrazione. I problemi aperti ci sono, continuano
ad esserci; ci sono 50-75 mila persone a seconda del periodo
dell’anno, che gravitano in questa zona, e non si
può non dare una risposta al trattamento di refluo idrico della
comunità montana.
C’è una normativa precisa che indica anche dei
termini entro cui vanno presi dei provvedimenti. Ci sono dei
finanziamenti statali che vanno spesi entro pochi mesi.
C’è una regione che è disposta a finanziare la
costruzione di un depuratore, perché sa giustamente che anche
questo è uno di quegli elementi che fanno la qualità
dell’ambiente, specialmente in una zona turistica.
Di fronte a questa situazione, mi sembra che ritardi e indecisioni
siano abbastanza da evitare perché si traducono in un danno per
tutti. Allora rispetto a questa situazione volevamo sapere
dall’Assessore competente i motivi di questo
ritardo, quando la decisione sarà presa e come intende attivarsi
per garantire che anche l’alta Valle - e non solo
l’alta Valle - abbia il depuratore, a cui ha
diritto.
Presidente
La parola all’Assessore al
territorio, ambiente e opere pubbliche, Vallet.
Vallet (UV)
Non credo che sia necessario ripercorrere qui
la cronistoria. Mi limiterò al passato più recente, partendo dalle
dimissioni del Sindaco di La Salle e della sua maggioranza, che
proprio in relazione alla scelta del sito perse
l’appoggio della sua maggioranza, e quindi dal
rinnovo del Consiglio comunale di La Salle, consiglio comunale che
deve esprimersi con l’assenso rispetto alla scelta
del sito.
Dopo le elezioni comunali di La Salle, con una nota a mia firma
del 12 luglio scorso, ho sollecitato la Comunità montana e le
Amministrazioni comunali della Valdigne evidenziando
l’esigenza di definire con urgenza la questione
dell'ubicazione dell’impianto di depurazione
consortile, dando alle Amministrazioni un'indicazione puntuale e
precisa per quanto riguarda il sito che noi avremmo consigliato, da
individuare in sponda sinistra della Dora Baltea, a monte del ponte
di Equilivaz.
La Comunità montana ha provveduto, con un provvedimento del 29
agosto 2000, ad incaricare un tecnico per la predisposizione dello
studio di fattibilità dell’impianto di depurazione
consortile; studio che è stato consegnato il 28 dicembre, trasmesso
il 10 gennaio al Comune di La Salle e il 15 gennaio
all’Amministrazione regionale. Stiamo aspettando le
determinazioni del Comune di La Salle, che si è impegnato a
decidere in tempi rapidi per poi, se c’è
l’assenso del Comune di La Salle in relazione al
sito proposto nello studio di fattibilità, provvedere noi,
Amministrazione regionale, all’affidamento
dell’incarico per la progettazione e quindi alla
realizzazione del depuratore.
Alcune puntualizzazioni rispetto ai contenuti
dell'interpellanza. È vero che la scadenza prevista dal decreto
legislativo n. 152/1999 per dotare gli agglomerati con più di
15.000 abitanti equivalenti di un impianto di depurazione era il 31
dicembre 2000, ma i Consiglieri vorranno concordare con me se dico
che nulla impone di considerare il comprensorio della Valdigne come
unico agglomerato, e quindi i termini previsti dalla legge non
necessariamente si riferiscono a questa fattispecie.
Ricordo che il terzo comma dell’articolo 31 del
decreto legislativo n. 152/1999 prevede come data di scadenza per
gli agglomerati tra 2.000 e 15.000 abitanti equivalenti il 31
dicembre 2005. Questo nulla toglie alla necessità di realizzare con
urgenza il depuratore della Valdigne.
La legge finanziaria dello Stato per il 2001 stabilisce
all’articolo 141, comma 4°, che sia predisposto
entro 90 giorni, quindi entro fine marzo, un programma di
interventi urgenti nel settore fognario e depurativo per il
rispetto dei termini previsti dalla legge n. 152/1999. Nel
programma che andremo a predisporre e che riguarda la nostra
regione, inseriremo il depuratore della Valdigne, il depuratore
consortile di Chambave e il depuratore consortile della bassa
Valle, per esemplificare di Pont-Saint-Martin.
È chiaro che solo ad avvenuta decisione circa l'individuazione
del sito sarà possibile prevedere dei tempi certi per la
realizzazione dell’opera.
Per quanto riguarda la seconda questione, quindi, se, e come,
intende procedere per garantire, da una parte, il rispetto della
legge, e dall’altra, condizioni di salute e di
igiene per gli abitanti e per il territorio della valle, ho già
detto in relazione alla necessità di provvedere quanto prima alla
realizzazione del depuratore.
Voglio aggiungere però che mi pare esagerato mettere in
relazione, o perlomeno affermare che l’assenza di un
depuratore possa incidere sulla salute degli abitanti della
Valdigne, in assenza soprattutto di qualunque evidenza sanitaria al
proposito. Preciso che il descrittore della qualità delle acque
superficiali misurato dall’ARPA nel 1999,
attribuisce a quel tratto di Dora Baltea il livello di buono.
Non ho il dato del 2000 perché non è stato ancora pubblicato, ma
le condizioni igienico-sanitarie e le condizioni generali di
qualità delle acque della Dora Baltea nel tratto della Valdigne non
destano da questo punto di vista preoccupazioni. Fuor di dubbio,
ripeto, sono i benefici che la corretta depurazione delle acque può
apportare alla qualità e al mantenimento della qualità
dell’acqua, quindi è chiaro che
l’impegno prioritario per
l’Amministrazione regionale e per le Amministrazioni
comunali dovrà essere quello di provvedere quanto prima a ciò che è
necessario per la realizzazione dell’impianto.
Presidente
La parola alla Consigliera Squarzino
Secondina.
Squarzino (PVA-cU)
Prendo atto delle informazioni che sono
state fornite.
Prendo atto che l’Assessore si è attivato in
tempi brevi con la nuova amministrazione per sollecitarla, in modo
che venga presa in tempi rapidi una decisione. Chiedo poi
all’Assessore di tenermi informata sulle decisioni
che verranno prese, anche se i giornali ne parleranno, perché credo
che al di là delle preoccupazioni più o meno marcate, a seconda
delle maggiori o minori sensibilità, sia interesse di tutti che
l’alta Valle abbia un depuratore, al di là
addirittura della normativa, perché nel momento in cui si vorrà
confrontare fra loro la qualità di siti turistici, la presenza di
depuratori in zona si dimostrerà un elemento qualificante.
