Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 324 del 28 novembre 1972 - Resoconto
OGGETTO N. 324/72 - Interventi per sostenere il settore
vitivinicolo. (Approvazione di Mozione)
Tonino (P.C.I.)
- Dunque, il sottoscritto assieme al
Collega Crétier, dopo aver consultato il nostro gruppo ha
presentato questa mozione con lo scopo di venire incontro al grave
danno che hanno subito i nostri viticoltori in questa inclemente
annata, dove hanno visto i loro prodotti scendere sia di quantità e
sia di qualità.
La mozione parla del 50% del prodotto in meno, ma non è esatto,
perché andiamo oltre a quella cifra, in alcuni casi si arriva al
70-80% in meno della media annuale, ora noi prendiamo atto che
grazie al fattivo interessamento sia dell'Assessorato
all'Agricoltura sia dell'Assessorato all'Industria e Commercio, il
prodotto vinicolo in Valle d'Aosta ha assunto una importanza
rilevante.
Possiamo dire che veramente si è fatto quanto di meglio si
poteva fare per incrementare questa produzione pregiata. E abbiamo
visto che gli sforzi fatti dai due Assessorati hanno dato i loro
frutti.
Il settore della viticoltura, che stava per essere abbandonato
con tutte le logiche conseguenze, ha avuto in questi ultimi anni
una ripresa incoraggiante.
Ovunque noi vediamo che il viticoltore ha ripreso a curare la
propria vigna, a creare dei nuovi vigneti, basterebbe confrontare
l'elenco dei contributi che l'Assessorato all'Agricoltura devolve a
favore di coloro che trasformano dei terreni incolti in impianti
regionali coltivati a vigneto.
È sempre grazie a questi interessamenti, noi vediamo che si è
accesa fra i viticoltori quasi una gara fra di loro sia per avere
una migliore qualità e sia per avere una maggiore quantità. Il
viticoltore ha capito che non è più solo, e che c'è qualcuno che
l'aiuta e lo conforta nel suo lavoro.
E questo è senza dubbio un grande pregio che va in onore di chi
ha predisposto taluni importanti interventi.
Vediamo che i viticoltori si sono organizzati, si sono associati
in Cooperative, in Associazioni e tutto questo fa ben sperare che i
soldi che la Regione spende in questo settore hanno trovato una
corrispondenza da parte di chi li riceve.
Ed è proprio valutando questi fattori positivi di
incoraggiamento che si dovrebbe suggerire di continuare ad essere
attenti e vigili verso questo settore, confortandolo nei momenti di
bisogno, come appunto succede in questa annata, dove, come ho detto
prima, la categoria ha avuto un grandissimo danno, e quando dico
gravissimo danno, lo dico con cognizione di causa: prendiamo un
viticoltore della mia zona di produzione, un produttore che fa
trenta ettolitri di vino, ce ne sono tanti nella nostra zona, di
questi 30 hl. di vino, 25 li vende, ebbene, questo viticoltore
ricava oggi, da questi 25 hl. di vino la bella somma di 2 milioni e
mezzo.
Quest'anno non può prendere nemmeno una lira; perché oltre ad
avere raccolto il 50%, il 60% in meno non raggiunge il grado per
essere commercializzato, se noi poi facciamo il conto su tutta
l'intera zona di produzione, mi riferisco sempre alla zona di
Donnaz, e prendendo per buoni i dati di produzione sulla relazione
illustrativa per ottenere la denominazione di origine controllata,
vediamo che il danno totale dei soli viticoltori di Donnaz e di
Pont St Martin, Perloz e Bard, ammontano quest'anno alla cifra di
ben 280 milioni di lire, questo è il danno solo di quella zona; ora
mettiamo pure che non tutta la produzione sia commerciabile per un
determinato prezzo, comunque il danno collettivo è altissimo e
questo non solo vale per la zona a Donnaz, vale per tutta la
Regione, perché ovunque il nostro vino ha avuto un sensibile
incremento sul prezzo. Ora noi non proponiamo delle cifre,
proponiamo solo che si studi un piano di intervento che compensi in
parte il grave danno subito dalla categoria e a studiare questo
piano chiediamo all'Assessore all'Agricoltura e al Presidente della
Commissione Agricoltura che riunisca la Commissione per predisporre
un piano di intervento che tenga conto di queste necessità.
Maquignaz (D.P.)
- Dalle indagini che noi abbiamo fatto
fare dai tecnici dell'Assessorato abbiamo constatato che
effettivamente quest'anno è stata un'annata molto difficile per i
viticoltori. Le avversità atmosferiche hanno arrecato una
diminuzione mediamente nella Valle che supera il 25%, inoltre il
prodotto naturalmente è di qualità inferiore a quello delle annate
normali, quindi, pur rendendoci conto che c'è stato questo grave
danno, io personalmente ritengo che non sia facile venire incontro
con un contributo per il fatto che noi creiamo un pericoloso
precedente. Sono invece senz'altro favorevole per un intervento
sotto forma di un prestito di esercizio a tutti i viticoltori che
hanno avuto questi danni, dopo aver fatto uno studio, un
accertamento e un prestito che può essere anche quello che viene
pagato completamente l'interesse dell'Amministrazione regionale
quindi senza interesse fino a 500.000 per azienda e penso che
possiamo anche in tal modo accogliere la mozione presentata perché
il provvedimento, il problema a mio avviso va esaminato più
attentamente dalla Commissione Agricoltura, quindi la mozione a mio
avviso può essere accolta però fin d'ora faccio presente le mie
perplessità per quanto concerne un aiuto tramite un contributo in
conto capitale.
Per i prestiti a tasso agevolato o con interesse completamente
pagato dalla Regione, parlo di prestito di esercizio, per dotare
l'azienda di un certo capitale visto questo danno, su questo sono
favorevole.
Montesano (P.S.D.I.)
- Allora altri interventi?
Allora la mozione è posta ai voti: chi è favorevole alzi la
mano. Contrari? Astenuti? Il Consiglio approva.
Esaurito l'ordine del giorno si chiude la seduta, però prego i
Capigruppo e anche i Consiglieri che vogliono rimanere e la Giunta
di avere ancora qualche minuto di tempo a disposizione della
Presidenza del Consiglio per stabilire l'ordine dei lavori del mese
di dicembre. I Capigruppo per favore non vadano via.
---
La seduta ha termine alle ore 11,18.
