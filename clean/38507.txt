Classificazione
ASSETTO DEL TERRITORIO
Urbanistica e pianificazione territoriale
ENTI LOCALI



Oggetto del Consiglio n. 2029 del 20 aprile 2016 - Resoconto
OGGETTO N. 2029/XIV - Interpellanza: "Rispetto dell'autonomia
decisionale degli Enti locali in materia urbanistica di loro
competenza".
Viérin M. (Presidente) -
Punto n. 26 dell'ordine del
giorno. La parola al collega Gerandin.
Gerandin (UVP) -
Ritorno su un argomento che avevamo già
trattato con un'interpellanza il 18 novembre 2014, è un argomento
che ci sta particolarmente a cuore perché tocca un po' le
competenze di quel livello di governo che è più vicino ai
cittadini: parliamo dei Comuni. Perché quest'interpellanza? Perché
il nuovo pronunciamento da parte del Consiglio di Stato apre quella
che noi avevamo già a suo tempo definito un'indebita ingerenza da
parte dell'Amministrazione regionale sulle competenze urbanistiche
che spettano al livello di governo più vicino al cittadino, cioè il
Comune. Questa è una vicenda che nasce nel 2013, anno in cui il
Comune di Ayas ha impugnato la DGR n. 694/2013 adducendo come
motivazione il fatto che la Regione non aveva tenuto conto degli
accordi tenuti in conferenza di pianificazione e nella delibera di
approvazione del piano di fatto andava ad introdurre delle varianti
che erano sostanziali dal punto di vista urbanistico. Il Comune ha
fatto ricorso al TAR, il quale gli ha dato ragione, nel senso che
ha ribadito che la Regione non ha quelle competenze riferite a
livello urbanistico, la Regione deve limitarsi a delle competenze a
livello di pianificazione e a livello di territorialità regionale e
ha condannato la Regione al pagamento delle spese legali: 4 mila
euro. La Regione, non contenta del pronunciamento del TAR, ha
deciso di impugnare davanti al Consiglio di Stato questa sentenza.
In quell'occasione lei, Assessore, mi ha detto: "non possiamo
condividere che alla Regione possa essere attribuita una mera
funzione di controllo di legittimità, trascurando la natura
copianificatoria del processo di approvazione del piano regolatore
comunale" e vennero tra le altre cose impegnati oltre 16 mila euro
per quello che riguarda le spese legali di questo ricorso al
Consiglio di Stato. In data 6 aprile 2016 c'è stato il
pronunciamento del Consiglio di Stato, che fra le altre cose ha
confermato l'annullamento della DGR n. 694 dicendo tra le altre
motivazioni che certo non è plausibile un intervento d'ufficio ad
opera della Regione che vada ad incidere su interessi urbanistici e
scelte di pianificazione del territorio comunale. Paradossalmente
il TAR prima e il Consiglio di Stato poi hanno difeso quel sistema
valdostano di due livelli di governo in cui c'è una serie di
responsabilità e di decisioni che sono di competenza regionale, ma
c'è una serie di competenze a livello comunale tra cui il livello
urbanistico. Tra le motivazioni che a noi parevano già all'epoca un
attacco all'autonomia, un attacco al sistema degli Enti locali
c'era l'indebita ingerenza proprio di fronte ad un momento di
palese difficoltà, c'era allora e c'è un motivo in più adesso di
attacco da parte dello Stato centralista verso le autonomie locali.
Se noi facessimo verso i nostri Comuni esattamente quello che fa lo
Stato verso le Regioni, probabilmente avremmo qualche motivo in
meno per giustificare e difendere la nostra autonomia, se le
ingerenze sono quelle della Regione, com'è stato volutamente
reiterato con ricorso al Consiglio di Stato dopo il pronunciamento
del TAR... A noi pareva già all'epoca una mancanza di rispetto per
gli Enti locali, lo è a maggior ragione in questo momento, perché
con la sentenza del Consiglio di Stato, che di fatto non dà nessuna
via d'uscita al discorso della scelta regionale, a noi pare
veramente un'assurdità.
Vengo alla richiesta. Noi vorremmo sentirle dire, Assessore, che
la partita è chiusa, che non andremo a sprecare ulteriori risorse
economiche in questo momento in cause che vanno solo a minare la
credibilità della Regione e a mettere a rischio il futuro degli
Enti locali e la credibilità degli stessi, degli amministratori
locali, pertanto volevamo solo avere delle rassicurazioni in merito
che la partita era chiusa, dopo aver letteralmente buttato in spese
legali oltre 20 mila euro.
Presidente -
La parola all'Assessore Bianchi.
Bianchi (UV) -
Come ha ricordato lei, abbiamo già
affrontato quest'argomento in una precedente interpellanza, dove
avevamo riscontrato lo stato dei fatti sino all'emanazione della
sentenza del TAR, che annullava la deliberazione della Giunta
regionale del 23 aprile 2013 (n. 694), e dato anche conto delle
motivazioni che stavano alla base della decisione di ricorrere al
Consiglio di Stato. Non voglio quindi ripercorrere tutto il lungo
iter amministrativo che in parte ha già fatto lei, quindi passerei
puntualmente a risponderle ai vari punti dell'interpellanza.
Punto n. 1: "se è intenzione del Governo regionale rispettare
l'autonomia decisionale degli Enti locali che la normativa
urbanistica regionale riserva loro", evidentemente sì. (Si può
constatare anche dal fatto che quasi tutte le richieste che i
Sindaci, anche dopo la conferenza di pianificazione, fanno al
Governo regionale vengono da quasto accettate).
Se il Governo regionale ha deciso di ricorrere al Consiglio di
Stato, non è certo per mancanza di rispetto dell'autonomia
decisionale degli Enti locali, ma, vista la complessità del
procedimento che vede la cogestione del Comune e della Regione,
quest'ultima ha inteso responsabilmente esercitare le funzioni di
coordinamento della pianificazione comunale con gli interessi
generali in tema di tutela dell'ambiente e di valorizzazione del
territorio e per armonizzare le singole scelte di pianificazione
dell'Amministrazione comunale con le esigenze sovraordinate della
comunità regionale. Sfugge quindi il riferimento al "porre fine al
reiterato tentativo di ingerenza da parte della Regione"
esplicitato al punto n. 2 dell'interpellanza.
Relativamente alla pianificazione territoriale, il processo di
adeguamento dei piani regolatori comunali alla legge urbanistica
regionale e al piano territoriale e paesistico è in fase avanzata:
solo sette Comuni non hanno ancora presentato la propria bozza di
piano per la valorizzazione definitiva e sono 48 i Comuni che hanno
provveduto ad adeguare i propri strumenti urbanistici sia al PTP
che alla legge regionale urbanistica. Gli uffici competenti stanno
esaminando 19 piani regolatori e finora un solo Comune ha fatto
ricorso, quindi "reiterato" sinceramente mi sembra troppo. Questo
per dare conto dell'enorme lavoro portato avanti in questi anni da
parte dei Comuni e della Regione, ciascuno nell'ambito delle
rispettive competenze, nel pieno rispetto dell'autonomia
decisionale reciproca.
Fatto che il Consiglio di Stato stesso riconosce non solo come
legittimo, ma dovuto dato che il Collegio ha affermato che - e
leggo testualmente - "l'ordinamento giuridico legittima l'esercizio
di tale livello di pianificazione della Regione a mezzo
dell'introduzione di modifiche d'ufficio se e nella misura in cui
tali modifiche vanno ad interessare interessi sovracomunali pure
coinvolti nella pianificazione comunale, coincidenti con i vincoli
ambientali, paesaggistici, idrogeologici oltreché quelli connessi
ad opere e strutture di interesse regionale, ma certo non è
plausibile un intervento d'ufficio ad opera della Regione che vada
- ed è quello che leggeva anche lei - ad incidere su interessi
urbanistici e scelte pianificatorie del territorio comunale proprie
dell'ente esponenziale locale, a meno che non si vada ad esercitare
un potere sostitutorio in virtù del principio di sussidiarietà
verticale o a rettificare determinazioni comunali del tutto abnormi
e/o contrastanti con l'ordinamento urbanistico locale e
nazionale".
In virtù di questo principio, la sentenza del Consiglio di Stato
in argomento ha pertanto riconosciuto il caso della viabilità quale
livello che si pone oltre l'ambito territoriale comunale,
accogliendo quindi in questo caso le ragioni della Regione,
considerando invece le altre modificazioni come afferenti alla
scala di intervento comunale ricadenti su un piano di
discrezionalità. Lo stesso collegio peraltro ha riconosciuto che
l'Ente Regione, a sostegno della sua determinazione, fornisce
ragioni anche congrue e adeguate; altrettanto dicasi per quelle
sottese alla scelta comunale come evincibili in sede di conferenza
di pianificazione, il che sta a significare che si è esattamente
nel campo della più schietta manifestazione del potere
discrezionale, che, in quanto tale, non può essere rimesso all'Ente
esponenziale locale senza che vengano in gioco interessi
territoriali sovracomunali e nemmeno regionali. Vuol dire che le
motivazioni della scelta della Regione non erano né illegittime, né
apodittiche, ma sostanziali. Detto ciò, prendiamo atto di questa
decisione e rispettiamo il principio equilibrato che essa traccia
nel discrimine delle scelte di merito che i vari livelli di
amministrazione possono mettere in atto, quindi prendiamo atto. Non
crediamo quindi si tratti di un'ingerenza dello Stato nei confronti
delle autonomie speciali.
Vengo al punto n. 4 dell'interpellanza: "se non ritenga
opportuno come Amministrazione regionale in un momento in cui si
parla di inaccettabili ingerenze dello Stato verso le autonomie
speciali, dare un messaggio a sostegno degli Enti locali
valdostani". Ripeto: il messaggio di rispetto delle decisioni degli
Enti locali e di sostegno alla loro attività credo sia dimostrato
dal lavoro quotidiano che tutti fanno, che portiamo avanti tutti
quanti. Nel caso di specie, se non fosse così, non sarebbe stato
possibile istituire e valutare quasi 70 piani regolatori in piena
collaborazione con tutti gli Enti locali e con tutti i Comuni.
Infine, rispetto al punto n. 3: "quanto è costato in termini
economici questo contenzioso alla Regione e di conseguenza ai
cittadini valdostani per spese legali e quant'altro", avevo già
risposto in occasione dell'altra interpellanza che l'onorario
relativo ai contenziosi in argomento è pari a 16.494 euro per la
liquidazione giudiziale dei compensi in relazione alla complessità
della controversia davanti a un organo di giurisdizione superiore.
Peraltro, il Consiglio di Stato ha compensato le spese di giudizio,
fatto che attesta ulteriormente che il ricorso non fosse
assolutamente campato in aria, ma motivato da solide motivazioni
come il collegio stesso ha riconosciuto denunciando la peculiarità
della vicenda in esame.
Grazie
Presidente -
La parola al Consigliere Gerandin.
Gerandin (UVP) -
Finalmente una lieta novella, Assessore,
nel senso che siamo molto felici che questa partita sia chiusa e
l'avevamo invitata neanche ad aprirla. Per quanto riguarda quanto
lei ci ha detto sull'importanza della Regione relativamente alla
valutazione di oltre 70 piani regolatori, noi riteniamo che sia un
merito della Regione e nessuno lo mette in discussione, ci
mancherebbe altro: quello che mettiamo in discussione, Assessore, è
quando si va oltre e si travalicano le competenze e le competenze
sono quelle che le hanno ricordato prima la sentenza del TAR e
successivamente la sentenza del Consiglio di Stato. A me che voi ne
prendiate atto in questo momento non può che far piacere, io spero
che questo serva al Governo regionale e a lei, Assessore, che viene
dal mondo degli Enti locali, per evitare ingerenze indebite su
queste cose. La ricostruzione che lei ha fatto e le motivazioni che
lei ha letto da parte del Consiglio di Stato, che sono corrette,
nel senso che il Consiglio di Stato ha detto: "i poteri assegnati
all'Ente Regione nella sede di formazione degli strumenti
urbanistici generali, come le varianti sostanziali, sono funzionali
alla cura degli interessi propri del livello di governo regionale,
senza che possano interferire nel perimetro decisionale di
pianificazione dell'Ente locale più prossimo alla comunità"... Le
ricordo - lei, Assessore, non c'era - che i motivi per cui è stato
impugnato di fronte al TAR sono motivi che non hanno nulla a che
fare con l'interesse regionale, gliene cito qualcuno a caso: l'area
destinata a camper. Mi spiega che interesse regionale c'è sull'area
destinata a camper? Zone sottoposte a vincolo di edificazione.
Perché c'era qualche amico da accontentare?
(interruzione dell'Assessore Bianchi, fuori
microfono)
...non parlo di lei, Assessore, ho premesso che lei non c'era.
Continuo, la viabilità: le zone vincolate a viabilità interna. Gli
equilibri funzionali sono scelte che riguardano l'ambito regionale
o sono scelte di ambito comunale. È chiaro che il Comune di Ayas su
questo aveva una situazione del tutto particolare e mi piace
riconoscerlo perché io penso di essere onesto fino in fondo, ma la
Regione non ha alcuna competenza per interferire, sono scelte
urbanistiche che riguardano anche un annoso problema legato alle
case vacanze, ma io lo dico fino in fondo, per cui non nascondo
nulla. Questa è stata un'inutile ingerenza che ci è costata 20 mila
euro, perché qualcuno ha voluto comunque in parte andare a tendere
una mano o a modificare, o ad entrare nel merito di scelte del
Comune, che, giuste o sbagliate, erano di assoluta competenza
dell'area comunale. Questa sentenza, per fortuna, mette fine ad un
annoso problema, dice le competenze della Regione, che non devono
andare oltre e, se volete, con somma soddisfazione dà anche una
sorta di salvaguardia dei poteri decisionali degli Enti locali e
noi avremmo dovuto in questo caso essere veramente orgogliosi di
quello che abbiamo fatto e non mettere in discussione.
