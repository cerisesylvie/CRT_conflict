Classificazione
TRASPORTI E VIABILITÀ
Trasporti



Oggetto del Consiglio n. 2503 del 11 luglio 2012 - Resoconto
OGGETTO N. 2503/XIII - Interrogazione a risposta immediata:
"Problematiche relative all'introduzione del nuovo orario di
servizio dei trasporti su gomma".
Interrogazione a risposta immediata
Appreso che l'introduzione del nuovo orario di servizio dei
trasporti su gomma con la soppressione di alcune fermate o con
l'introduzione di nuove ha creato notevoli problemi agli
utenti;
i sottoscritti Consiglieri regionali
Interrogano
l'Assessore competente per sapere se sia vero o meno che
aprirà un confronto costruttivo nella Commissione competente per
ovviare alle principali anomalie riscontrate.
F.to: Donzel - Carmela Fontana - Rigo
Presidente
- La parola al Consigliere Donzel.
Donzel (PD)
- Grazie Presidente.
È normale che, quando si avvia un nuovo orario e si cambiano
alcune situazioni, ci siano delle situazioni di disagio per chi ha
un'abitudine consolidata ad usare un determinato mezzo di
trasporto, ma in questo caso le segnalazioni che ci stanno
arrivando ci paiono al di là del piccolo problemino: "non ho più il
mio pulmino sotto casa". Alcune mi sembrano molto puntuali nel far
osservare che ci sono degli orari che mettono in difficoltà
soprattutto la fascia studenti-lavoratori a raggiungere in
determinati orari le scuole e i luoghi di lavoro. Arrivare a scuola
mezz'ora prima può non significare nulla di particolare nel mese di
maggio, soprattutto per gli studenti delle medie e superiori, ma
può essere problematico a gennaio-dicembre dalle nostre parti, dove
la temperatura è sotto zero e fare mezz'ora davanti al cancello di
una scuola non è una cosa fra le più simpatiche. Di queste
segnalazioni ce ne sono parecchie anche relative a lavoratori che
hanno dei problemi a raggiungere in orario la loro sede di
lavoro.
Vista la mole di segnalazioni e certo che gli uffici competenti
stanno - se scrivono a noi, scrivono anche a loro - cercando di
rispondere puntualmente a queste sollecitazioni, è importante per
noi fare un "passaggio" in commissione per approfondire se queste
sono semplicemente problematiche legate al singolo e da accettare,
o se si tratta di questioni più generali come alcune che ci sono
state rappresentate, che forse sarebbe il caso di rivedere.
Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente. Ringrazio il
collega Donzel per l'interrogazione, che mi consente di rispondere
alla questione, intanto dando la mia totale disponibilità, quindi
la settimana prossima, o quando la commissione riterrà, siamo a
disposizione nel venire anche con i
report
che abbiamo,
quindi tutte le varie segnalazioni, e capire quali possono essere
delle segnalazioni di interesse generale, piuttosto che delle
segnalazioni puntuali. Questa interrogazione mi consente anche di
dire che il programma di esercizio che stiamo utilizzando è stato
presentato dai concessionari e ha avuto una sua applicazione
definitiva dopo lo scioglimento della riserva avvenuto il 26
giugno. Oggi quindi stiamo verificando questo programma di
esercizio, sul quale effettivamente abbiamo modo di intervenire,
ferma restando però la spesa generale. Abbiamo già visto che ci
sono delle corse che probabilmente non soddisfano un'utenza, ve ne
sono invece altre che sarebbe meglio implementare ed aggiustare;
quindi c'è un lavoro serrato e saremo ben lieti di poterlo
condividere in commissione.
Presidente
- La parola al Consigliere Donzel.
Donzel (PD)
- Grazie Presidente. Ringrazio l'Assessore
per la sua disponibilità, mi rimetto al Presidente della
commissione competente, che avrà sentito la sua risposta e avrà
capito l'importanza di tale questione, quindi troverà modo di
inquadrare nel fitto calendario di questo periodo questo incontro.
La ringrazio perché è evidente che non si trattava solo di
malesseri passeggeri, ma si trattava di problemi che potrebbero
riguardare una fascia ampia di utenza e noi diamo la disponibilità
a portare il nostro piccolo contributo alla soluzione di questi
problemi. Grazie.
