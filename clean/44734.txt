Classificazione
ASSISTENZA SANITARIA E OSPEDALIERA
Farmacie



Oggetto del Consiglio n. 1677 del 23 giugno 2022 - Resoconto
OGGETTO N. 1677/XVI - Interpellanza: "Campagne di
sensibilizzazione all'utilizzo di farmaci generici o
equivalenti".
Bertin (Presidente) -
Punto n. 52. Per l'illustrazione,
ha chiesto la parola il consigliere Sammaritani.
Sammaritani (LEGA VDA) -
Un po' smentendo me stesso
rispetto a ciò che ho detto nella premessa della precedente
interpellanza, qui non parliamo di carenza di personale, di
problemi organizzativi, eccetera, parliamo in generale di farmaci.
Nell'esposizione è importante fare una premessa, quella che molti
già conoscono immagino: esiste una fondamentale differenziazione
nel mercato dei farmaci fra i farmaci originali e i farmaci
generici o detti anche equivalenti. Sono farmaci questi ultimi il
cui principio attivo ormai è scaduto nel suo brevetto e quindi
hanno uguale composizione, uguale forma farmaceutica, quindi pomata
piuttosto che compresse, fiale, eccetera, stesse indicazioni
terapeutiche e sono soggetti a controlli che ne garantiscono uguale
qualità, efficacia, sicurezza e prescrivibili con le stesse
modalità di quelli originali. È noto che i farmaci equivalenti,
facendo una ricerca così un pochino spannometrica, hanno un prezzo
molto inferiore a quelli originali, mediamente siamo attorno a un
50 percento, quindi si parla di questioni molto importanti
soprattutto per le Aziende USL che utilizzano questi farmaci,
quindi, siccome non è così facile e non sappiamo se la nostra
Azienda USL ha delle statistiche precise su questi temi, chiediamo
quali siano i costi complessivi per l'acquisto di farmaci sia
diretto che come contributo per il sistema sanitario regionale, se
vi siano dati o statistiche circa l'utilizzo di farmaci equivalenti
sul territorio regionale e, in caso positivo, se siano in linea con
quelli delle altre Regioni e in linea anche naturalmente con i dati
nazionali e se sia intenzione del Governo regionale promuovere
eventualmente delle campagne di sensibilizzazione all'utilizzo di
questi farmaci generici o equivalenti come abbiamo detto.
Presidente -
La parola all'assessore Barmasse.
Barmasse (UV) -
Con riferimento all'oggetto di
quest'interpellanza, informo che, in relazione ai costi complessivi
per l'acquisto di farmaci, il documento di riferimento è il
monitoraggio della spesa farmaceutica nazionale e regionale
pubblicato dall'Agenzia Italiana del Farmaco, cioè l'AIFA, sul
proprio sito istituzionale. L'ultimo aggiornamento del documento in
parola, riferito al periodo gennaio-dicembre 2021, evidenzia per la
Valle d'Aosta una spesa farmaceutica convenzionata rappresentata
dalle somme corrisposte alle farmacie dell'Azienda USL a titolo di
rimborso per i medicinali forniti in regime di sistema sanitario
nazionale di 13.781.000 euro, con un'incidenza rispetto al fondo
sanitario regionale pari al 5,45 percento, livello ampiamente
inferiore al tetto massimo del 7 percento definito dalla normativa
vigente e superiore solo a quello registrato in Veneto, Emilia
Romagna e Bolzano, una spesa farmaceutica per acquisti diretti
rappresentata dai medicinali acquistati direttamente dall'Azienda
USL per l'utilizzo sia in Ospedale che a beneficio di pazienti a
domicilio pari a 18.628.803 euro, con un'incidenza rispetto al
fondo sanitario regionale pari al 7,37 percento, valore inferiore
al
plafond
di 7,65 percento stabilito dalla normativa
vigente, nonché a quello delle altre Regioni e Province autonome.
Con riferimento alla farmaceutica convenzionata, sentita la
Struttura complessa Farmacia dell'Azienda USL della Valle d'Aosta,
informo che la quota a carico dell'assistito dovuta alla differenza
tra il prezzo al pubblico del medicinale e quello rimborsato dal
Sistema sanitario regionale, ammontava nel 2021 a 1.638.273 euro,
ovvero mediamente 1,1 euro al mese per ogni Valdostano, valore
superiore esclusivamente a quello registrato nelle Province di
Trento e Bolzano.
Venendo al tema dei medicinali equivalenti, il rapporto dell'uso
dei farmaci in Italia nel 2020, curato dall'Osservatorio nazionale
sull'impiego dei medicinali OsMed, evidenzia come nella nostra
regione medicinali privi di copertura brevettuale incidono per
l'84,2 percento delle dosi erogate nell'ambito della farmaceutica
convenzionata in linea con la media nazionale. In termini di spesa
il peso dei medicinali in parola è invece pari al 66,6 percento del
totale, poco al di sotto del dato nazionale ma al di sopra della
media delle Regioni del nord. In Valle d'Aosta nel 2020 i
medicinali privi di copertura brevettuale erano costituiti per il
43,7 percento in termini di dosi dai cosiddetti "generici puri",
farmaci che non hanno mai goduto di copertura brevettuale e per i
quali, di norma, non vi è alcuna differenza tra il prezzo al
pubblico e quello rimborsato al sistema sanitario regionale. Tale
risultato posiziona la Valle d'Aosta ampiamente al di sopra della
media nazionale e dal momento che l'eventuale differenza sarebbe a
carico dell'assistito contribuisce al contenimento della spesa
corrisposta dai Valdostani a titolo di compartecipazione. I
medicinali equivalenti, con dinamiche diverse rispetto a quelle
proprie della dimensione territoriale, contribuiscono in modo
sostanziale a mitigare la crescita della spesa per l'acquisto
diretto delle aziende sanitarie, crescita che è sostenuta da
potenti determinanti: in primo luogo la continua immissione in
commercio di nuove terapie e il riconoscimento di indicazioni
terapeutiche aggiuntive per terapie già disponibili. Sul punto
l'Azienda USL è attivamente impegnata mediante le procedure di gara
e l'attività informativa rivolta alla classe medica a cogliere
tempestivamente le opportunità di risparmio offerte dal mercato. A
testimonianza di tale impegno si consideri che, come già
evidenziato, la spesa per l'acquisto diretto è proporzionalmente
inferiore a quella delle altre Regioni. Premesso che la nostra
Regione, come ampiamente rappresentato sin qui, si attesta su
livelli soddisfacenti di consumo dei farmaci equivalenti, la
sensibilizzazione dei cittadini circa la loro importanza rimane
comunque un obiettivo del tutto condivisibile.
Presidente -
Per la replica, ha chiesto la parola il
consigliere Sammaritani.
Sammaritani (LEGA VDA) -
Grazie Assessore, sarà una
replica brevissima considerato che appunto, per fortuna, forse
anche per buona amministrazione in questo caso, diciamo che c'è una
buona sensibilità nei confronti dei medicinali equivalenti e quindi
siamo a buon punto in classifica, una situazione positiva a livello
nazionale, quindi questo è sicuramente un dato positivo. È chiaro
che siccome si tratta di molti soldi, come abbiamo visto, di cifre
molto importanti, la sensibilizzazione credo sia sempre opportuna,
in considerazione anche del fatto che un po' le leggende
metropolitane si continuano ancora a sentire qualche volta, nel
senso che qualcuno ancora dice: "no, l'equivalente non è valido
come il medicinale originale"; in realtà, dal punto di vista
scientifico, questa è una
fake
come si dice oggigiorno, è
una notizia falsa. Credo comunque opportuno mantenere alta
l'attenzione su questi temi e ogni tanto magari fare una
rinfrescata all'opinione pubblica, nel senso di ricordare,
attraverso qualche campagna magari ricorrente, non così pressante
ma ogni tanto magari investire qualcosina anche per rinnovare
questi temi e far capire agli utenti medi che in effetti il
medicinale equivalente non ha niente da invidiare a quello
originale, questo è importante perché si tratta di soldi di tutti e
più li risparmiamo meglio è e possiamo investirli in cose magari
più produttive.
Presidente -
Sospendiamo brevemente per arieggiare i
locali. Il Consiglio è sospeso.
La seduta è sospesa dalle ore 16:48 alle ore 17:21.
Presidente -
Riprendiamo.
