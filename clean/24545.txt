Classificazione
FINANZA REGIONALE E LOCALE



Oggetto del Consiglio n. 3449 del 7 aprile 2008 - Resoconto
OGGETTO N. 3449/XII - Disegno di legge: "Nuove disposizioni
in materia di incassi e di pagamenti della Regione".
Articolo 1
(Finalità)
1. La Regione persegue finalità di semplificazione e
tracciabilità degli incassi e dei pagamenti, in base a criteri di
trasparenza, economicità ed efficacia.
2. Per le finalità di cui al comma 1, la Regione promuove
l'utilizzo dei mezzi e degli strumenti diversificati offerti dal
sistema bancario o postale o derivanti dall'evoluzione tecnologica
dei sistemi informativi.
Articolo 2
(Riscossione delle entrate)
1. Per la riscossione di tributi, sanzioni ed entrate
patrimoniali o di altra natura, sono riconosciute forme di
pagamento diversificate, anche mediante l'utilizzo di strumenti
interbancari, elettronici o informatici.
2. L'effetto liberatorio dei pagamenti di cui al comma 1 si
determina alla data della quietanza dimostrativa del pagamento o
dell'addebito sul conto del debitore, cui spetta l'onere della
relativa prova.
Articolo 3
(Rinuncia alla riscossione di entrate regionali di modesta
entità e arrotondamento dei versamenti tributari)
1. Non si procede all'accertamento, all'iscrizione a ruolo e
alla riscossione dei crediti relativi a tributi di competenza della
Regione, comprensivi di sanzioni o interessi, ovvero costituiti
solo da sanzioni o interessi, qualora l'importo dovuto da ciascun
debitore e per ciascun periodo d'imposta non sia superiore a euro
15.
2. Nei limiti di importo di cui al comma 1, non si effettua
il rimborso dei tributi di competenza della Regione.
3. Le disposizioni di cui ai commi 1 e 2 non si applicano ai
proventi delle tasse di concessione per l'esercizio della pesca di
cui alla legge regionale 23 maggio 1973, n. 30 (Istituzione di
tasse di concessione per il rilascio delle licenze per l'esercizio
della pesca nel territorio della Regione Valle d'Aosta).
4. Il dirigente della struttura regionale competente in
materia di entrate provvede agli adempimenti di cui al comma 1 e
predispone la cancellazione dal conto dei residui degli eventuali
relativi crediti già accertati.
5. L'arrotondamento dei tributi di competenza della Regione è
effettuato sulla somma finale che il contribuente deve versare,
comprensiva di imposta, sanzioni, interessi ed eventuali altre
spese.
6. Non si procede alla riscossione di crediti della Regione
aventi natura non tributaria, ad esclusione dei corrispettivi
dovuti per servizi resi a pagamento, di importo pari o inferiore,
per ciascun debitore, a euro 15.
7. Nei confronti del personale cessato dal servizio, la
Regione non procede a rimborsi e non richiede la restituzione di
somme per importi pari o inferiori a euro 15.
8. Per i crediti derivanti dall'applicazione di sanzioni
amministrative che competono alla Regione, non si procede
all'iscrizione a ruolo per importi pari o inferiori, per ciascuna
sanzione, a euro 15.
9. La Regione può rinunciare alla riscossione di entrate di
natura non tributaria, escluse quelle derivanti da corrispettivi
per servizi resi a pagamento, anche per un importo superiore a euro
15 quando il costo delle operazioni di accertamento e riscossione,
per ogni singola entrata, risulti eccessivo rispetto all'ammontare
della medesima.
Articolo 4
(Riscossione rateale di entrate)
1. Fatto salvo quanto previsto dalla normativa vigente in
materia di pagamento rateale delle sanzioni amministrative
pecuniarie e dei debiti di natura tributaria, la Regione è
autorizzata a concedere su richiesta del debitore, qualora
ricorrano motivate circostanze, la rateizzazione del debito, fino
ad un massimo di sessanta rate mensili, purché l'importo della
singola rata sia superiore a euro 15.
2. La rateizzazione è concessa subordinatamente all'addebito
di interessi per il ritardato pagamento.
3. In caso di omesso pagamento della prima rata ovvero,
successivamente alla prima, di due rate consecutive, il debitore
decade dal beneficio della rateizzazione ed è tenuto a pagare il
debito residuo in unica soluzione, senza possibilità di ottenere
una nuova rateizzazione.
Articolo 5
(Regolazione contabile tra debiti e crediti)
1. Qualora la Regione abbia, nei confronti del medesimo
soggetto, un credito avente ad oggetto una somma di denaro e un
debito avente ad oggetto il pagamento di contributi o
l'assegnazione, ad altro titolo, di somme di denaro, entrambi
liquidi ed esigibili, può essere disposta la compensazione legale
dei debiti, ai sensi degli articoli 1241 e seguenti del codice
civile, con conseguente regolazione contabile del pagamento dovuto
dalla Regione mediante emissione di un titolo di spesa commutabile
in ordinativo di incasso.
2. Qualora non si proceda ai sensi del comma 1, i pagamenti
di somme di denaro non dovute in virtù di pronunce giurisdizionali
esecutive possono essere sospesi fino a quando il beneficiario che
sia al contempo debitore di una somma di denaro nei confronti della
Regione non abbia integralmente estinto il proprio debito.
3. La Giunta regionale disciplina, con propria deliberazione,
le modalità attuative delle disposizioni di cui ai commi 1 e
2.
4. Le disposizioni di cui ai commi 1 e 2 non si applicano ai
debiti che costituiscono oggetto di ricorsi amministrativi o
giurisdizionali pendenti.
Articolo 6
(Pagamento delle spese)
1. La Giunta regionale può stabilire, con propria
deliberazione, che non sia disposto il pagamento di somme dovute a
titolo di contributi o erogazioni di importo pari o inferiore a
euro 15. In tal caso, la struttura regionale competente in materia
di gestione del bilancio provvede d'ufficio, su indicazione delle
strutture regionali proponenti, alle conseguenti rettifiche
contabili.
2. Il pagamento di somme dovute per prestazioni rese alla
Regione può essere effettuato anche prima dell'inizio o nel corso
della prestazione qualora ciò sia imposto dalla natura del
contratto e, in ogni caso, qualora si tratti di contratti per
adesione.
Articolo 7
(Pagamento di stipendi)
1. Il pagamento degli stipendi a carico del bilancio della
Regione avviene mediante accreditamento sul conto corrente bancario
o postale indicato dal creditore ovvero mediante gli altri mezzi
disponibili sui circuiti bancario e postale, secondo la scelta
operata dal creditore medesimo.
Articolo 8
(Modalità di estinzione dei titoli di spesa)
1. I titoli di spesa sono estinti dal Tesoriere regionale
secondo le modalità indicate nei titoli stessi.
2. L'estinzione si effettua, in via ordinaria, mediante
accreditamento sui conti correnti bancari o postali dei creditori
ovvero mediante gli altri mezzi disponibili sui circuiti bancario e
postale, secondo la scelta operata dal creditore.
3. I pagamenti alle imprese, alle società e ai
professionisti, dovuti per prestazioni fornite alla Regione, si
effettuano in via esclusiva mediante accreditamento sui conti
correnti bancari o postali indicati dal creditore ovvero mediante
gli altri mezzi disponibili sui circuiti bancario e postale,
secondo la scelta operata dal creditore.
4. Al fine di consentire che tutti i titoli di spesa siano
estinti entro la chiusura dell'esercizio finanziario, il Tesoriere
regionale è autorizzato a commutare d'ufficio, ove possibile, a far
data dal 22 dicembre, i titoli di spesa non riscossi in contanti in
assegni circolari non trasferibili o altri titoli equivalenti non
trasferibili a favore delle persone autorizzate a riscuotere e a
quietanzare i titoli medesimi.
5. I titoli di spesa estinti ai sensi del comma 4 si
considerano come titoli pagati ai fini del rendiconto generale
della Regione.
6. Il Tesoriere regionale effettua i pagamenti derivanti da
obblighi tributari, da somme iscritte a ruolo, da delegazioni di
pagamento e da altri obblighi di legge anche in assenza della
preventiva emissione del relativo mandato di pagamento. Entro
quindici giorni e comunque entro il termine del mese in corso, la
Regione emette il relativo mandato ai fini della
regolarizzazione.
Articolo 9
(Rapporti con la Tesoreria)
1. La Giunta regionale è autorizzata a regolare tutti i
rapporti con la Tesoreria regionale concernenti modalità e
condizioni di applicazione della presente legge.
Articolo 10
(Disposizioni finali e abrogazioni)
1. Gli importi di cui agli articoli 3, 4 e 6 possono essere
periodicamente rideterminati con legge di bilancio.
2. Sono abrogati:
a) la legge regionale 20 giugno 1979, n. 42 (Norme relative
all'estinzione dei titoli di spesa della Regione);
b) il comma 9 dell'articolo 12 della legge regionale 15
dicembre 2006, n. 30 (Legge finanziaria per gli anni
2007/2009).
Si dà atto che dalle ore 17,07 presiede il Vicepresidente
Lanièce.
Presidente
- La parola al relatore, Consigliere Fey.
Fey (UV)
- Il disegno di legge n. 206 in materia di
incassi e pagamenti della Regione si propone 2 scopi principali: da
una parte adeguare la normativa regionale alle novità introdotte a
livello nazionale, dall'altra si è colta poi l'occasione per
regolamentare altri aspetti o passaggi del processo degli incassi e
dei pagamenti della Regione non disciplinati dalla legislazione
regionale vigente.
In linea generale, si può affermare che il disegno di legge
persegue obiettivi di efficacia, economicità e trasparenza,
promuovendo la velocizzazione e la tracciabilità dei pagamenti e il
contenimento dell'utilizzo dei contanti nelle transazioni d'incasso
e di pagamento. Esso concorre all'attuazione della riforma
dell'ordinamento contabile, in coerenza con la legge regionale n. 3
del 2005 e delle successive implementazioni quali l'attivazione del
mandato e dell'ordinativo informatici in un'ottica dello sforzo
mirato alla dematerializzazione degli atti.
Scendendo più nello specifico, l'estinzione dei titoli di spesa,
vale a dire la fase finale del processo di pagamento, è regolata da
una specifica legge regionale: la n. 42 del 1979 a cui fa rinvio la
legge regionale n. 90 del 1989 relativa a norme in materia di
bilancio e di contabilità generale. Tale legge mostra i limiti di
un testo ormai superato dalle riforme approvate dallo Stato in
materia di contabilità pubblica, dagli sviluppi dei circuiti
bancario e postale e dalla crescente abitudine all'utilizzo di
detti circuiti. Si è pertanto ritenuto necessario procedere alla
stesura di un nuovo testo legislativo, tenendo conto di quanto
previsto a livello statale dal decreto del Presidente della
Repubblica 20 aprile 1994, n. 367 (Regolamento recante
semplificazione ed accelerazione delle procedure di spesa e
contabili) e dal decreto del Ministro dell'economia e delle finanze
in data 29 maggio 2007 (Approvazione delle istruzioni sul Servizio
di Tesoreria dello Stato). Sono state quindi dettate disposizioni
sulle entrate e spese di modesta entità, sui pagamenti anticipati e
sulla regolazione contabile tra debiti e crediti della Regione nei
confronti di un medesimo soggetto.
Nei 10 articoli che compongono il disegno di legge si
introducono una serie di misure che mirano ad offrire alla Regione
strumenti più adeguati alle attuali esigenze in materia di
pagamenti come il riconoscimento di forme di pagamento
diversificate, anche mediante l'utilizzo di strumenti interbancari,
elettronici o informatici, per la riscossione di tributi, di
sanzioni o di entrate patrimoniali.
Come già accennato in precedenza, viene semplificata l'azione
amministrativa prevedendo la rinuncia alla riscossione delle
entrate di modesta entità, per le quali può presumersi un costo di
riscossione superiore alla stessa entrata. La soglia massima delle
entrate considerate, a tal fine, di modesta entità è fissata in 15
euro e potrà essere aggiornata con legge di bilancio. Per i tributi
non si procede nemmeno alla fase di accertamento. Entro i medesimi
limiti di importo, non si fa inoltre luogo ai rimborsi, con la sola
esclusione delle tasse di concessione per l'esercizio della pesca.
Per le altre entrate, ad esclusione dei corrispettivi per servizi
resi a pagamento, pur effettuandosi l'accertamento tramite la
richiesta al debitore della somma dovuta, non si procede alle
successive fasi della riscossione coattiva. Stesso discorso per i
contributi o altre erogazioni di importo uguale o inferiore alla
soglia. La soglia di 15 euro è prevista anche per ciò che concerne
la riscossione di crediti aventi natura non tributaria. Sempre
riguardo a quest'ultima tipologia di entrate, è prevista
un'ulteriore possibilità di rinuncia ai crediti, anche superiori a
15 euro, quando risulta che il costo delle operazioni di
accertamento e riscossione per ogni singola entrata sia eccessivo
rispetto all'ammontare della medesima. Inoltre è prevista la
possibilità per i debitori di ottenere la rateizzazione dei
pagamenti e per la Regione di ricorrere alla compensazione
legale.
Infine è stato previsto che all'estinzione dei titoli di spesa
provveda il Tesoriere regionale. Al fine di garantire ai creditori
pagamenti veloci e sicuri, sono stati individuati i mezzi offerti
dai circuiti bancario o postale quale modalità privilegiata di
pagamento della Regione. Tale modalità è prevista come esclusiva
per i pagamenti ad imprese, società e liberi professionisti,
indipendentemente dall'ammontare della spesa liquidata. In tal modo
è assicurata anche la tracciabilità dei pagamenti.
Grazie.
Presidente
- Dichiaro aperta la discussione generale.
Ricordo che il disegno di legge ha avuto parere favorevole della II
Commissione consiliare e che il gruppo "PD" ha presentato 109
emendamenti, il gruppo "PdL" 5 emendamenti, l'Assessore
marguerettaz, così come il gruppo "Arcobaleno", 1 emendamento.
Sandri (PD)
- Solo per mozione d'ordine, nel senso che
manteniamo solo l'emendamento n. 24.
Presidente
- La parola al Consigliere Frassy.
Frassy (PdL)
- Questa è una legge apparentemente molto
tecnica e forse anche nella sua sostanza è una legge tecnica, dove
penso non vi sia da fare grandi disquisizioni politiche in base
alle convinzioni ideologiche o i principi politici che animano le
singole parti. Penso che, anche se è una legge molto tecnica,
sarebbe opportuno che la maggioranza fosse presente, perché se
continuiamo così, questo Consiglio noi ci rifiutiamo di garantire
come gruppo il prosieguo dei lavori. Chiediamo la verifica del
numero legale.
Presidente
- Prego il Consigliere Segretario di procedere
all'appello.
Procedutosi all'appello nominale dei Consiglieri da parte del
Consigliere Segretario Venturella, il Presidente, ai sensi
dell'articolo 40 del Regolamento interno, constatato che sono
presenti 24 dei 35 Consiglieri e che pertanto è presente la
maggioranza dei componenti del Consiglio, dichiara valida la seduta
ed invita il Consiglio a continuare la trattazione dell'ordine del
giorno dell'adunanza.
Presidente
-Alla presenza di 24 Consiglieri c'è il numero
legale, quindi torniamo alla discussione generale.
La parola al Consigliere Frassy, per il secondo intervento.
Frassy (PdL)
- Sarò molto breve nel mio secondo
intervento. Stavo dicendo che questo tipo di provvedimento è un
provvedimento tecnico, di conseguenza penso che il confronto vada
fatto semplicemente su alcune procedure che, a seconda di come
possono essere impostate, possono portare a delle conclusioni più o
meno efficaci rispetto all'interesse della pubblica
amministrazione, non dimenticandoci che stiamo regolamentando
disposizioni in materia di incassi e di pagamenti.
Abbiamo presentato 5 emendamenti, annuncio già che il primo
emendamento è ritirato; gli altri emendamenti, ai quali
subordineremo il nostro voto favorevole, riteniamo che siano
necessari per dare maggior chiarezza alla regolamentazione
dell'insieme delle norme poste a precisazione delle modalità
soprattutto di dilazione dei pagamenti dovuti all'Amministrazione
regionale. Pensiamo che in questo caso non vi sia da inventare
nulla, perché su questa materia c'è già un'abbondante
giurisprudenza e produzione legislativa statuale; si tratta
semplicemente di copiare il meglio rispetto a quelle che spesso
sono le norme incongruenti che la legislazione dello Stato ha
prodotto in 60 anni di attività frenetica. Riteniamo che alcuni
aspetti siano carenti nell'indicazione del dettato normativo e in
particolare riteniamo che se è condivisibile la possibilità di
prevedere la rateizzazione, sia opportuno che questa venga
effettuata prima dell'avvio della procedura esecutiva, nel senso
che l'avvio della procedura esecutiva comporta il riflesso della
dilazione dei tempi di incasso a favore dell'amministrazione
pubblica, oltre ad un aggravio degli oneri in capo
all'amministrazione pubblica, che deve mettere in atto una serie di
procedure onerose. Questo è il senso del nostro primo emendamento,
riteniamo di conseguenza che tale precisazione sia essenziale
nell'interesse di quello che la pubblica amministrazione dovrebbe
perseguire, ossia l'utilità e l'efficacia dell'azione
amministrazione che mette in campo. Riteniamo anche che vadano
meglio definiti e precisati i termini della rateizzazione, perché
ci sono diversi riferimenti ai tassi, che possono essere il tasso
legale, le more commerciali, il tasso unico di sconto. Reputiamo
sia opportuno che questa precisazione venga fatta all'atto del
provvedimento legislativo e non venga demandata alla
discrezionalità della struttura. Auspichiamo perciò che queste
ulteriori precisazioni e integrazioni, che sono riassunte negli
emendamenti n. 2, n. 3 e n. 4 - il n. 4 è alternativo
all'emendamento 3, mentre gli emendamenti n. 1 e n. 5 vengono
ritirati -, possano essere accolte perché vanno nello spirito di
dare maggior definizione ad una procedura tecnica che viene
regolamentata da questa norma.
Si dà atto che dalle ore 17,23 presiede il Vicepresidente
Tibaldi.
Presidente
- Se nessun altro chiede di intervenire,
dichiaro chiusa la discussione generale.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Solo brevemente per ringraziare il
relatore per l'introduzione. Concordo su quanto dice dal punto di
vista generale il collega Frassy, nel senso che è un adeguamento
alla normativa anche ai sensi delle disposizioni a livello statale.
È una norma sicuramente di natura tecnica, ma che porta dei
benefici e delle velocizzazioni rispetto ai percorsi e un
alleggerimento delle attività degli uffici, quindi, anche se
apparentemente è una norma tecnica, è una norma che contribuisce a
migliorare il rapporto fra l'amministrazione e i cittadini.
Sugli emendamenti tornerò punto per punto, annuncio che mi pare
sia agli atti un emendamento già presentato la precedente seduta a
firma del sottoscritto, che vuole dare una risposta all'emendamento
presentato dal collega Sandri o, meglio, l'emendamento che il
collega Sandri ha voluto mantenere relativo all'articolo 7. Lo
preciso perché, rispetto a questo tema, c'è anche una
corrispondenza con il Difensore civico, perché assolutamente non
c'era nessun intendimento di voler obbligare il dipendente
regionale a voler aprire un conto corrente. Rispetto a questo tema,
quindi c'è un emendamento, dove si introduce una dizione in cui si
dice:
"in via ordinaria"
, il che significa che è consentito
anche un pagamento in contanti. Ricordo a tutti che ormai tutte le
norme sono indirizzate alla tracciabilità di tutti i pagamenti,
quindi se da un lato invochiamo le norme antiriciclaggio, come
abbiamo indicato, e obblighiamo a determinati passaggi ogni
qualvolta si supera un determinato limite, tutto fa pensare che per
i pagamenti si debba andare verso una direzione; quindi - e guardo
gli amici della Sinistra, che da un lato sono così garantisti
rispetto alle norme antiriciclaggio - dico che le norme
antiriciclaggio poi di fatto ti indirizzano verso il sistema che ha
una tracciabilità che è il sistema bancario.
Si dà atto che dalle ore 17,25 presiede il Vicepresidente
Lanièce.
Presidente
- Passiamo all'esame del testo.
La parola al Consigliere Sandri sull'articolo 1.
Sandri (PD)
- Tale provvedimento di legge credo sia
importante perché condivido in parte quello che ha detto
l'Assessore, dà una sterzata in senso moderno all'Amministrazione
regionale, che è sicuramente molto importante. Io ne ho visto più
che questa "boutade" sulla tracciabilità dei soldi
dell'Amministrazione regionale, ne ho visto invece un aspetto
interessante dal punto di vista economico, perché questo significa
ridurre di molto i costi dell'Amministrazione regionale. Non è un
caso che a livello nazionale ed internazionale si sta dimostrando
in questi mesi come l'uso del contante comporti degli enormi costi
della società che, se imparassimo di più ad usare il bancomat,
piuttosto che altri strumenti elettronici, consentirebbe di ridurre
notevolmente i costi della nostra società e questo potrebbe
tradursi in sviluppo. Faccio solo banalmente l'esempio che ognuno
di noi può fare: se vai a fare un bonifico in banca, sono 5 euro e
perdi un sacco di tempo, se lo fai da casa via "Internet", paghi 1
euro e ci metti molto meno tempo, quindi condividiamo la filosofia
della scelta. Il garantismo in quale senso è dovuto? È dovuto al
fatto che abbiamo ricevuto da parte di alcuni dipendenti regionali
delle lettere preoccupate perché non fosse prevista la possibilità
che su richiesta scritta...
(interruzione dell'Assessore Marguerettaz, fuori
microfono)
... l'emendamento scritto dal nostro gruppo ci sembra più
preciso di quello dell'Assessore, si possa ovviamente mantenere la
consegna in contanti, come è oggi, dello stipendio. Questo anche
perché purtroppo c'è una pessima abitudine da parte degli istituti
bancari di caricare sui conti correnti dei costi molto importanti,
allora con tale approvazione di questa legge chiedo all'Assessore,
visto che è proprietario di una banca, in qualche maniera... l'ex
Banca della Valle d'Aosta...
Marguerettaz
(fuori microfono)
- ... nella
BCC...
Sandri (PD)
- ... nella BCC qualcosa ci siamo dentro...
gli enti locali non ci sono, la Regione non c'è più niente, abbiamo
venduto tutto? Sicuro? Lei comunque ha molti amici alla BCC e
sarebbe interessante che la BCC, che è un'impresa valdostana,
trovasse il modo per i dipendenti regionali di fare dei conti
correnti che costino meno che non quelli di adesso per chi ricarica
lo stipendio, in modo da favorire. Naturalmente questo è un invito
che facciamo a tutte le banche che operano in Valle affinché
mantengano un profilo di tale genere. Credo sia importante perché
non si può obbligare la gente ad utilizzare questi strumenti e poi
di fatto mettergli una tassa, un balzello con i costi del conto
corrente. Da questo punto di vista, da BancoPosta a tutte le grandi
banche nazionali e le altre banche che operano sul territorio
regionale ci aspettiamo che tutte prendano in considerazione di
mettere a punto degli strumenti semplici, che costino poco e che
consentano di attuare pienamente tale disegno di legge.
Presidente
- La parola al Consigliere Bortot.
Bortot (Arc-VA)
- Anche noi volevamo fare 2 precisazioni.
Nel merito ritiriamo il nostro emendamento all'articolo 7, perché
ci è sufficiente la dizione preparata dall'Assessore. Il concetto
di tutela, di garanzia, di salvaguardia è riferito all'opportunità
dei dipendenti di scegliere fra il conto corrente o i contanti,
perché abbiamo un sacco di gente proprio che ideologicamente non ne
vuol sapere delle banche; allora dobbiamo offrire l'opportunità -
che poi è un diritto, non solo un'opportunità - al dipendente di
dire: "voglio i miei soldi in contanti, la mia busta paga per
volerne fare quello che voglio", anche perché non è che queste
banche siano poi così trasparenti e non voglio far perder tempo a
ripetere quello che ha detto il collega Sandri.
Seconda cosa: dal punto di vista dei costi dei conti correnti e
dei vari oneri, sarebbe opportuno che scendessero maggiormente in
campo le associazioni dei consumatori e le organizzazioni
sindacali, perché credo che le organizzazioni sindacali possano
contrattare i costi di un conto corrente con le banche e non le
banche individualmente salassarci e tartassarci come per esempio
fanno le società assicurative.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Volevo solo dire, per condividere,
perché la politica è una cosa che ha un suo rigore e una sua
sequenzialità, allora, siccome so che voi siete degli amanti del
"Governo Prodi" e del Viceministro Visco e siccome siete così
difensori, vi ricordo una norma che era stata introdotta, che
rientrava nelle norme anti-evasione. Lei sa che per tutte le
prestazioni che superavano i 100 euro era previsto il pagamento con
assegni? E lì il Consigliere Bortot è stato silenzioso, un silenzio
assordante! Come faceva Bortot che chiedeva ad un geometra una
valutazione per tutte le sue proprietà vicino a casa, per fare un
piccolo rilievo, a pagargli 120 euro se non aveva il conto
corrente? O aveva un contenzioso con il geometra oppure non lo
pagava, doveva fare una liberalità, perché la norma che aveva
introdotto Visco imponeva un pagamento con assegni per tutte quelle
prestazioni superiori a 100 euro. Rispetto a questo, dovreste
essere garantisti lo stesso, mi ha capito?
Presidente
- La parola al Consigliere Ottoz.
Ottoz (PdL)
- Senza essere un affezionato del Ministro
Visco e delle sue riforme fiscali, vorrei ricordare all'Assessore
alle finanze che qualunque cittadino con i soldi "in bocca" può
andare in una banca e farsi fare un assegno circolare dello stesso
importo gratuitamente e poi pagare il geometra, quindi il pagamento
comunque è fattibile...
Marguerettaz
(fuori microfono)
- ... sempre
tramite banca...
Ottoz (PdL)
- ... ma non c'è bisogno di liberalità, si va
in banca, si danno i soldi, si preleva l'assegno e si paga.
Presidente
- Pongo in votazione l'articolo 1:
Consiglieri presenti, votanti e favorevoli: 31
Il Consiglio approva all'unanimità.
Presidente
- Pongo in votazione l'articolo 2:
Consiglieri presenti, votanti e favorevoli: 32
Il Consiglio approva all'unanimità.
Presidente
- Pongo in votazione l'articolo 3:
Consiglieri presenti, votanti e favorevoli: 32
Il Consiglio approva all'unanimità.
Presidente
- All'articolo 4 ci sono gli emendamenti n. 2,
n. 3 e n. 4 del "PdL".
La parola al Consigliere Frassy.
Frassy (PdL)
- Illustrerò l'emendamento n. 2, che è
quello che sostituisce il comma 1 dell'articolo 4. Nel comma 1 di
cui chiediamo la sostituzione si dice che la Regione è autorizzata
a concedere la rateizzazione a richiesta del debitore qualora
ricorrono circostanze motivate e prevede un massimo di 60 rate
mensili. Ovviamente i concetti che evidenziamo come elementi di
debolezza in questa previsione legislativa sono 2:
"qualora
ricorrano motivate circostanze"
che, non essendo individuate
neppure come principio e come criteri, lasciano una discrezionalità
totale all'Amministrazione regionale e alla struttura che è
preposta ad esprimere un parere sulla concessione della
rateizzazione; per verifica comparata delle normative in materia di
rateizzazione, dai debiti previdenziali ai debiti dell'erario, non
esiste un potere discrezionale di questa natura. La rateizzazione è
concessa o non è concessa a seconda che ricorrano determinati
presupposti, che possono essere il perfezionamento di un piano di
ammortamento, possono essere situazioni predeterminate. È perciò
molto pericoloso che andiamo ad ipotizzare una rateizzazione
totalmente discrezionale da parte della struttura che dovrà
occuparsene e questo è il primo elemento di dubbio che poniamo su
tale comma 1. Successivamente nell'andare a leggere l'articolato
notiamo che non c'è nessun riferimento all'avvio della procedura
esecutiva. Sapete bene che quando l'amministrazione pubblica, in
questo caso la Regione, si trova a dover incassare un credito, ci
possono essere diverse situazioni rispetto allo stato del debitore,
che può essere adempiente, riceve l'avviso di pagamento, riceve
l'avviso di mora, riceve l'ingiunzione di pagamento e
spontaneamente ritiene di adempiere o pagando completamente
l'importo dovuto, o chiedendo la rateizzazione, che, come qui si
dice, gli può essere concessa. Ci sono anche dei debitori che
invece non pagano, obbligando l'ente creditore a procedere alla
cosiddetta "procedura esecutiva", ossia a mettere in atto una serie
di atti amministrativi e giudiziari che consentano il recupero
coattivo dell'importo dovuto. È evidente che questo tipo di
procedura esecutiva comporta una dilazione dei tempi, di
conseguenza un maggior danno in capo all'ente creditore procedente
e comporta quale altro elemento negativo per l'ente procedente
degli oneri, delle anticipazioni di spese che poi non sempre
riescono ad essere completamente recuperati.
Noi allora nel riscrivere il comma 1 dell'articolo 4, fatto
salvo il principio che il pagamento rateale possa essere concesso,
anzi possa essere sempre concesso e non quando ricorrano motivate
circostanze, perché la motivazione si lascia scrivere e peggio
ancora interpretare... perciò riscriviamo questo comma dicendo che,
a richiesta del debitore, c'è un diritto in capo al debitore di
ottenere la rateizzazione, ma questa richiesta va fatta prima che
l'amministrazione abbia messo in moto la procedura esecutiva. Non
so se posso fare un esempio con il campo scolastico: esiste nel
campo scolastico soprattutto in questi ultimi tempi il "bonus"
della giustificazione, durante l'interrogazione gli insegnanti
accettano le giustificazioni dei ragazzi impreparati, se fanno la
richiesta di giustificazione prima che l'insegnante li chiami,
perché, una volta che sono chiamati, la giustificazione non è più
plausibile, il senso è questo. Prevediamo una possibilità di
rateizzazione fino a 24 rate mensili, che riteniamo una
rateizzazione ordinaria e subordiniamo in questa ipotesi un maggior
periodo di rateizzazione fino a 60 rate solo con la presentazione
di una garanzia fideiussoria. È ovvio che la garanzia fideiussoria
crea un maggiore onere in capo al debitore, ma è altrettanto ovvio
che la posizione del debitore è una posizione di difetto rispetto
all'amministrazione e il fatto che questa posizione di difetto
venga ulteriormente dilatata e dilazionata nel tempo è giocoforza
che debba comportare maggiori garanzie in capo all'Amministrazione
regionale e qualche onere in più in capo al debitore. Anche perché
altrimenti mi domando per quale motivo in Valle vi siano dei
cittadini che paghino, perché il modo in cui voi avete scritto il
comma 1, e poi andremo a vedere i commi successivi, è un invito a
tutti i Valdostani a non pagare i debiti con l'Amministrazione
regionale. Chi è così fesso da pagare tutto e subito, quando si può
pagare dopo forse senza interessi, senza garanzie, senza che vi sia
l'obbligo di fare la domanda prima che venga attivata la procedura
esecutiva? Penso che vada distinto il rapporto del cittadino
valdostano che in maniera corretta intrattiene i suoi rapporti di
debito con l'ente pubblico rispetto al cittadino valdostano che
approfitta delle difficoltà della burocrazia e dei suoi tempi
lunghi per dilazionare il suo debito nei confronti della pubblica
amministrazione. Ecco perché riteniamo che il comma 1 dell'articolo
4 come lo abbiamo riscritto noi sia corretto nei confronti non solo
dell'amministrazione pubblica, perché ne fa i suoi interessi, ma
anche nei confronti della stragrande maggioranza dei cittadini che
pagano! E devo dire che tutto sommato non è merito del nostro
gruppo questa riformulazione del comma 1, perché ci siamo limitati
a mutuare con una sintesi le tante norme che sono sparpagliate
nella legislazione dello Stato. Non esiste norma nella legislazione
dello Stato, che non preveda un percorso un po' più rigido e un po'
più a garanzia per l'amministrazione pubblica creditrice a fronte
di una richiesta di rateizzazione. Visto che qui il ragionamento
non può e non deve essere politico, e sottolineo "non deve essere
politico" perché non dobbiamo entrare nell'ottica che la
riscossione dei crediti dell'Amministrazione regionale possa essere
subordinata a considerazioni più o meno benevole a seconda di chi è
il malcapitato debitore, anche perché di debitori questa
Amministrazione ne ha parecchi e di debitori illustri ne ha anche
qualcheduno, allora riteniamo che debba essere in maniera puntuale
definito il percorso della rateizzazione.
Se l'Assessore mi dimostrerà che il nostro emendamento, che
riscrive il comma 1 dell'articolo 4, è tecnicamente inaccettabile
perché non è sostenibile dalla struttura pubblica, che è
tecnicamente inaccettabile perché crea un pregiudizio in capo al
cittadino contribuente, se mi dimostrerà che comunque sia non si
creano delle sperequazioni nel modo in cui è scritto il testo che
vogliamo emendare, siamo i primi a essere disponibili a ritirare
questo emendamento, ma, poiché riteniamo di aver approfondito la
materia anche con un'analisi comparata con le fonti normative
sull'argomento riscossione, incassi e pagamenti negli enti
pubblici, insistiamo affinché questo emendamento possa trovare
accoglimento, perché è un emendamento che va a favore della
pubblica amministrazione, che va a riconoscere che i cittadini che
pagano devono avere un trattamento diverso rispetto ai cittadini
che non pagano. Pensiamo che considerazioni diverse in una materia
di questo tipo si prestino a valutazioni che esulano dalla politica
e dall'analisi tecnica per sconfinare in un giudizio di tipo
etico.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Non voglio intraprendere con lei un
dibattito da fine giurista quale non sono, cercherò di spiegare
perché non accettiamo il vostro emendamento: primo, non ci capisce
perché non si debba accettare una rateizzazione dopo l'avvio
dell'azione esecutiva. Abbiamo una situazione dove
l'Amministrazione deve cercare tutti gli strumenti per recuperare
quant'è il suo credito, quindi se così come parla... anche nella
finanziaria dello Stato, il contribuente e il cittadino... si
trovano in un momentaneo stato di difficoltà e anche con un'azione
esecutiva avviata... se lo strumento della rateizzazione lo mette
nella condizione di poter assolvere al suo obbligo, perché non
concederglielo? Limitare la possibilità di fare una rateizzazione
solo prima dell'avvio dell'azione esecutiva quindi non ci sembra
condivisibile, nel senso che se c'è la possibilità, perché non
farlo anche successivamente?
Secondo: la rateizzazione subordinata ad una fideiussione... non
voglio neanche mettermi a fare una valutazione su quale tipo di
fideiussione parliamo; parliamo di fideiussione bancaria,
assicurativa, o di cosa? Ma non solo, collega Frassy: nella lettura
dei commi successivi dell'articolo 4 vediamo che, nel caso di un
mancato pagamento della prima o di una rata successiva, il
contribuente decade dal beneficio della rateizzazione, quindi se
non adempie, ci troveremmo nelle condizioni di partenza e di fare
tutto quello che facevamo prima. La rateizzazione quindi non ci ha
indeboliti, ci ha tolto degli strumenti; se non paga, decade dal
beneficio della rateizzazione. Rispetto a questo, una fideiussione,
ripeto, generica, non così definita, riteniamo che debba essere
interpretata con la filosofia di mettere il contribuente nella
condizione... noi abbiamo un approccio molto pratico, non vogliamo
fare degli elenchi di cittadini che devono essere penalizzati, ma
devono essere dei cittadini che adempiono alle loro obbligazioni
con la certezza del caso, ma non riteniamo che, così come abbiamo
formulato la norma, si aprano le "maglie" per creare delle zone
franche dove ognuno fa quello che vuole, assolutamente! C'è un
piano di ammortamento, 60 rate; se non pagano, si decade dal
beneficio, in qualsiasi momento si può fare la rateizzazione,
pertanto riteniamo - non entro nel discorso compatibile/non
compatibile - che la nostra formulazione sia corretta.
Presidente
- La parola al Consigliere Frassy.
Frassy (PdL)
- Ascoltando la sua replica ho il dubbio di
essere stato equivocato, probabilmente non sono stato chiaro e
vorrei chiarire e precisare lo spirito che anima il nostro
emendamento. Premessa: siamo favorevoli a recuperare tutto quello
che va recuperato, non abbiamo mai detto, come lei lascia
intendere, che con questo emendamento l'Amministrazione non possa
recuperare. Siamo altrettanto favorevoli - e questa è la parte
seconda della premessa - a concedere le rateizzazioni, perciò
recuperiamo tutto e concediamo la facoltà di rateizzare. Diciamo
anche come inciso non secondario, distinguiamo fra chi paga quando
deve pagare e chi paga quando vuole, distinguiamo, nel senso che
non siamo...
Marguerettaz
(fuori microfono)
- ... quando
può...
Frassy (PdL)
- ... "quando può", Assessore, è molto
pericoloso e poi le do degli esempi sul "quando può". Se concediamo
la rateizzazione a procedura esecutiva avviata, sa cosa succede?
Due cose: i tempi amministrativi e giudiziari della procedura
esecutiva sono così lunghi che nella migliore delle ipotesi
comportano una presa di beneficio immeritata in capo a chi avendo
la possibilità di chiedere la rateizzazione nel momento in cui era
consapevole... come no?... mi lasci finire... le sto dicendo che
consente una presa di beneficio immeritata per chi aveva la
possibilità di chiedere la rateizzazione nel momento in cui sapeva
di non avere le risorse.
Vi è un dato molto più delicato: nel frattempo coloro che sono
già in difficoltà - parliamo magari di imprenditori - possono
fallire e nel momento in cui falliscono se questi crediti
dell'amministrazione pubblica sono dovuti a canoni, a locazioni...
l'amministrazione pubblica si mette in coda come tutti gli altri
creditori e partecipa alla ripartizione dell'attivo, se attivo c'è
nella procedura fallimentare. Il fatto di consentire la
rateizzazione a procedura avviata perciò consente un ampliamento
dei termini di incasso con il rischio di incappare in situazioni
fallimentari e le porto gli esempi. Tutta la gestione, che
evidentemente le sfugge, dei canoni di locazione degli immobili ad
uso industriale ha comportato un periodo di minimo 1 anno e mezzo,
2 anni per andare a fare la ricognizione sui crediti maturati, gli
interessi calcolati, al fine di attivare un piano di rientro; nel
frattempo alcuni di questi sono falliti, le faccio l'elenco dei più
recenti: "Balzano", "Tecdis"... Non venga a dire allora, Assessore,
che il nostro emendamento è ininfluente. Il nostro emendamento è un
dovere a cui dobbiamo provvedere nel momento in cui legiferiamo la
possibilità di rateizzare, siamo per la rateizzazione, va bene, ma
non possiamo permettere che la rateizzazione venga chiesta in corso
di procedura esecutiva. Perché questo? Perché se noi retrocediamo
il momento della rateizzazione a prima dell'avvio della procedura
esecutiva, guadagniamo non mesi, anni, perché i tempi
dell'amministrazione pubblica regionale sommati ai tempi della
giustizia italiana si misurano ad anni e vuol dire che andiamo a
rendere incerto il recupero di quelle risorse: ecco qual è il
motivo del nostro emendamento. Non accoglierlo ci sembra un gesto
di irresponsabilità rispetto al dovere che abbiamo come pubblici
amministratori di ottimizzare le procedura che portino all'incasso
di crediti che l'amministrazione pubblica ha.
Presidente
- Pongo in votazione l'emendamento n. 2 del
"PdL", che recita:
Emendamento
All'articolo 4 il comma 1 è così sostituito:
"1. Fatto salvo quanto previsto dalla normativa vigente in
materia di pagamento rateale delle sanzioni amministrative
pecuniarie e dei debiti di natura tributaria, la Regione è
autorizzata a concedere su richiesta del debitore - da effettuarsi
a pena di decadenza prima dell'avvio della procedura esecutiva - la
rateizzazione del debito, fino ad un massimo di ventiquattro rate
mensili. È possibile ottenere una dilazione per un periodo maggiore
sino a sessanta rate soltanto previa presentazione di garanzia
fideiussoria.".
Consiglieri presenti: 29
Votanti: 26
Favorevoli: 4
Contrari: 22
Astenuti: 3 (Ferraris, Fiou, Venturella)
Il Consiglio non approva.
Presidente
- Pongo in votazione l'emendamento n. 3 del
"PdL", che recita:
Emendamento
All'articolo 4 il comma 2 è così sostituito:
"2. La rateizzazione è concessa subordinatamente al
versamento preliminare di un acconto del 15% delle somme dovute e
alla sottoscrizione del piano di ammortamento che deve contenere
l'addebito degli interessi per il ritardato pagamento conteggiati
sul T.U.S..".
Consiglieri presenti: 32
Votanti: 25
Favorevoli: 4
Contrari: 21
Astenuti: 7 (Bortot, Ferraris, Fiou, Fontana Carmela, Sandri,
Squarzino Secondina, Venturella)
Il Consiglio non approva.
Presidente
- Pongo in votazione l'emendamento n. 4 del
"PdL", che recita:
Emendamento
All'articolo 4 il comma 2 è così sostituito:
"2. La rateizzazione è concessa subordinatamente alla
sottoscrizione del piano di ammortamento che deve contenere
l'addebito degli interessi per il ritardato pagamento conteggiati
sul T.U.S..".
Consiglieri presenti: 32
Votanti: 25
Favorevoli: 4
Contrari: 21
Astenuti: 7 (Bortot, Ferraris, Fiou, Fontana Carmela, Sandri,
Squarzino Secondina, Venturella)
Il Consiglio non approva.
Presidente
- Pongo in votazione l'articolo 4:
Consiglieri presenti: 32
Votanti e favorevoli: 28
Astenuti: 4 (Frassy, Lattanzi, Ottoz, Tibaldi)
Il Consiglio approva.
Presidente
- Pongo in votazione l'articolo 5:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 6:
Consiglieri presenti, votanti e favorevoli: 34
Il Consiglio approva all'unanimità.
Presidente
- All'articolo 7 vi è l'emendamento n. 24 del
"PD" e l'emendamento n. 1 dell'Assessore Marguerettaz.
La parola al Consigliere Sandri.
Sandri (PD)
- Per chiedere il ritiro dell'emendamento
dell'Assessore, nel senso che
"in via ordinaria"
vuol dire
la stessa cosa, ma ritengo che sia più esplicito quello che abbiamo
presentato e che recita:
"o per contanti su richiesta del
dipendente"
; credo che questa sia una dizione meno criptica e
che potrebbe essere più utile da inserire nel testo.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Una risposta dovuta. Riteniamo che
l'emendamento presentato sia da un punto di vista di tecnica
legislativa assolutamente più pertinente, senza fare dei giri di
parole, quindi l'indirizzo è quello di creare un percorso, come ha
detto lei prima, che consenta di velocizzare le procedure.
"Su
richiesta del dipendente"
sembra invitare a fare delle
richieste, quindi manteniamo l'emendamento che è stato peraltro già
trasmesso anche al Difensore civico, per dare delle risposte e
delle rassicurazioni ai dipendenti che avevano dei dubbi.
Presidente
- Pongo in votazione l'emendamento n. 24 del
"PD", che recita:
Emendamento
All'articolo 7, al termine del comma, sono aggiunte le
parole: "o per contanti su richiesta del dipendente".
Consiglieri presenti: 31
Votanti e favorevoli: 4
Astenuti: 27 (Borre, Caveri, Cerise, Cesal, Charles Teresa,
Comé, Ferraris, Fiou, Frassy, Isabellon, La Torre, Lanièce,
Lattanzi, Lavoyer, Maquignaz, Marguerettaz, Ottoz, Pastoret,
Praduroux, Rini, Salzone, Stacchetti, Tibaldi, Vicquéry, Viérin
Adriana, Viérin Laurent, Viérin Marco)
Il Consiglio non approva.
Presidente
- Pongo in votazione l'emendamento n. 1
dell'Assessore Marguerettaz, che recita:
Emendamento
Al comma 1 dell'articolo 7, dopo la parola "avviene" sono
inserite le
 seguenti: ", in via ordinaria,".
Consiglieri presenti e votanti: 31
Favorevoli: 26
Contrari: 5
Il Consiglio approva.
Presidente
- Pongo in votazione l'articolo 7 nel testo
così emendato:
Articolo 7
(Pagamento di stipendi)
1. Il pagamento degli stipendi a carico del bilancio della
Regione avviene, in via ordinaria, mediante accreditamento sul
conto corrente bancario o postale indicato dal creditore ovvero
mediante gli altri mezzi disponibili sui circuiti bancario e
postale, secondo la scelta operata dal creditore medesimo.
Consiglieri presenti: 34
Votanti e favorevoli: 30
Astenuti: 4 (Fontana Carmela, Sandri, Squarzino Secondina,
Venturella)
Il Consiglio approva.
Presidente
- All'articolo 8 l'emendamento n. 5 del "PdL"
è stato ritirato.
Pongo in votazione l'articolo 8:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 9:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 10:
Consiglieri presenti, votanti e favorevoli: 34
Il Consiglio approva all'unanimità.
Presidente
- La parola al Consigliere Frassy, per
dichiarazione di voto.
Frassy (PdL)
- Esprimeremo un voto di astensione su
questo disegno di legge, perché riteniamo che non sia stato
affrontato con la dovuta attenzione quello che riteniamo essere un
nodo cruciale non da poco, la questione che è stata oggetto di
illustrazione sull'emendamento n. 2 del nostro gruppo, che andava a
sostituire il comma 1 dell'articolo 4 in relazione alle modalità e
le tempistiche per conseguire il pagamento rateale. Riteniamo che
questa norma non sia una norma secondaria, riteniamo che l'aver
omesso un approfondimento e l'aver omesso quelle cautele che
andavamo a suggerire nel nostro emendamento possano essere fonte di
un pregiudizio dell'interesse della pubblica amministrazione e di
conseguenza reputiamo di non poter condividere questa impostazione,
motivo per cui ci asterremo.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Solo per ringraziare gli uffici
dell'Assessorato, che hanno svolto un lavoro prezioso, facendo
tutti gli approfondimenti del caso e dando al Consiglio la
possibilità di analizzare un testo di legge innovativo. Ringrazio
il relatore e ringrazio la maggioranza per aver sostenuto il
disegno di legge.
Presidente
- Pongo in votazione il disegno di legge nel
suo complesso:
Consiglieri presenti: 34
Votanti e favorevoli: 30
Astenuti: 4 (Frassy, Lattanzi, Ottoz, Tibaldi)
Il Consiglio approva.
