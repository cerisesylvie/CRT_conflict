Classificazione
ACQUE



Oggetto del Consiglio n. 1163 del 22 aprile 2015 - Resoconto
OGGETTO N. 1163/XIV - Interpellanza: "Modalità di attuazione
delle competenze del Demanio idrico".
Presidente -
Per l'illustrazione, la parola al
Consigliere Gerandin.
Gerandin (UVP)
- Merci Président.
La nostra interpellanza nasce dal fatto che è ormai dal 2001 che
la Regione Valle d'Aosta ha le competenze per quello che riguarda
l'Agenzia del demanio idrico e, a quanto ci risulta, fino al 2006
queste competenze non sono state esercitate dalla Regione e
ultimamente ci risulta che siano richiesti i pagamenti di canoni a
privati, a Comuni, a consorzi di miglioramento fondiario con cinque
anni di arretrato. Ora, la nostra interpellanza vuole capire il
motivo per cui si è partiti così in ritardo e se si ritiene quanto
meno congruo richiedere cinque anni di arretrati. Soprattutto noi
vorremmo capire in questo momento di assoluta difficoltà come mai
si voglia far valere l'arretrato di cinque anni, perché a noi
risulta così...poi non so se mi risponderà l'Assessore o il
Presidente, ma ci confermeranno che...o quanto meno chiederemo
conferma sui dati di cui siamo a conoscenza, vale a dire che questi
importi significano circa 400 mila euro annui di canoni, se
facciamo per cinque anni, significa 2 milioni di euro che noi
chiederemo alla collettività valdostana. Lo chiederemo a privati in
un momento di assoluta difficoltà per quello che riguarda aziende e
privati, lo chiederemo agli Enti locali, di cui conosciamo le
difficoltà, quando da una parte hanno l'obbligo di rispettare il
Patto di stabilità, noi chiediamo loro cinque anni di arretrati per
quello che riguarda i canoni del demanio idrico, in un momento in
cui...cito, per quello che riguarda gli Enti locali, anche la
relazione con cui il Presidente Giordano del CELVA ha chiuso il suo
mandato amministrativo dicendo che bisogna ridare dignità agli Enti
locali. Ebbene, se questa è la dignità che diamo agli Enti locali,
che sono stati penalizzati fortemente da una serie di manovre
finanziarie regionali che hanno tolto risorse...ebbene, noi adesso
chiediamo loro anche cinque anni di arretrati. Per non arrivare poi
ai consorzi, i consorzi sono veramente la ciliegina sulla torta,
nel senso che abbiamo azzerato loro i trasferimenti, non hanno più
trasferimenti e adesso gli andiamo a chiedere cinque anni di
arretrati. Con cosa pagheranno questi qua i cinque anni di
arretrati? Se volevamo cancellare i consorzi, c'era un'altra
strada, dicevamo che l'esperienza dei consorzi era finita, per cui
si prendeva atto che dovevano sparire e sparire a seguito di
quest'applicazione di legge, perché dico questo? Perché comunque
all'interno della legge regionale n. 12 del 10 aprile 1997 è
previsto, per quello che riguarda gli enti che operano senza fine
di lucro, di applicare l'articolo 6, comma 4, che prevede
l'esenzione per questi soggetti che operano senza fine di lucro,
vale a dire...io ritengo che in quest'elenco ci siano sicuramente i
Comuni, qualcuno mi spieghi come mai i Comuni operano a fine di
lucro e non penso che i consorzi siano enti assoggettabili ai fini
di lucro, per cui l'interpellanza è molto chiara: si chiede se il
Governo regionale ritiene che i consorzi siano tra gli enti che
operano senza fine di lucro - per cui gli si chiede di applicare
l'articolo 6, comma 4, vale a dire l'esenzione per i consorzi, già
in gravi difficoltà economiche - e si chiede anche, qualora non si
ritengano i consorzi enti che operano senza fini di lucro, se il
Governo regionale intenda modificare la legge in oggetto e indicare
espressamente i consorzi tra coloro ai quali il canone può non
essere richiesto. È il minimo sindacale in una situazione economica
drammatica come quella della Valle d'Aosta in cui queste difficoltà
a noi risulta sono state segnalate sia ai dirigenti di riferimento,
ma anche all'Assessore di riferimento, senza che nessuno in questo
momento si sia mosso per ovviare a questo problema, per cui la
richiesta è molto chiara, vogliamo una risposta, vogliamo un
impegno e vogliamo soprattutto che Comuni e consorzi in questo
momento non vengano gravati di ulteriori difficoltà economiche,
perché ci pare veramente un messaggio poco comprensibile quello di
continuare a fare cassa con chi in questo momento dovrebbe operare
per lo sviluppo della Valle d'Aosta, per il futuro della Valle
d'Aosta, dopo che abbiamo tagliato loro le risorse e dopo che li
abbiamo penalizzati nelle varie finanziarie che si sono susseguite
in questi anni. Grazie.
Si dà atto che dalle ore 11,10 assume la presidenza il
Vicepresidente Rosset.
Rosset (Presidente) -
Per la risposta, ha chiesto la
parola l'Assessore Baccega, ne ha la facoltà.
Baccega (SA)
- Sì, grazie Presidente.
Devo dire che l'affermazione che le competenze dell'Agenzia del
Demanio idrico a partire dal 2001 dovevano essere esercitate
direttamente dalla Regione Valle d'Aosta non è proprio così
corretta. Mi spiego meglio: l'articolo 86 del decreto legislativo
n. 112 del 31 marzo 1998 "Conferimento di funzioni e compiti
amministrativi dello Stato alle Regioni e agli Enti locali in
attuazione del capo I della legge 15 marzo 1997", e tutte le
successive modifiche, ha trasferito alle Regioni la gestione del
demanio idrico ivi compresa la determinazione di introito e la
destinazione dei relativi canoni, prevedendo che le Regioni a
Statuto speciale procedessero mediante apposita norma di
attuazione. In quel periodo era in fase di esame e di discussione
una norma di attuazione, poi approvata con il decreto legislativo
del 16 marzo 1999, che all'articolo 1, primo comma che affermava:
"sono trasferite al Demanio della Regione tutte le acque
pubbliche utilizzate ai fini irrigui o potabili, compresi gli alvei
e le pertinenze relative"
. Questa è la premessa.
Entriamo nel merito delle risposte ai quesiti. In merito al
quesito n. 1: secondo l'interpretazione dell'Agenzia del Demanio di
Aosta, la Regione ha competenza solo sulle acque e i relativi alvei
e pertinenze utilizzate ai fini irrigui o potabili e questo è stato
appositamente specificato dalla norma di attuazione. La riscossione
dei canoni su tutto ciò che non è ai fini irrigui o potabili,
pertanto, spetta allo Stato in quanto proprietario e non alla
Regione in quanto concessionaria. Questa posizione è stata
estremamente difesa dall'Agenzia del Demanio che, probabilmente
perché la dismissione degli uffici di Aosta era in corso, aveva
acconsentito che alla riscossione dei canoni demaniali provvedesse
la Regione, iniziando anche molto lentamente a trasferire le
pratiche. Faccio il percorso perché è importante che ci sia
chiarezza su questo. In questo senso il 14 maggio 2003 è stato
siglato un apposito accordo con l'Agenzia del Demanio, che però
solo con verbale di consegna del 14 marzo 2006 ha formalmente
trasferito alla Regione 345 fascicoli relativi alle occupazioni e
alle superfici appartenenti al Demanio idrico. Solo da quella data
è stato quindi possibile prendere cognizione delle effettive
occupazioni e quantificare i canoni concessori. Nel 2006, appunto,
è stata costituita la struttura regionale Servizio Gestione risorse
e Demanio idrico, che aveva poi prelevato tutte queste
competenze.
Per quanto concerne l'aspetto riguardante la congruità della
richiesta del versamento dei canoni non corrisposti relativi agli
ultimi cinque anni, si sottolinea che questa è una situazione che è
dettata dal vigente quadro normativo. L'amministrazione creditrice
è tenuta a richiedere tutti i canoni arretrati anche se il debitore
può eccepire l'intervenuta prescrizione per quelli risalenti a più
di cinque anni, ma gli ultimi cinque anni vanno comunque
corrisposti. Voglio evidenziare al Consiglio che il mancato
introito dei canoni demaniali dovuti in assenza di disposizioni
legislative che ne dispongano l'esenzione si configura quale danno
erariale e pertanto è perseguibile dalla Corte dei Conti.
Quesito n. 2: diciamo che già negli scorsi anni i rappresentanti
del CELVA, lei era all'epoca Presidente...aveva perorato la causa
di esenzione dal pagamento dei canoni concessori...con lei,
Consigliere Gerandin, che ha illustrato l'interpellanza...in
ossequio a disposizioni di cui all'articolo 6 recante il regime dei
beni della Regione autonoma Valle d'Aosta, quando il concessionario
è un ente che opera senza fini di lucro e l'uso è assentito per
perseguire finalità riconosciute dalla Regione di interesse
pubblico, il canone non può essere richiesto. Tuttavia la Giunta
regionale aveva assunto all'epoca la decisione di non procedere
all'esenzione del pagamento dei canoni demaniali anche per quelle
occupazioni destinate al soddisfacimento di un interesse pubblico.
Sottolineo a questo proposito che il canone non viene richiesto per
le occupazioni determinate dall'opera di presa delle acque e dai
relativi manufatti accessori, nonché per l'opera di scarico delle
acque inutilizzate in ossequio al principio che le concessioni di
derivazione d'acqua sono rilasciate a titolo gratuito. Sono invece
soggette al pagamento del canone tutte quelle occupazioni che non
riguardano opere di presa o manufatti di scarico, per esempio:
ponti, passerelle di attraversamento dei torrenti, strade poderali
e via dicendo. Viste tali condizioni per le quali si procede
all'introito dei canoni, pertanto un'eventuale esenzione anche per
alcune categorie potrebbe creare qualche problema dal punto di
vista del danno erariale. La Giunta non è comunque insensibile, non
è stata insensibile alle richieste. Con la deliberazione n. 1712
del 25 ottobre 2013 è venuta incontro alle esigenze degli Enti
locali e delle loro associazioni disponendo di esentare questi
solamente dal versamento dei depositi cauzionali posti a garanzia
della corretta gestione dei beni appartenenti al Demanio idrico, al
fine di non immobilizzare del capitale che poteva essere
vantaggiosamente utilizzato dagli Enti locali stessi per scopi di
natura pubblica.
Quesiti n. 3 e n. 4: diciamo che, con riferimento a queste due
questioni, non tutte le occupazioni del Demanio idrico da parte dei
consorzi di miglioramento fondiario sono soggette a pagamento di un
canone demaniale, in particolare sono soggette a canone solo le
occupazioni dovute ad attraversamento sotterraneo o in via aerea
degli alvei dei corsi d'acqua o delle superfici demaniali
attualmente liberate dalle acque. Sono già escluse dal pagamento
dei canoni invece le occupazioni dell'alveo dei torrenti e delle
loro pertinenze da parte dei manufatti per il prelievo d'acqua
irrigua e per lo scarico dell'acqua inutilizzata. Tale esenzione
opera in relazione al principio che la concessione di derivazione
di acque pubbliche costituisce il titolo per effettuare
l'occupazione delle aree del Demanio idrico per l'insediamento dei
manufatti facenti parte dell'impianto derivatorio. Il relativo
onere per l'utilizzazione permanente di dette aree si intende
quindi compreso nel canone inerente alla concessione di
derivazione. Poiché le concessioni di derivazione d'acqua sono a
titolo gratuito in forza dell'articolo dello Statuto speciale della
Valle d'Aosta, ne consegue che anche le occupazioni dei manufatti
di presa e di scarico delle acque sono disposte a titolo gratuito.
Sono altresì esentati dal pagamento del canone relativo alle
occupazioni permanenti del Demanio idrico i titolari di concessioni
di derivazioni di acque pubbliche rilasciate ad esclusivo utilizzo
irriguo e potabile per la sola parte relativa ai manufatti
derivatori e opere di restituzione.
Fatte queste considerazioni, quindi va detto che comunque
abbiamo fatto una serie di riunioni di approfondimento con
l'Assessore Testolin e riteniamo che queste considerazioni diano
già delle risposte importanti.
Presidente -
Per la replica, chiede la parola il
Consigliere Gerandin, ne ha la facoltà.
Gerandin (UVP)
- Grazie Presidente.
Assessore, capisco che lei si trovi in palese difficoltà a
giustificare delle decisioni, delle scelte del Governo regionale,
della Giunta che veramente non trovano nessun presupposto. Poi che
lei mi ricordi che ero Presidente del CELVA quando abbiamo chiesto
di esentare i Comuni dal pagamento...me lo ricordo benissimo, anche
perché era una richiesta che aveva, glielo posso assicurare, un
motivo molto chiaro, nel senso che andavamo verso quel discorso
delle difficoltà del rispetto del Patto di stabilità. Avete
ritenuto di non concedere quest'esenzione, avete detto:
"sospendiamo quello che è il discorso legato alla cauzione"
,
ma la cauzione sappiamo benissimo che è una partita di giro, nel
senso che io impegno delle risorse che poi vengono svincolate, ma
non è questo il problema! Io penso che in questo momento la Regione
non possa fare esattamente quello che lo Stato fa verso la Regione:
avere un sistema vessatorio verso gli Enti locali e verso i
consorzi. Ora, non ha senso questo! Non ha senso! Perché che lei mi
dica che ha ricostruito...che non è dal 2001 che avete le
competenze, beh, non ha fatto altro che confermare quanto detto, è
dal 2001 che vi sono le competenze, le avete esercitate dal 2006,
ma perché ci avete messo cinque anni a far transitare 135 faldoni,
a costituire un ufficio? E dal 2006 fino a poco tempo fa che cos'è
stato fatto? Ditemi che cos'è stato fatto in quest'ufficio, perché
lei mi ha detto che l'ufficio è stato costituito nel 2006 con 345
fascicoli.
Ora, io vorrei capire cos'è stato fatto in questo lasso di
tempo, perché le sembra normale che adesso si vengano a chiedere
cinque anni indietro, 2 milioni di euro! Tra l'altro, non mi ha
risposto, non mi ha quantificato se i nostri dati sono corretti,
che equivalgono a 400 mila euro all'anno, che moltiplicati per
cinque fanno 2 milioni di euro, che chiediamo in un momento di
difficoltà economica ai nostri cittadini, alle nostre imprese, ai
privati, ai Comuni e ai consorzi quando li abbiamo ridotti sul
lastrico. Ora, la domanda è molto precisa, Assessore: noi vogliamo
un impegno da parte sua nell'Esecutivo di dire che i consorzi, come
gli Enti locali, sono esentati e si applica
tout court
il
comma 4, perché il comma 4, glielo rileggo Assessore, così almeno
evitiamo il discorso del danno erariale, dice:
"quando il
concessionario è un ente che opera senza fini di lucro, e l'uso è
assentito per perseguire finalità riconosciute dalla Regione di
interesse pubblico, il canone può non essere richiesto"
. Ora,
mi dica cos'è all'interno dell'attività di un Comune che non è di
interesse pubblico! Allora, veramente non ci siamo, eh, su
questo...il minimo che si possa fare è riconoscere per i Comuni e i
consorzi quest'interesse pubblico! È inutile che continuiate a fare
cassa, anche perché - e ritorno all'interpellanza del mio collega
Ferrero prima - avete mica avuto lo stesso riguardo, eh, con chi è
concessionario di derivazione d'acqua. Chiederete anche a questi
cinque anni di arretrati? È curioso saperlo, perché comunque al di
là di tutto c'è il danno erariale anche per questo, non è che per
qualcuno c'è il danno erariale e per qualcuno perché è in una
fascia protetta può permettersi magari di dire: "benissimo,
prestiamo più attenzione a quei poveri consorzi che magari gli
chiediamo 5 mila euro di arretrati", che non li hanno, sono stati
ridotti al lastrico per scelta! A questi glieli
chiediamo...incassare da certificati verdi per
sovrapproduzione...no, per questi abbiamo il tempo, perché? "Perché
l'Ufficio sanzioni non ha ancora concluso l'iter, perché il 2014 è
ancora in esame"...ma non si fa così! La Valle d'Aosta non può
avere due pesi e due misure! Questi sono soggetti che vanno
esentati perché non hanno nessun fine di lucro e se ritenete che
abbiano fine di lucro, dimostratecelo per favore! Allora, veramente
apriamo una partita tutta nuova in cui i consorzi e gli Enti locali
valdostani hanno fini di lucro, però non ha senso andare a scrivere
una legge che prevede espressamente la possibilità di esentare
queste due categorie. Fate lo sforzo, nessuno vuole polemizzare più
di tanto, mettete una pietra tombale sopra, perché tanto alla fine
il vero problema è che anche se queste risorse le incassate, non le
potete spendere perché non avete risolto il Patto di
stabilità...non le spendete comunque, fate cassa senza poterle
spendere e magari evitate a qualcuno di rispettare il Patto di
stabilità, perché in questo momento 2 milioni di arretrati non sono
bazzecole.
Presidente -
Punto 13 all'ordine del giorno.
