Classificazione
FINANZA REGIONALE E LOCALE
Programmazione



Oggetto del Consiglio n. 2921 del 8 novembre 2023 - Resoconto
OGGETTO N. 2921/XVI - Inizio della discussione generale
sull'approvazione del Documento di Economia e Finanza Regionale
(DEFR) per il triennio 2024-2026.
Bertin (Presidente) -
Punto n. 6 all'ordine del giorno.
Sono stati depositati dieci emendamenti da parte del gruppo PCP, un
emendamento da parte del Gruppo Misto e un emendamento del gruppo
Rassemblement Valdôtain. Sono inoltre stati depositati 24 ordini
del giorno da parte del gruppo della Lega, 6 ordini del giorno da
parte del gruppo di Forza Italia, 14 ordini del giorno del gruppo
di Rassemblement Valdôtain ed infine 14 ordini del giorno del
gruppo PCP.
Mi dicono che sono stati depositati in questo momento ulteriori
5 ordini del giorno da parte del Gruppo Misto. La discussione
generale è aperta. Interviene il Presidente della Regione.
Testolin (UV) -
Grazie Presidente. Il DEFR è lo strumento
di avvio del ciclo di programmazione, inteso nel senso più ampio
del termine, ovvero comprendente, oltre al bilancio di previsione,
il piano integrato d'attività e organizzazione (PIAO), la legge
d'assestamento di bilancio e il rendiconto.
Il Documento di Programmazione Finanziaria, che oggi siamo
chiamati ad esaminare, sintetizza e quantifica gli oneri finanziari
che discendono dagli obiettivi e, per la prima volta, monitora
l'attuazione degli obiettivi scritti nel precedente DEFR,
risultando peraltro maggiormente rispondente all'assetto
organizzativo suddiviso per Assessorati e Dipartimenti, anche a
seguito delle modifiche introdotte dalla Giunta regionale con
deliberazione n. 189 del 6 marzo 2023.
Il Documento identifica negli obiettivi strategici le priorità
su cui dovrà concentrarsi l'attività di tutta l'Amministrazione,
con la consapevolezza della necessità di proseguire con le
molteplici attività e compiti che svolge la Regione ancorché
risultanti ordinari.
Tale approccio, inteso ad orientare l'attività amministrativa
per la priorità a misurarne i risultati, è coerente con i più
moderni modelli organizzativi, oltre a costituire una possibile
risposta ad un'esigenza sentita, sia dalla struttura
amministrativa, sia dai cittadini e dalle imprese.
Peraltro, la tendenza in atto nei documenti programmatori è
orientata a renderli più chiari e snelli per permettere
l'identificazione e l'assunzione di obiettivi qualificabili,
raggiungibili e misurabili. Tali linee sono state recepite nel
documento in esame.
Per giungere alla sua articolazione, il Documento di Economia e
Finanza Regionale è composto da cinque azioni così suddivise:
- la prima sezione comprende il quadro sintetico del contesto
economico-finanziario, il quadro istituzionale, presentazione
complessiva del sistema delle partecipazioni degli enti strumentali
e dell'organizzazione dell'Amministrazione ed un quadro
territoriale degli enti locali;
- una seconda sezione comprende invece il quadro tendenziale di
finanza pubblica regionale, il quadro delle risorse messe a
disposizione dei programmi al cofinanziamento europeo statale e
regionale ed il quadro delle risorse messe a disposizione dal PNRR
e dal PNC, Piano degli investimenti complementari;
- la terza sezione identifica gli obiettivi strategici: per ogni
singolo Assessorato viene proposta la presentazione delle attività
per il prossimo triennio, l'aggiornamento degli obiettivi DEFR
degli anni precedenti e sono indicati i nuovi obiettivi;
- la quarta sezione identifica invece gli indirizzi e gli altri
soggetti di rilevanza regionale alle società controllate, alle
società
in house
, alle società partecipate degli enti
strumentali;
- la quinta sezione predispone la pianificazione triennale dei
lavori pubblici, come già avvenuto per la predisposizione del DEFR
2023-2025 in relazione alla previsione di effettuare una puntuale
ricognizione dei lavori pubblici nell'ambito delle programmazioni
di settore in capo alle diverse strutture regionali.
È stata definita una tabella riepilogativa degli interventi che
si intendono avviare nel triennio di riferimento.
La pianificazione triennale dei lavori pubblici è stata
predisposta al fine di perseguire i seguenti obiettivi
strategici:
- costituire uno strumento di indagine della spesa di
investimento per i lavori pubblici, individuati nell'ambito delle
diverse programmazioni di settore, al fine del soddisfacimento di
un determinato bisogno che risulti propedeutico alla
predisposizione del bilancio regionale 2024-2026 e del correlato
programma triennale dei lavori pubblici;
- gestire il coordinamento tra il soggetto proponente e il
soggetto attuatore, quando non coincidenti, per programmare
l'attuazione degli interventi in funzione della reale capacità
realizzativa degli stessi;
- fornire uno strumento di valutazione per la definizione della
copertura finanziaria degli interventi in funzione delle priorità
di realizzazione della stima dei costi, del cronoprogramma di
attuazione e dello stato dei servizi tecnici eventualmente già
finanziati.
Giungendo all'esame più puntuale del DEFR 2024-2026, il tema
cardine in esso contenuto è rappresentato dalla sostenibilità a
medio-lungo termine, intesa in tutte le sue possibili declinazioni
e concretizzata negli obiettivi specifici di settore: la sicurezza
e il presidio del territorio, lo sviluppo economico ed energetico,
la dignità del lavoro, l'attenzione al sociale e al volontariato e
ai servizi alla persona.
Tali temi sono delineati in puntuali obiettivi individuati in 47
schede, fra nuove e già presenti nel presente documento ed oggetto
di aggiornamento, che cercherò di assumere per area di
competenza.
Proprio il tema della sostenibilità a medio-lungo termine, come
detto filo conduttore dell'intera costruzione, è particolarmente
rilevante e risulta essere trasversale a tutti i settori che la
Presidenza stessa coordina, ma anche trasversale tra le attività di
competenza dei diversi Assessorati.
Il ruolo chiave in tale ambito è rappresentato dalle strutture
di presidio del territorio, sia pubbliche, quali la Protezione
civile, il Corpo Forestale valdostano, il Corpo valdostano dei
Vigili del fuoco e il Soccorso alpino, sia private, quali
agricoltori e professionisti della montagna, ai quali deve essere
fornito adeguato sostegno.
Sempre nell'ottica della sostenibilità, la realizzazione di
iniziative volte a contrastare, ad arginare e a mitigare i dissesti
idrogeologici rappresenta una priorità, così come la messa in
sicurezza dei versanti, delle valli laterali ed il sostegno alle
opere viarie di collegamento, ciò in un'ottica trasversale, non
solo di sviluppo economico, di collegamento turistico, ma anche di
prevenzione e protezione civile.
Allo stesso modo, anche gli interventi sugli impianti di
risalita devono essere ricondotti ad un'ottica virtuosa di sviluppo
e di presidio del territorio, così come le azioni finalizzate alla
manutenzione del territorio per la loro indubbia trasversalità
nell'ambito economico, turistico e di sicurezza, dovranno essere
attivate anche attraverso un adeguato sostegno al mondo agricolo,
anche attraverso i Consorzi di miglioramento fondiario.
La valorizzazione e la promozione delle eccellenze territoriali,
dei prodotti enogastronomici del territorio rurale e del
savoir
faire
dei suoi operatori, oltre alla valorizzazione in senso
ampio delle risorse naturali, la salvaguardia delle foreste anche
mediante la gestione attiva e razionale al fine dello sviluppo
della filiera foresta-legno costituiscono gli obiettivi strategici
che ritroviamo nel campo agricolo e forestale.
Inoltre, anche in relazione ai recenti eventi ed alle criticità
che ne sono derivate, una profonda riflessione dovrà essere svolta,
al fine di porre delle concrete basi per delineare una politica
relativa alle vie di comunicazione transfrontaliere, caratterizzata
dall'obiettivo primario della garanzia della sicurezza della
circolazione ma anche della definizione di condizioni che
consentano una programmabilità di interventi e prospettive future
di sviluppo.
Altri punti qualificanti individuati dal DEFR sono rappresentati
dall'avvio della riforma dell'Amministrazione regionale delineata
dallo studio condotto dalla SDA Bocconi, da un'operazione
coordinata volta all'accelerazione dei processi di
digitalizzazione, dalla razionalizzazione della logistica delle
sedi e dall'utilizzo di strumenti normativi contrattuali,
organizzativi e formativi necessari per riportare l'Amministrazione
regionale all'altezza delle aspettative della comunità
valdostana.
Si effettueranno altresì le opportune valutazioni in merito
all'evoluzione della Società di Servizi Valle d'Aosta Spa e dei
servizi dalla stessa erogati al fine di ripensarne la struttura
giuridica, con particolare riferimento alle nuove esigenze di
erogazione dei servizi sociali, socio-assistenziali e
socio-educativi, anche attraverso la costituzione di un ente
strumentale, con la possibilità di estendere altresì agli enti
locali che dovranno in tal senso essere necessariamente coinvolti
nel percorso, l'ambito di azione del nuovo soggetto gestionale.
Sempre in ambito sociale, un ulteriore sostegno al mondo del
volontariato si potrà concretizzare attraverso l'individuazione di
spazi da mettere a disposizione delle associazioni, anche mediante
la valorizzazione del patrimonio edilizio regionale.
Evidente nel DEFR 2024-2026 è poi l'attenzione alla formazione
continua per le imprese, i percorsi di orientamento e di istruzione
e formazione professionale per i giovani, l'attenzione alle persone
in cerca di occupazione, alle persone con fragilità e svantaggiate,
mediante il rafforzamento della rete dei servizi, oltre che lo
sviluppo di progetti per l'inclusione lavorativa.
Il sostegno delle politiche industriali ed artigianali per
garantire il supporto alla realizzazione degli interventi necessari
per cogliere appieno le sfide della transizione verde digitale e lo
sviluppo delle comunità energetiche sono altri punti
qualificanti.
Lo sviluppo della mobilità sostenibile ed una particolare
attenzione alla rete di trasporti pubblici, mediante la definizione
di adeguate ed efficaci strategie, sono poi oggetto di particolari
attenzioni.
Nell'ambito della mobilità sostenibile, si intende proseguire
nella realizzazione della ciclovia baltea di fondovalle da
Courmayeur a Pont-Saint-Martin collegata con la rete ciclabile
nazionale, dando applicazione pratica ai lavori di completamento di
un asse ciclabile che percorra l'intero fondovalle regionale.
Per quanto concerne le politiche sanitarie, l'avvio delle opere
di realizzazione del nuovo Ospedale regionale rappresenta
condizione necessaria per la riorganizzazione complessiva della
sanità valdostana sotto i profili della qualità dei servizi resi
alla popolazione, delle risorse, delle strutture e della
valorizzazione del personale e degli ambienti di lavoro.
Il riordino dell'assistenza sanitaria territoriale rappresenta
un'altra priorità, così come saranno necessarie opportune
valutazioni rispetto alle nuove esigenze di erogazione dei servizi
sociali, socio-assistenziali e socio-educativi, oltre al sostegno
al mondo del volontariato attraverso l'individuazione di spazi da
mettere a disposizione delle associazioni operanti sul
territorio.
Con riferimento ai progetti innovativi, in particolare nel campo
della genomica, proseguiranno le collaborazioni con il Centro di
ricerca CMP3 VDA dedicato alle attività di ricerca e di
diagnostica, al fine di perseguire un modello votato alla medicina
personalizzata preventiva e predittiva.
Rappresentano poi altri obiettivi strategici, che ritroviamo nel
DEFR, il rafforzamento della cooperazione internazionale e
l'attenzione alla programmazione, specialmente nell'ambito dello
sviluppo e della valorizzazione delle aree montane, così come
rilevante risulta l'accelerazione e l'attuazione degli investimenti
pubblici regionali nell'ambito del PNRR e del PNC.
La pianificazione territoriale e la gestione delle acque del
demanio idrico sono presenti e ben declinati, caratterizzati come
sono, da trasversalità in plurimi settori.
Ben evidenziata negli obiettivi del competente Assessorato
risulta la costante azione in favore della coscienza, tutela e
conservazione del patrimonio storico culturale, dei beni materiali
ed immateriali, il paesaggio, l'architettura, le opere d'arte e il
plurilinguismo.
Proseguirà poi il consueto sostegno all'attività teatrale
professionale e amatoriale, nonché della musica nelle sue varie
forme, la valorizzazione della francofonia e delle lingue
minoritarie e il supporto ai centri di studio e promozione della
cultura sociale.
Per l'Università sono poi anni decisivi legati al completamento
del nuovo Polo universitario Testafochi, ex Caserme Zerboglio e
Giordano, ma anche al tema di sviluppo delle attività di didattica
e ricerca, per un maggior riconoscimento dell'Ateneo a livello
nazionale ed internazionale oltre che di coerenza rispetto alle
aspettative del territorio che lo ospita.
La logica di avere in Aosta una città universitaria resta uno
scopo importante, cui si accompagna una più spiccata vocazione
internazionale ed europea.
Per quanto concerne il turismo, fra gli altri obiettivi troviamo
la puntuale attenzione alle politiche di sviluppo turistico, la
realizzazione di un nuovo piano di
marketing
strategico
regionale e la prosecuzione delle azioni volte alla costituzione di
un marchio ombrello regionale.
Relativamente alla strategia da adottare per affrontare la
destagionalizzazione, occorre proseguire con le azioni guidate
dalla visione che mette al centro dello sviluppo il sistema
turistico regionale e della comunicazione della destinazione Valle
d'Aosta, la sua autenticità, che passa anche attraverso la
valorizzazione di tutte le forme di ospitalità che la nostra
Regione sa offrire.
Infine, un ultimo accenno in merito ad alcuni aspetti di
carattere istituzionale contemplati nel DEFR e riconducibili al
programma di Legislatura, nello specifico al rilancio del sistema
valdostano delle autonomie, disegnato dall'attuale normativa,
riportando in primo piano la concertazione politica tra Regioni ed
enti locali, all'esercizio della pienezza delle competenze
statutarie anche attraverso i lavori della Paritetica. Ciò al fine
di completamento dell
'iter
di approvazione delle norme di
attuazione già presentate, ma anche per la predisposizione di nuove
norme di attuazione.
Essenziale rimane poi il confronto con le altre Regioni e
Province autonome tendente a valorizzare le proprie prerogative in
parallelo al percorso normativo previsto per l'attuazione
dell'autonomia differenziata per le Regioni a Statuto
ordinario.
Inoltre, dovranno essere rinsaldati i rapporti istituzionali con
le altre realtà di confine, al di là della collaborazione in
essere, in relazione ai puntuali programmi e progetti.
Un primo passo a ciò finalizzato è stato effettuato con la
partecipazione al recente incontro del Comitato cooperazione
frontaliera italo-francese di Torino, di cui ho dato comunicazione
in apertura di seduta.
Per concludere, si evidenzia come gli obiettivi strategici
elaborati nel DEFR che ci accingiamo ad analizzare siano stati la
traccia fondante per l'allestimento del bilancio di previsione
2024-2026 recentemente scaricato dalla Giunta e adesso all'analisi
della Commissione competente, bilancio che in coerenza con la
traccia del DEFR che ho sinteticamente illustrato, si pone
l'obiettivo di dare attuazione operativa alle linee programmatiche
del prossimo triennio dell'Amministrazione regionale.
Presidente -
La discussione generale è aperta. Chi vuole
intervenire si prenoti. Si è prenotata la consigliera Minelli a cui
passo la parola.
Minelli (PCP) -
Grazie Presidente. La prima osservazione
sul DEFR 2024-2026 non può che riguardare la tempistica.
Quest'anno, anche per le sollecitazioni che abbiamo fatto fin dal
mese di aprile, il DEFR arriva alla discussione del Consiglio un
mese prima di quella sul bilancio di previsione, non in
concomitanza, o quasi, come purtroppo è sempre successo da quando
questo strumento è stato introdotto dalla normativa nazionale.
Un mese prima è un passo avanti, ma non siamo ancora a posto,
perché il DEFR non è stato approvato dalla Giunta entro giugno,
come da indicazioni nazionali, ma a fine settembre, esattamente il
29. Succede quindi che, oggi, ci troviamo a discutere e a votare il
DEFR, ma, nel frattempo, come è stato ricordato questa mattina, la
Giunta ha già approvato il disegno di legge per il bilancio di
previsione, la cui impostazione prescinde totalmente dalle
decisioni del Consiglio regionale che ancora non si conoscono
perché siamo qui a parlarne.
Il carattere programmatorio e d'indirizzo del DEFR rispetto al
bilancio non viene quindi rispettato neanche quest'anno e non è
solo un problema tecnico o di buona procedura amministrativa, ma è
anche un problema istituzionale, perché, di fatto, il potere
d'indirizzo del Consiglio rispetto all'elaborazione delle linee
guida per il bilancio viene a mancare.
È questo uno degli aspetti, non l'unico, che evidenzia
l'esistenza di un grande problema riguardante il ruolo del
Consiglio regionale: c'è infatti un ribaltamento di ruoli fra
Consiglio e Giunta, che dovrebbe invece essere semplicemente un
esecutivo degli indirizzi del Consiglio, mentre invece avviene il
contrario. La Giunta decide e il Consiglio ratifica; ma tornerò su
questo tema al termine dell'intervento.
Una seconda osservazione riguarda la particolare rilevanza che
riveste la manovra finanziaria che si sta facendo con questo DEFR e
tra poco con il bilancio.
Con questi due documenti ci proiettiamo a fine Legislatura e
anche oltre: l'orizzonte è il 2026 e ci si aspetterebbe quindi un
forte tasso di concretezza, operatività, programmazione e anche uno
slancio innovativo per concludere bene gli ultimi due anni, invece
questa preoccupazione non appare mai nel DEFR.
Una considerazione generale riguarda l'impostazione complessiva
del documento, che cambia ancora rispetto agli anni precedenti, in
particolare nella sezione terza, quella che è poi la parte
sostanziale.
Nei primi due DEFR approvati in questa Legislatura, tutta la
sezione terza portava come titolo: "Attuazione del programma di
Governo" e si indicavano le priorità di attuazione di un preciso
programma, quello presentato all'atto della nomina del presidente
Lavevaz e della sua Giunta.
Quest'ancoraggio al programma di Governo è scomparso
dall'impostazione del DEFR dello scorso anno. Ragionando su quel
documento, in occasione della discussione un anno fa, avevo
sottolineato quest'aspetto e avevo infatti detto: "Non c'è più un
ancoraggio ed un programma di Governo", anche perché questo
programma c'era ad ottobre 2020 e poi è stato accantonato.
Questo della scomparsa di un programma di maggioranza di Governo
è un dato politico importante: non abbiamo più gli obiettivi
prioritari del Governo ma abbiamo gli obiettivi strategici degli
Assessorati e dei Dipartimenti.
La discussione del DEFR dello scorso anno era avvenuta, come
sappiamo, in una situazione di notevole incertezza politica: non
c'era più la maggioranza formatasi dopo le elezioni del settembre
2020, non c'era ancora la nuova che esiste oggi e quindi era,
forse, anche comprensibile che non si parlasse di un programma di
Governo. Ora è passato un anno e c'è da tempo una nuova
maggioranza, eppure il DEFR viene nuovamente presentato senza
collegamento con un programma politico.
Gli obiettivi strategici, da 36 che erano, diventano 48, ma
sempre senza riferimenti stretti al programma di maggioranza.
Nell'impostazione del nuovo DEFR c'è comunque una novità
rispetto agli anni precedenti e cioè le schede degli obiettivi
strategici ora sono di due tipi: ci sono quelle che costituiscono
un aggiornamento delle precedenti, nell'altro DEFR, e poi ci sono
quelle con gli obiettivi nuovi.
È un'innovazione positiva, ma di tutta evidenza e ancora in
rodaggio, intanto perché gli obiettivi precedenti non sono oggetto
di un vero monitoraggio - si tratta di un semplice aggiornamento -
e poi perché i nuovi obiettivi, che dovrebbero essere la parte più
qualificante, non sempre vengono indicati.
Se analizziamo tutte le schede della sezione terza, ci rendiamo
conto che per lo più si tratta di obiettivi vecchi, elencati senza
grandi variazioni e ci sono anche dei settori in cui non c'è nessun
nuovo obiettivo.
Quello che voglio sottolineare è la mancanza di dinamicità e di
attenzione innovativa che purtroppo segna tutto il DEFR.
Passando ora dalle condizioni generali a quelle puntuali, mi
soffermerò in particolare sugli obiettivi nel settore di ambiente,
trasporti, energia e turismo, e anche in parte sulle società
partecipate, mentre per gli altri settori interverrà più
specificatamente la collega Guichardaz.
Un tema ambientalmente rilevante è quello della gestione dei
rifiuti solidi urbani.
Nel 2022 è stato approvato il nuovo Piano rifiuti che conteneva
anche la previsione di un puntuale monitoraggio sulla gestione dei
rifiuti stessi, azione importante e che non è richiamata nel DEFR,
così come non è richiamato e confermato l'obiettivo di arrivare
all'80% di raccolta differenziata entro il 2025.
Un'altra criticità notevole è rappresentata dal mancato
funzionamento dell'Osservatorio regionale sui rifiuti. Nel breve
periodo in cui ho ricoperto la carica di Assessore, l'Osservatorio
è stato convocato tre volte; dopo, non credo che ci siano state più
convocazioni.
Al di là della carenza di personale, fortemente sottolineata nel
DEFR dai funzionari del Dipartimento ambiente, necessario per
seguire i vari settori, manca un'indicazione politica precisa e
puntuale in questo senso; d'altronde, su tutta la materia dei
rifiuti e i grandi problemi connessi, il DEFR non dice nulla, è
silente.
Sull'energia: in questo campo la Valle d'Aosta si è posta un
grande obiettivo, quello di una radicale transizione energetica,
con l'ordine del giorno approvato all'unanimità nel 2019, e poi
declinato nella Road Map per una Valle d'Aosta Fossil Fuel Free al
2040, approvato con delibera 152 nel febbraio del 2021.
L'obiettivo è arrivare ad una Valle d'Aosta libera da
combustibili fossili entro il 2040, cioè fra 17 anni. Il problema è
che, ancora oggi, oltre il 60% dei consumi energetici è soddisfatto
con combustibili fossili e non c'è un'indicazione precisa delle
azioni per raggiungere quell'obiettivo, non c'è una tempistica.
Non abbiamo ancora esaminato, è vero, il testo del PEAR (Piano
Energetico Ambientale Regionale) approvato in Giunta dopo la
procedura di VAS (Valutazione Ambientale Strategica), ma nella
bozza dell'aprile 2023 c'era scritto, a pag. 167: "I
trend
attuali dei consumi energetici non sono compatibili con gli
sfidanti obiettivi Fossil Fuel Free al 2040 e vi è la necessità di
imprimere un'accelerazione delle azioni".
Peccato che nel DEFR questa necessità di accelerare per
raggiungere l'obiettivo non si è espressa; anzi, ci sono delle
affermazioni che consideriamo molto preoccupanti e che vanno nella
direzione opposta.
A pagina 155 si dice infatti - cito testualmente - che
l'obiettivo FFF al 2040 "è molto ambizioso e sono attese nei
prossimi anni criticità nel suo perseguimento. Alla data attuale
tuttavia è prematuro parlare di rispetto delle tempistiche o di
modifiche della strategia".
Per noi questa è un'affermazione assurda: bisogna parlare di
rispetto delle tempistiche, di quali decisioni prendere e bisogna
escludere modifiche alla strategia, cioè l'esatto contrario di
quello che ipotizza il nuovo DEFR.
Non è una cosa impossibile, ci sono in Europa vari Stati che
stanno seguendo rigorosamente un percorso di fuoriuscita dal
fossile.
Vengo alla norma di attuazione sulle concessioni idroelettriche:
la questione delle concessioni per derivazioni d'acqua a scopo
idroelettrico è un tema di straordinaria rilevanza, sia per la
politica energetica regionale, sia per un principio marcatamente
autonomista.
Attualmente noi, che pure siamo Regione Autonoma, siamo rimasti
l'unica Regione in Italia che non può legiferare in materia di
derivazioni d'acqua a scopo idroelettrico, mentre tutte le altre
Regioni lo possono fare, ne hanno la competenza e anche l'obbligo,
noi invece no e questo è paradossale. Per poterlo fare, per poter
approvare una legge regionale, bisogna che sia prima definita e
varata una norma di attuazione dello Statuto. Si tratta di una
norma di cui si sta parlando ormai quasi da un decennio e di cui
avevamo visto una bozza elaborata dalla Commissione paritetica nel
lontano 2019, ma che è rimasta "impantanata", come sappiamo, nelle
crisi politiche, nazionali e regionali. Una bozza della cui
evoluzione sappiamo poco.
Nel testo del 2019 c'era un principio fondamentale: si affermava
infatti che nel trasferire alla Regione Autonoma la competenza a
legiferare in materia di concessioni, si indicava una griglia di
possibilità nelle procedure da seguire, fra cui la possibilità
della riassegnazione delle concessioni in scadenza, anche senza
gare, ma se ciò avveniva a favore di una società interamente
pubblica e operante al servizio del territorio regionale.
A nostro avviso nel DEFR, sulla norma di attuazione e sui suoi
contenuti, non c'è una formulazione sufficientemente netta e
determinata. É una questione cruciale e quindi su questo punto
proporremo un ordine del giorno affinché ci sia un impegno preciso
per arrivare presto alla norma e con precisi contenuti.
Un'ultima osservazione in campo energetico riguarda il punto
sull'idrogeno. L'idea di utilizzare l'idrogeno per il trasporto
pubblico è sbagliata, non secondo noi, ma secondo la maggioranza
degli autorevoli esperti del settore. Cerco di spiegare il perché:
qualche anno fa c'era l'opinione corrente che le batterie sarebbero
state adatte solo per mezzi leggeri come le automobili, mentre per
tutti i mezzi pesanti sarebbe stato necessario utilizzare
tecnologie basate sull'idrogeno.
Nel frattempo però le batterie hanno fatto passi da gigante, per
cui ora la batteria con 400-500 kW consente ad un autobus di
percorrere da 300 a 400 chilometri senza dover ricaricare, per cui
è stabilito che le batterie riescono a soddisfare le esigenze del
trasporto pubblico urbano ed extraurbano.
L'utilizzo dell'idrogeno nel TPL (Trasporto Pubblico Locale) è
quindi da escludere perché sarebbe energeticamente un grande
spreco. L'idrogeno è un vettore di energia preziosissimo, ma
bisogna utilizzarlo laddove non ci siano altre possibilità di
immagazzinare energia in modo più efficace, per esempio
nell'aviazione o nel trasporto marittimo.
È ancora più prezioso nell'industria metallurgica, siderurgica e
chimica; saranno questi i maggiori consumatori di idrogeno, anche
in sostituzione del gas. Pensiamo, per esempio, ad un utilizzo
dell'idrogeno alla Cogne, ma non per gli autobus, come invece viene
affermato nel DEFR.
Tutti gli esperti ci dicono oggi che non possiamo permetterci di
sprecare idrogeno nei trasporti terrestri: su questo presenteremo
un emendamento.
Vengo alle aree naturali protette: nel DEFR, a pagina 153, si
evidenza giustamente che nel corso del 2023, finalmente, con un
decreto del Presidente della Regione da tempo atteso, si è attuato
un ampliamento del Parco del Mont Avic, includendo territori
situati nel Comune di Fénis.
Tale ampliamento non può però considerarsi terminato, visto che
anche i Comuni di Pontey e di Châtillon avevano a suo tempo
espresso attenzione ed interesse per un'eventuale estensione del
Parco.
Sul punto, la formulazione del DEFR secondo noi è inadeguata e
in tal senso presenteremo un ordine del giorno.
Un'altra importante area naturale, che è inserita nella Rete
Natura 2000, ma che è minacciata da un progetto devastante, è
quella del Vallone di Cime Bianche.
Nel nuovo DEFR avete inserito un'affermazione che io reputo
sconsiderata: indicate infatti, a pagina 194, come obiettivo
strategico l'avvio dell'
iter
autorizzatorio di fattibilità
tecnico-economica per il collegamento intervallivo di Cime
Bianche.
È un'affermazione che, in sostanza, vuole essere un via libera
alla progettazione dell'impianto; la fattibilità tecnico-economica
è infatti il primo livello della progettazione di un'opera pubblica
a cui segue il progetto esecutivo; il definitivo, nel nuovo Codice
appalti, non c'è più.
La progettazione di un'opera come questa, però, deve essere
avviata solo se la fase preliminare degli studi di sostenibilità
ambientale, economica e giuridica del progetto si è esaurita, e se
si è esaurita con una valutazione positiva; ma noi non siamo in
questa situazione.
Negli anni scorsi la società Monterosa ha speso 400 mila euro,
soldi regionali, per uno studio propedeutico e preliminare alla
valutazione di fattibilità del collegamento intervallivo, ma questo
studio preliminare, ponderoso, di oltre mille pagine, non è stato
ancora oggi oggetto di una valutazione, né da parte delle
Commissioni competenti, né da parte del Consiglio.
Si può essere tendenzialmente favorevoli o contrari rispetto al
progetto, ma non si possono saltare dei passaggi. Qui si fa un
salto mortale, perché il Consiglio non si è espresso sullo studio
preliminare e si vuole passare alla progettazione di fattibilità
tecnico-economica.
Ricordo anche che in tutti i DEFR approvati dall'inizio della
Legislatura, in tutti e tre i DEFR, è stata ripetutamente affermata
la centralità del Consiglio nella valutazione preliminare della
sostenibilità del progetto, affermazioni che ora sono dimenticate e
bypassate
. Avete fatto un errore grave ad inserire nel DEFR
una formulazione che dà l'avvio alla progettazione senza che si sia
conclusa la fase valutativa precedente. Un errore che deve essere
corretto.
Mi rivolgo anche al Presidente del Consiglio che dovrebbe essere
il garante del funzionamento dell'Assemblea: come è possibile
ritenere ammissibile una formulazione che salta un passaggio
amministrativo fondamentale, che ignora il diritto e il dovere del
Consiglio di pronunciarsi su uno studio preliminare?
Noi, per quanto ci riguarda, abbiamo esaminato nel dettaglio
tutto il materiale e abbiamo raccolto sufficienti elementi per
considerare negativo il progetto d'attraversamento del Vallone, ma
anche chi fosse tendenzialmente favorevole dovrebbe richiedere una
procedura corretta e rispettosa di tutti i passaggi
istituzionalmente doverosi. Presenteremo noi un emendamento su
questo punto.
Vengo ai trasporti: a pagina 94 c'è un'affermazione che
costituisce un'opzione favorevole alla realizzazione di una seconda
canna al Tunnel del Monte Bianco.
Anche in questo caso, si evidenzia un netto contrasto con quello
che il Consiglio ha più volte affermato; tra il 1999 e il 2012 il
Consiglio regionale ha approvato sei documenti che esprimevano una
linea chiara e costante, che si può riassumere in tre punti: non
raddoppio del Tunnel, riduzione del traffico di TIR rispetto alla
situazione precedente al 1999, necessità di trasferire su corridoi
ferroviari il trasporto merci attraverso le Alpi.
A nostro avviso, è necessario proseguire su questa linea e
mettere in atto le azioni opportune, anche in collaborazione con i
Comuni francesi, per ridurre progressivamente il traffico pesante
che attraversa le valli del Monte Bianco, che è fonte costante di
pericolo, congestione ed inquinamento.
Credo che in Valle d'Aosta dovremmo confrontarci più seriamente
con questi Comuni contrari alla seconda canna, favorevoli ad una
riduzione del transito e ad un potenziamento del servizio di
trasporto della ferrovia che attraversa la vallata e poi arriva in
Svizzera, fino a Martigny, il Mont-Blanc Express. Da noi invece si
dice e si fa esattamente il contrario: seconda canna, più TIR e
abbiamo anche chiuso la ferrovia Aosta/Pré-Saint-Didier.
Non è opportuna una riflessione attenta su questa diversità di
atteggiamento? Non è importante un confronto transfrontaliero con i
Comuni della Vallée dell'Arve?
Per quanto riguarda la ferrovia, e parlo della tratta
Aosta-Ivrea, siamo ovviamente soddisfatti per quello che c'è
scritto nel DEFR: sì alla elettrificazione e anche ad ulteriori
interventi di velocizzazione della linea fino a Chivasso. Bene che
si parli esclusivamente di acquisto di treni elettrici, ponendo
fine all'improvvida stagione dei treni bimodali.
L'elettrificazione della tratta Ivrea-Aosta è una grande opera e
siamo orgogliosi di aver dato un contributo per il suo inserimento
nel PNRR, nonostante il diffuso scetticismo, quando non l'aperta
ostilità di molti.
È un'opera fondamentale, anche se non certo l'unica, per avere
un servizio ferroviario migliore utile alla comunità valdostana e
anche alla fruizione turistica della nostra regione, ma c'è un
altro capitolo ferroviario su cui, invece, il DEFR è latitante,
totalmente silente: nulla si dice sulla Aosta/Pré-Saint-Didier,
eppure c'è una legge regionale, approvata all'unanimità, che ne
prevede la riattivazione dopo la sciagurata decisione di chiusura
del 2015.
C'è un accordo quadro Regione-RFI del 2017 che ha stabilito la
riapertura ed ha istituito un apposito tavolo tecnico per definire
gli atti necessari per realizzare i lavori.
L'opera è inserita nel Piano industriale 2022-2031 delle
Ferrovie dello Stato e ha concluso la fase della progettazione di
fattibilità tecnico-economica, quindi si potrebbe completare la
fase di progettazione e avviare la realizzazione delle opere
necessarie; eppure qui è tutto fermo e non dipende solo dalle
ferrovie: manca la spinta convinta della Valle d'Aosta e
quest'assenza di volontà politica è confermata dal DEFR, che
neppure la cita la tratta Aosta/Pré-Saint-Didier, ed è
un'impostazione che noi non possiamo accettare.
Nel DEFR c'è un accenno alle politiche tariffarie nel trasporto
pubblico locale: si afferma che si sperimenteranno nuove politiche
tariffarie e anche oggi avremo all'ordine del giorno un disegno di
legge sul tema.
È un aspetto importante, questo, che noi condividiamo; crediamo
anche che si debba andare oltre ed arrivare ad una carta
résident
che consenta a tutta la popolazione valdostana di
viaggiare su tutti i mezzi di trasporto pubblico ad un costo
fortemente ridotto. Ci deve essere infatti una forte incentivazione
all'uso del mezzo pubblico, superando l'attuale predominio
dell'auto, che è stato per anni anche incentivato dalla politica
dei buoni benzina e che fa sì che oggi siamo, probabilmente, la
regione europea con il maggior numero di auto in proporzione agli
abitanti.
All'aeroporto sono dedicate nel DEFR due righe: "Completamento
dell'aerostazione, pieno rilancio dello scalo". Sappiamo tutti che
il grande edificio che si sta costruendo non verrà utilizzato
tout court
come aerostazione, cioè come luogo di attesa dei
passeggeri in attesa di imbarcarsi, per il semplice motivo che non
esistono voli di linea e non esiste un traffico passeggeri
all'aeroporto di Aosta. La grande aerostazione concepita vent'anni
fa è il residuo di una visione dell'aeroporto sostenuta dal
masterplan
del 2004, che prevedeva uno scalo commerciale con
un numero di passeggeri che andava da 24 mila a 100 mila.
Per attuare questo faraonico piano, si sono spese enormi risorse
ma il risultato è stato nullo e dal 2009 non ci sono voli di linea,
neanche quell'Aosta-Roma durato pochi anni, che doveva
rappresentare l'inizio di una grande stagione commerciale.
Nel 2015 il Consiglio regionale, con una risoluzione apposita,
ha chiesto di rivedere il masterplan: sono passati otto anni, il
nuovo masterplan non c'è e non è stato neppure presentato all'esame
del Consiglio; non si è voluto presentare un atto di indirizzo su
cui da Assessore avevo fortemente insistito, per esplicitare
chiaramente che cosa si vuole fare dell'aeroporto e
dell'aerostazione e il DEFR nulla dice.
Un'ultima considerazione sui trasporti non può non riguardare il
Piano regionale dei trasporti, un Piano previsto da una legge che
risale al 1997. Sono 26 anni che ignoriamo quanto previsto da una
legge regionale ed operiamo senza un Piano trasporti. Per fortuna
abbiamo votato nel 2019 il programma strategico di interventi per
la ferrovia che, almeno nel settore ferroviario, ha cercato ed è
riuscito a mettere una toppa all'assenza di un piano generale.
L'unica cosa che si dice nel DEFR sul Piano regionale dei
trasporti è a pagina 112 e cioè che ci sarà un aggiornamento dello
stesso. Osservo che la terminologia è del tutto impropria, perché
non esiste a tutt'oggi nessun piano, quindi che cosa aggiorniamo?
Non c'è niente da aggiornare: c'è un incarico alla società TPS,
affidato nel 2017, c'è una bozza di piano consegnata nella
primavera del 2019 ed aggiornata all'inizio del 2021, tenuta a
lungo ferma a mio avviso anche in modo mirato e strumentale,
sottoposta poi a VAS (Valutazione Ambientale Strategica) solo nel
2022 e che non vedrà la luce neanche nel 2023.
Vedremo se entro fine Legislatura si arriverà ad una conclusione
e soprattutto a quale conclusione, a quale piano, a quali
scelte.
Sul turismo una breve osservazione: è singolare la dichiarazione
a pagina 178, con cui si afferma che il nuovo modello di
organizzazione turistica, di cui si parla da anni, non ha potuto
essere individuato per l'avvicendamento degli Assessori al turismo
e per un periodo di vacanza del dirigente di settore.
Insomma, non si è fatto nulla e allora adesso si decide di
rinunciare a definire un nuovo modello organizzativo e si punta su
un nuovo ulteriore piano di
marketing
che, questa volta,
viene definito strategico; una sterzata improvvisa che è
sorprendente e non ben motivata.
Sull'istituzione della nuova figura degli accompagnatori di
media montagna, come abbiamo affermato durante la discussione della
legge, noi riteniamo che costituisca in termini generali un
potenziamento dell'offerta turistica ed una promozione delle
professionalità della montagna ma manteniamo tutte le riserve
esplicitate circa la definizione del profilo e delle competenze
degli AMM, che sono in contraddizione con vari pronunciamenti a
livello giuridico, in particolare per quanto riguarda la
definizione del profilo professionale.
Allo stesso modo, ribadiamo le nostre riserve sulla costruzione
ex novo
della Maison de la montagne nella zona della torre
piezometrica, che non è stata preceduta da alcuna valutazione e
comunicazione su possibili soluzioni alternative.
Una considerazione particolare merita poi il tema del turismo
inclusivo, declinato nel DEFR in un'unica direzione: quella dello
sci e della pratica degli sport invernali; un'impostazione
fortemente riduttiva rispetto sia alle potenzialità della nostra
regione a livello sportivo, turistico, ricreativo e culturale, sia
alle richieste proposte che sono venute e vengono dalle
associazioni di tutela dei diritti delle persone con disabilità.
Sul tema presenteremo degli ordini del giorno.
Vengo alle società partecipate, in particolare alla CVA: nella
sezione IV, indirizzi regionali sulle società partecipate, riveste
particolare rilevanza il punto sulla Compagnia valdostana delle
acque, società controllata al 100% dalla Regione tramite
Finaosta.
Come avviene per tutte le società controllate direttamente o
indirettamente, che sono dodici, la legge prevede che sia proprio
il DEFR ad individuarne gli indirizzi strategici e, in effetti, nel
documento troviamo un elenco di obiettivi strategici da perseguire
per ogni società; questo si verifica per Finaosta, per INVA, per
SITRASB, per SIV per Società Autoporto e per tutte le società
controllate, tutte salvo CVA.
Per la Compagnia valdostana delle acque, fatte alcune
considerazioni generiche sulle sue caratteristiche, si afferma che
gli obiettivi strategici sono quelli già indicati nel DEFR
2023-2025.
Ripeto, è un'eccezione, perché per tutte le altre undici società
gli obiettivi sono indicati.
Se poi andiamo a leggere gli obiettivi per CVA nel DEFR
2023-2025, ci accorgiamo che alcuni punti sarebbero da aggiornare e
altri non sono più da perseguire perché sono stati realizzati.
Allora cosa confermiamo?
La realtà è che l'omissione non è casuale, ma frutto di una
narrazione portata avanti per tutto il 2023, e anche prima, secondo
cui CVA sarebbe una società sottratta al controllo e al potere di
indirizzo della Regione, tanto che sul recente Piano strategico è
stato definito
senza interlocuzioni con la Regione; è una
narrazione alimentata dai vertici di CVA
ed assecondata
dalla Giunta, ma che non corrisponde alla situazione giuridica.
Com'è noto, su questo punto abbiamo chiesto come gruppo
consiliare regionale un approfondimento giuridico al professor
Caruso
da cui è emerso che, e cito la conclusione: "La
riconducibilità di CVA al novero delle società quotate di cui
all'articolo 2 del TUSP (Testo unico in materia di società a
partecipazione pubblica), benché determini una significativa
riduzione degli oneri pubblicistici altrimenti prescritti per le
altre società a partecipazione pubblica, non interferisce né sui
vincoli direttamente posti in capo alla Regione, né sui poteri di
indirizzo e controllo ricavati dall'ordinaria disciplina
civilistica".
La Regione quindi non solo può, ma deve indicare nel DEFR gli
obiettivi strategici che CVA deve perseguire. A tal fine, abbiamo
predisposto un emendamento integrativo, che illustreremo al momento
della discussione, che indica sei obiettivi strategici da
perseguire.
In conclusione e riassumendo il ragionamento che ho cercato di
fare, i punti salienti per un giudizio sul DEFR, non esaustivi
perché ci sarebbe molto altro da dire, sono i seguenti: siamo in
presenza di un serio problema istituzionale, un'inversione di ruoli
tra un Consiglio che dovrebbe indirizzare le scelte ed una Giunta
che dovrebbe agire con un esecutivo, ma avviene il contrario.
Come ho detto a titolo esemplificativo, citando quanto si
afferma nel DEFR sul Tunnel del Monte Bianco, su Cime Bianche e su
CVA ci sono delle fughe in avanti, frutto di decisioni di Giunta e
di intese politiche che
bypassano
il Consiglio regionale.
Non è la prima volta che succede e non è una novità ma, non per
questo, si tratta di un dato meno preoccupante; anzi, lo è
particolarmente, per il fatto che questo avviene adesso quando ci
ritroviamo con un Presidente del Consiglio eletto in una lista
progressista che dovrebbe valorizzare il ruolo del Consiglio ed
invece asseconda degli atteggiamenti mortificanti dei poteri
dell'Assemblea.
Da un punto di vista strettamente personale, mi permetta di
dirglielo apertamente Presidente Bertin: questa è anche per me una
forte delusione. Ormai dovrei esserci abituata ma, ogni volta, mi
sconcertano certe sue involuzioni politiche, alcune delle quali
macroscopiche.
Siamo in presenza di un DEFR di ordinaria amministrazione, senza
sforzi di innovazione, disancorato da un programma di Governo che,
anche per questo o forse proprio per questo, appare fragile,
contraddittorio e superficiale in troppi punti.
Ci sono poche scelte chiare e fra quelle poche, alcune sono per
noi decisamente sbagliate e dannose. Le ho già indicate, ma le
ripeto: l'opzione della seconda canna al Monte Bianco, il ritardo
rispetto all'obiettivo di una Valle d'Aosta Fossil Fuel Free al
2040, il ritardo nell'impostazione di una corretta gestione dei
rifiuti solidi urbani, la fuga in avanti sul progetto funiviario di
Cime Bianche, la previsione di significativi investimenti per
produrre idrogeno da utilizzare nel trasporto pubblico locale,
l'assenza di indirizzi e controllo rispetto a CVA, il perdurante e
preoccupante silenzio sulla norma di attuazione dello Statuto per
le concessioni idroelettriche.
Questo per quanto riguarda i settori che io ho esaminato, a cui
si aggiungono quelli altrettanto numerosi ed importanti di cui
parlerà la collega Guichardaz.
Su quasi tutti questi punti presenteremo degli emendamenti o
degli ordini del giorno, nel tentativo comunque di offrire un
contributo, con lo scopo di migliorare certi aspetti e di
modificare alcune parti e nella convinzione che ogni Consigliere
abbia il diritto-dovere di pronunciarsi, in particolare sui
documenti programmatori, anche quando è minoranza della minoranza,
come mi è stato più volte ricordato, o anche quando rappresenta
quelli che sono considerati gli ultimi.
Presidente -
Il consigliere Aggravi si è prenotato: ha
facoltà di intervenire.
Aggravi (RV) -
Grazie Presidente, per fare alcune
considerazioni riguardo
-
come abbiamo già detto
-
al
più importante documento programmatorio dell'Amministrazione
regionale.
Cercherò successivamente di toccare una serie di aspetti più
programmatici, invece mi collego direttamente rispetto ad un
passaggio che non era previsto nelle mie intenzioni, ovvero prendo
spunto dall'affermazione fatta dal Presidente che è stata riportata
dalla stampa nel corso della presentazione del bilancio di
previsione.
Non era attesa perché
-
come già abbiamo avuto modo di
dire
-
mi sarei aspettato che questa, al di là della sua
approvazione formale in Giunta (quella è l'organizzazione dei
vostri lavori), si fosse fatta successivamente alla discussione in
quest'Aula relativamente al Documento di Economia e Finanza, almeno
per rispettare non tanto le nostre persone ma la dignità degli
stessi documenti, perché se è programmatorio e deve essere poi in
qualche modo condiviso, è giusto che questo momento di
condivisione, ancorché positiva o negativa, ci debba essere.
Il Presidente in un passaggio ha detto: "Il tema strategico è la
sostenibilità a medio- lungo termine che abbiamo già anticipato nel
DEFR".
Nella presentazione del bilancio previsionale, il Presidente ha
più volte citato, almeno da quello che abbiamo appreso dalla
stampa, il tema della sostenibilità nel medio-lungo termine; su
questo io sono pienamente d'accordo con lui.
La sostenibilità è il tema strategico non soltanto di questo
bilancio o di quel bilancio, ma di tutti i bilanci di previsione e,
più in generale, anche delle programmazioni.
Come poi la sostenibilità sia dimostrata in un documento di
previsione, questo è tutto un altro grande programma. Vorrei
partire infatti da una parte importante e fondamentale per quello
che riguarda le programmazioni, ovvero quello che è ricompreso
all'interno della sezione II: il quadro tendenziale di finanza
pubblica regionale. Sostanzialmente, quanto abbiamo a disposizione
per poter fare le cose, per poter programmare. All'interno ci sono
dei passaggi molto importanti che, secondo me, sono direttamente
collegati alle valutazioni di sostenibilità dei programmi, delle
promesse, delle idee e delle valutazioni che poi successivamente
vengono descritte.
Ci sono tre elementi del quadro tendenziale che, secondo me,
devono essere ben valutati; non so se ci permettano già di
comprendere la sostenibilità nel medio-lungo periodo di quello che
vogliamo dire, ma sicuramente nel breve periodo ci danno una
fotografia fatta di tre elementi molto importanti.
Il titolo I, ovvero le entrate correnti di natura tributaria: si
riscontra un significativo aumento sul 2022. Questo è rappresentato
all'interno del documento e ci è stato rappresentato nel corso
delle audizioni come fortemente influenzato da due elementi: il
primo riguarda l'Iva; è banale ma - lo sappiamo - siamo nel mezzo
di quello che si potrebbe chiamare "uno sciame inflazionistico"
che, in realtà, non è ancora passato; l'Iva si applica sui prezzi e
sappiamo benissimo che, se l'inflazione sale, si trova ovviamente a
braccetto come convitata l'Iva.
Viene citata l'annosa questione del rincaro dei costi
dell'energia, dei prezzi in generale: siamo nel mezzo di uno sciame
inflattivo, c'è ovviamente un aumento del gettito di
quest'imposta.
Va detto che - come spesso ho anche già avuto modo di dire -
l'aumento del gettito che deriva dall'Iva ha poi un convitato di
pietra, o meglio, una mano invisibile che non è di aiuto
all'economia ma fa un altro mestiere, ovvero nello stesso momento
aumenta i costi anche per l'Amministrazione regionale, quindi
l'effetto positivo delle maggiori entrate - almeno per chi ritiene
che le imposte siano bellissime, io non sono pienamente d'accordo
con quello che disse un ex buonanima Ministro delle finanze - è
questo.
Ci sono anche delle valutazioni di significatività relative
all'aumento delle entrate dovuto all'importo dell'IRES (imposta sui
redditi delle società) versata che, come altri elementi del titolo
I, sono fortemente influenzati dai piccoli numeri della Valle
d'Aosta, quindi dai piccoli operatori; ovvero quelli che sono i
grandi contributori di IRES incidono pesantemente, questo nelle
valutazioni.
Questo può essere positivo, ma dall'altro lato ci fa capire la
debolezza del nostro sistema, perché se, per assurdo, dovessero
venire meno alcuni di questi grandi contributori, il nostro gettito
ovviamente ne risentirebbe molto ed in maniera tutt'altro che
marginale.
Il secondo elemento importante è il titolo III, quindi le
entrate extratributarie, che sul 2022 sono pesantemente in aumento.
Io sto sempre facendo un raffronto rispetto almeno all'ultimo
triennio; preferisco il medio periodo perché sul lungo periodo
sappiamo che le cose sono molto più complicate.
Qui abbiamo una significatività degli introiti dovuti dai canoni
idroelettrici, quindi abbiamo avuto un momento di aumento.
C'è una terza voce che, se vogliamo, è la più significativa
perché in realtà, almeno come variazione, ne parliamo e continuiamo
a parlarne in tutti i documenti, c'è un pesante aumento di risorse
di provenienza esterna che arrivano dall'Unione Europea e
soprattutto dal PNRR.
È nel titolo IV che vengono iscritte queste risorse; sul 2022 si
vede un significativo aumento e questo ci dice che c'è una
significativa dipendenza da una fonte esterna di quelle che sono le
fonti di finanziamento. Questo ci dice anche che queste fonti di
finanziamento non sono pienamente governabili dall'ente regionale
perché sono sì cose anche positive, ma sono finanziate sulla base
di progetti e sulla base di sollecitazioni che non sono definite
totalmente in autonomia da
chez nous
, ma arrivano da altro.
Sappiamo benissimo che comunque si parli di fondi, che siano
europei o che arrivino dal PNRR, gli stessi derivano dalla risposta
a dei progetti che sono costruiti sulla base di bandi e di
sollecitazioni che non sono direttamente collegate ai nostri
desiderata
, più o meno positivi o comunque più o meno
condivisibili.
Questa voce sul 2022 è significativa e lo sarà in prospettiva
anche sul resto del quadro tendenziale, considerato poi - ma su
questo condividiamo, un po' come fossero (lo dico brutalmente, ma
almeno si capisce) spese condominiali complessive - quello che sarà
il peso del PNRR; il PNRR non è totalmente un "cammino di salute"
perché è un debito sotto un'altra forma e che, alla fine della
fiera, poi qualcuno lo dovrà pagare. Noi quindi stiamo posticipando
un debito che comunque pagheremo, tra l'altro non potendo
utilizzare i soldi come riteniamo più opportuno, ma sulla base
comunque di un ancoraggio rispetto a dei progetti e dei bandi che
non scriviamo direttamente noi.
Quindi il discorso dell'equilibrio e della sostenibilità nel
medio-lungo periodo deve necessariamente tener conto delle fonti di
entrata. Quello che sto dicendo è qualcosa di estremamente banale e
scontato ma che, in realtà, non è poi così del tutto banale e
scontato, perché spesso e volentieri proprio perché lo diamo per
banale e per scontato.
Secondo me all'interno del DEFR, ma su questo se ne può parlare,
ed è una questione forse più tecnica, ma io penso anche politica
(prendo spunto anche dalle sollecitazioni direi "armate", e lo dico
con stima, della collega Minelli), penso che sia anche corretto che
nel DEFR successivo a quello di riferimento forse un punto fermo,
una valutazione rispetto a quella che è stata la gestione della
spesa, quindi non soltanto il quadro tendenziale ma anche un
passaggio riguardo ai consuntivi, almeno al consuntivo passato, sia
giusto farlo. Questo perché anche i consuntivi, quelli che
chiamiamo banalmente assestamenti, stanno avendo sempre più peso
nelle politiche di bilancio e di allocazione delle risorse: stanno
passando da una chiusura di quelli che sono i conti e la
programmazione ad un vero e proprio bilancio, non tanto di
previsione ma un bilancio autorizzatorio, perché gli avanzi sono
pesanti e spesso in realtà quasi più importanti di quello che,
almeno a livello strategico e politico, avviene nel bilancio di
previsione.
C'è un passaggio su cui io vorrei ritornare e che, secondo me,
non è da sottovalutare, perché all'interno del DEFR c'è
un'interessante parte relativa alla chiusura del Traforo del Monte
Bianco. Su questo abbiamo già avuto modo di parlare, soprattutto
sulle valutazioni delle ricadute in termini economici: quando ci
sono le guerre di numeri sappiamo benissimo che sono vere e proprie
guerre di religione, c'è chi ci perde, chi non perde, in base agli
indici che abbiamo, in base al contesto storico passato.
A me l'unica cosa che preme sottolineare su questo punto è
questa: stiamo bene attenti perché ci potrebbe anche essere una
lettura distorsiva di quelli che sono stati gli effetti passati e
non pensiamo che piccole percentuali di variazione ci dimostrino
che tutto sommato si può gestire. Il problema della chiusura del
Traforo del Monte Bianco è un vero e proprio problema capitale e
soprattutto collegare e citare tre ambiti molto importanti della
nostra Regione, l'industria manifatturiera, il commercio e il
turismo che avevano avuto dei significativi cali e non da poco,
soprattutto commercio e turismo, io penso che ci debba far
pesantemente riflettere.
Ne approfitto ora, perché non l'ho fatto in apertura sulle
comunicazioni che ha fatto il Presidente, per invitare il
Presidente, il Governo e chi da oggi in avanti rappresenterà le
Istituzioni nelle sedi superiori a quella regionale o nazionale, a
ribadire sempre il concetto base che penso condividiamo tutti e
cioè che è giusto che i territori debbano essere ascoltati, debbano
essere valorizzati e che si debba riconoscere loro anche un giusto
riscontro laddove ci siano delle perdite o delle problematiche.
Questo perché è un percorso che spesso non è stato sempre
rispettato, non dico da noi Valdostani ma da chi ricopre livelli
superiori, e oggi non dobbiamo guardare soltanto a sud ma anche
verso Bruxelles.
Alcuni passaggi nel DEFR, che sono stati anche ricordati dal
Presidente, riguardano ad esempio la questione della Società di
Servizi e, se non erro, ci saranno anche degli ordini del giorno su
cui poterne discutere; mi viene da dire quale futuro, perché
oggettivamente, dopo averlo letto, mi sono fatto un'idea.
Sulla base delle audizioni me ne sono fatta un'altra e il dubbio
persiste, nel senso che sicuramente c'è una situazione complessa
che riguarda i contratti di lavoro applicati all'utilizzo di
determinati ruoli e determinate qualifiche e soggetti, però stiamo
molto attenti a non dare fare false promesse, soprattutto sui
passaggi, cioè da contratto privatistico a contratto pubblico;
stiamo attenti anche a non generare quella che era già stata una
problematica o che aveva già generato delle problematiche con la
nascita della Società di Servizi.
Su questo ho anche letto qualche riscontro che è stato chiesto
in Commissione alle Organizzazioni sindacali; devo essere onesto:
capisco che ognuno di noi difende il proprio partito, non soltanto
dal punto di vista politico ma anche generale, però dobbiamo anche
ricordarci che dare false aspettative a terzi non è una cosa
positiva.
Sugli enti locali abbiamo già avuto modo di parlare sulla parte
della legge dei segretari e non voglio troppo ritornarci, però devo
fare alcune brevi considerazioni: è sparita l'idea del Testo Unico.
Secondo il mio modesto parere, il tavolo di lavoro della prima
Commissione deve essere istituito. Io inizio davvero a non capire
l'utilità o comunque la finalità delle Unités rispetto al sistema
complessivo degli enti locali che sta rischiando di diventare da
ente di semplificazione un ente di complicazione; sto parlando in
senso generale, non sto parlando di uno o dell'altro ma, se siamo
ancora a parlare di servizi associati, di collaborazione o di
quant'altro, mi chiedo se non sia proprio il caso di riconsiderare
il ruolo e le deleghe delle Unités.
Abbiamo un ordine del giorno che magari qualcuno vedrà come
provocazione però, oggettivamente, io penso che sia una questione
che, prima o poi, deve essere affrontata.
Brutalmente qualcuno inorridisce quando si parla di fusioni di
Comuni, certo è che alcune considerazioni di una maggiore
collaborazione, di un efficientamento o di un irrobustimento delle
organizzazioni comunali va fatto. Non vedo l'assessore Caveri:
questo è un tema del quale ho parlato, proprio con lui, in
audizione, a proposito del fatto che spesso si dice che gli enti
locali abbiano una difficoltà a rispondere a chiamate che arrivano
dall'Europa per mancanza di personale.
Questo a volte è vero, però dobbiamo stare attenti a non "creare
delle fisarmoniche" perché poi magari succede che abbiamo delle
organizzazioni create o potenziate per un preciso progetto mentre
poi, finito il progetto, ci troviamo la spesa e non sappiamo più
come gestirle; quindi su questo punto bisogna ragionare.
Un altro discorso da rivedere (ma questo devono rivederlo
soprattutto forse più i Sindaci rispetto a noi), è quello
dell'autonomia comunale e del potere regionale, cioè come definire
questo rapporto. Questo è un tema che va approfondito per evitare
possibili conflitti tra gli enti perché, d'altra parte, quando si
dà autonomia ai Comuni, e penso al discorso che si fece -
condivisibile o no ma l'intento era quello - della legge dei
distretti del commercio e dall'altro lato la legge sull'imposta di
soggiorno che invece, almeno a giudizio di chi parla e intervenne
già all'epoca sul punto, limitava in parte l'autonomia comunale,
perché io ritengo che il Comune possa decidere di non applicarla e
forse quella previsione andava e poteva essere inserita; anche su
questo dobbiamo capire.
In occasione della revisione del sistema di finanza locale,
bisognerà fare alcuni ragionamenti: ne abbiamo parlato più volte
perché, ad esempio, ci sono delle leggi di settore su cui bisogna
fare ordine. É inserito nell'obiettivo, vedremo che cosa ne sarà e
cercheremo di dare il nostro contributo.
Un ulteriore passaggio, visto che ho parlato di commercio,
riguarda un obiettivo, cioè quello di redigere un disegno di legge
recante "Incentivi urbanistici per l'ampliamento e la
riqualificazione di esercizi ricettivi". È tutto bellissimo, però
mi chiedo: si è parlato tempo fa di interventi, chiamiamoli così,
legati alla Legge casa e c'è un gruppo di lavoro che sta lavorando
sul PTP (Piano Territoriale Paesistico); noi abbiamo presentato
come Rassemblement Valdôtain l'ultima volta un ordine del giorno
legato al commercio: ebbene, tutte queste cose forse è il caso che
debbano avere un'omogeneità, perché altrimenti è inutile rifare o
ridiscutere il quadro generale, e parlo del PTP, se poi il singolo
intervento può agire.
Su questo io mi auguro che ci possa essere la possibilità di un
approfondimento in Commissione quando sarà un po' più chiaro,
perché ovviamente stiamo parlando non soltanto di sogni o
desiderata
con dei nomi, dei cognomi e magari delle
residenze in determinate vallate bellissime che giustamente
rivendicano determinate richieste, però bisogna considerare che
tutta la regione è amministrata da quest'Amministrazione.
Vado sul tema relativo agli impianti a fune: ci sono due
passaggi che metterei a confronto e cioè lo studio Deloitte, che è
approdato in quinta Commissione, però Colombo sta ancora aspettando
di incontrare i "nativi americani" e quindi poter iniziare a
parlarsi. Il solerte Presidente della quarta Commissione
sicuramente vorrà, prima o poi, far incontrare Cristoforo Colombo e
"i nativi americani" e poterne finalmente parlare. Io penso che su
questo studio ci siano due elementi fondamentali che bisogna
approfondire e che sono citati tra gli aspetti di studio:
l'evoluzione del mercato e il
target
di clientela che ci
deve far fare delle considerazioni non solo legate - mi permetto di
dire - all'evoluzione delle società di impianti a fune (e guardo
anche il collega Grosjacques) su quello che riguarda il turismo;
invece per quello che riguarda (e qui guardo l'Assessore Bertschy e
il Presidente) la conformazione societaria. Questo perché
ovviamente c'è tutta una serie di problematiche tutt'altro che
banali che devono essere analizzate, perché il socio è pubblico e
quindi bisogna fare le cose fatte bene ma, soprattutto, bisogna
permettere poi a queste strutture di poter lavorare in maniera più
efficiente del sistema attuale.
Penso che - ad ogni DEFR lo dico - ci sia anche un grosso tema:
quello del finanziamento degli impianti a fune e il finanziamento
delle grandi opere.
Prima di capire se si vuole fare o no un'opera, bisogna capire
come la si paga; sul finanziamento non è banale. Mi diceva, tra le
righe informalmente, un giornalista che ha sentito dire: "Va beh,
ma poi il finanziamento di queste opere lo faremo in
assestamento".
Se qualcuno sa già quanto sarà l'avanzo del prossimo
assestamento, ce lo dica così ci organizziamo per tempo.
Se dobbiamo ogni volta fare questo ragionamento, allora forse
dobbiamo fare anche una sorta di
training
autogeno sulla
gestione della spesa dell'anno precedente prima di dire "avremo
tante entrate", perché dobbiamo anche capire come le abbiamo spese;
contrariamente, ci troviamo poi in consultivo dicendo: "caspita,
abbiamo un bellissimo avanzo da poter stanziare". Sì, ma com'è nato
questo avanzo? Abbiamo sbagliato qualcosa in programmazione? Perché
se abbiamo un avanzo, vuol dire che la programmazione non ha
funzionato, altrimenti spiegatemi perché programmiamo.
Possiamo anche decidere di dire: non programmiamo, trasliamo,
portiamo avanti le cifre, vediamo quanta libertà e quanta
possibilità abbiamo rispetto a maggiori entrate e poi tanto in
avanzo facciamo il vero bilancio.
Rischiamo, in questo modo, che l'allocazione dell'avanzo diventi
il vero bilancio della Regione più che quello di previsione e su
questo tema, secondo me, qualcosa va fatto.
Abbiamo voluto presentare un emendamento "bandiera" su Cime
Bianche, non tanto perché vogliamo rubare il mestiere al lato
realmente di sinistra, o realmente progressista, me lo concederanno
le colleghe, perché di Tsipras non c'è più notizia, collega
Padovani. Fino a questo DEFR c'era un principio di centralità del
Consiglio regionale sul tema di Cime Bianche e ci sono state alcune
audizioni su questo tema; poi ad un certo punto, anche lì, un po'
come la battuta che ho fatto sullo studio di Deloitte, Colombo e i
nativi americani si sono trovati due volte e poi non si sono più
visti.
Su questo forse è necessario fare qualche approfondimento e il
nostro emendamento vuole essere anche una sollecitazione alla
discussione e magari anche, visto che io ritengo che sia giusto
anche fare dei complimenti agli avversari politici, vorrei fare un
plauso ai giovani democratici che hanno avuto il coraggio, quello
che Tsipras valdostano ha perso (sto parlando di Padovani
ovviamente), riguardo ad un tema politico tutt'altro che banale, su
cui forse magari ci potranno dire qualcosa rispetto al fatto di
aver cambiato idea e noi saremmo anche ben lieti di sentirlo
dire.
Un ultimo passaggio che voglio fare - perché la collega Minelli
mi dà sempre delle grandissime soddisfazioni sul tema energetico -
è questo: io non capisco perché ci siano degli steccati ideologici
nei confronti di alcuni vettori energetici o alcune fonti
energetiche piuttosto che altre.
Io capisco che l'ambientalismo più militante odi l'idrogeno; io
questa cosa non riesco a capirla: avete un odio totale per
l'idrogeno,
vi preoccupa così tanto l'idrogeno quasi quanto
a me preoccupino i comunisti.
Io questo non riesco oggettivamente a capirlo e dall'altro lato
le dico anche, sul discorso delle batterie: aggiornatevi. Io non
dico che la soluzione sia l'idrogeno e non le batterie, ma dico che
ci debba essere sempre il giusto
mix
ed il giusto utilizzo.
Questo è un principio cardine della gestione dei sistemi elettrici,
però sulle batterie i passi da gigante non ci sono
assolutamente.
A parte il fatto che io invito sempre tutti i miei amici
ambientalisti a farci un bel viaggio al lago di Baotou che è la
vecchia "Città del cervo" cinese che ho già citato in quest'Aula,
dove si produce tutta una serie di materie rare necessarie per la
realizzazione delle batterie e una serie di impianti che vi
piacciono tanto. Ricordo che idroelettrico e nucleare sono le due
energie che richiedono il minor utilizzo di materie rare rispetto
alle altre; il lago di Baotou è forse pure peggio del lago d'Aral.
Cito tutti posti che forse conoscete, altrimenti l'amico Tsipras
valdostano vi potrà dare le indicazioni corrette, però queste sono
delle aree ambientali - per non citare il Congo - devastate dallo
sfruttamento dei materiali che sono così tanto utili per definire e
fare determinate tecnologie.
Non dico che siano sbagliate, queste tecnologie, dico che
bisogna lavorare per implementarle e per rafforzarle, per rendersi
meno dipendenti da queste cose.
Dico che sia stupido, gretto e davvero ignobile, anche dal punto
di vista strategico, pompare e rafforzare delle dittature che
sfruttano le proprie popolazioni, e non soltanto, o anche delle
piccole corporazioni, che hanno fatto e hanno rivisto completamente
i loro programmi a fronte dell'incentivazione di questo
business.
Tra l'altro, sono terre rare per modo di dire, perché finito il
lago Baotou, le terre rare ci sono, sono tutt'altro che rare,
peccato che ci siano dei posti tipo la Groenlandia dove molto
probabilmente è pieno di terre rare. Mi chiedo se dovremo devastare
la Groenlandia per fare così tante batterie così non inquineremo;
ma questa è una battuta che le faccio.
Prendo infine spunto dal discorso della Aosta/Pré-Saint-Didier -
poi magari si parlerà anche del tram-treno visto che il collega
Marquis ce ne darà l'occasione - e mi chiedo anche su questo se si
possa superare, ma discutendone, lo steccato ideologico di dover
necessariamente riattivare una linea. Chiedo come la si riattivi,
in che senso, se ci sia un ritorno anche dal punto di vista
economico e non soltanto, perché - ripeto - io vengo da lassù e il
treno non l'ho neanche mai visto perché oltre Pré-Saint-Didier,
siamo un po' come a Eboli, non è arrivato. Il sogno, non tanto
della seconda canna ma della canna ferroviaria, è rimasto lì, è
anche complicato, perché deve esserci sempre qualcuno dall'altra
parte che è a favore o no, che sia Martigny o che sia nell'area del
Bianco; io quindi mi chiedo - ripeto - se si possono, nel 2023,
superare degli steccati ideologici su questi temi e andare ad
approfondirli.
Sicuramente su questo tema, quando arriverà, se arriverà o come
arriverà in Aula il Piano regionale dei trasporti, si avrà modo di
fare ulteriori approfondimenti e di dire qualche cosa però, secondo
me, quello steccato ideologico deve essere superato.
Il gruppo di RV ha presentato una serie di ordini del giorno su
temi che ritiene essere più
à la une
, quindi abbiamo
preferito concentrarci su temi chiamiamoli di emergenza, quale il
tema dei trasporti, il tema legato anche al futuro della città di
Aosta e allo sviluppo di politiche turistiche, perché - lo sappiamo
benissimo - il DEFR ci consentirebbe di parlare di tutto e di più.
Poi alla fine però bisogna sempre, sia per motivi di tempo che
anche di efficacia, concentrarsi su alcuni aspetti.
Il tema dei trasporti, non devo dirlo io ma penso che le
iniziative di tutti e anche il lavoro che sta facendo la Giunta, ci
dimostri che oggi è quello più importante; tra l'altro è un tema
che, bisogna rendersene conto, non si può recuperare in tempi brevi
perché sono investimenti e scelte che hanno la necessità di avere
il loro tempo e soprattutto i giusti interlocutori. Di questo ne
parleremo più approfonditamente nella trattazione degli ordini del
giorno, non soltanto del nostro gruppo ma anche degli altri
colleghi.
Presidente -
Sono le ore 13:09, sospendiamo pertanto il
Consiglio regionale. Prendo nota delle persone che si sono
prenotate e riprenderemo alle ore 15:00 con l'ordine di
prenotazione.
---
La seduta termina alle ore 13:09.
