Classificazione
ACQUE
Acque minerali e termali
LAVORO


Resoconto integrale del dibattito dell'aula
Oggetto del Consiglio n. 3084 del 19 marzo 2003 - Resoconto
OGGETTO N. 3084/XI Situazione produttiva ed occupazionale della
Società Sorgenti Monte Bianco S.p.A. (Interrogazione)
Interrogazione Viste le risposte formulate dall'Assessore
competente in risposta alle iniziative presentate dall'Ulivo in
Consiglio regionale nel passato in merito alla Società Sorgenti
Monte Bianco S.p.A., con sede in Morgex;
il sottoscritto Consigliere regionale
Interroga
l'Assessore competente per conoscere:
1) qual è l'attuale situazione produttiva ed occupazionale della
Società Sorgenti Monte Bianco S.p.A., alla luce degli impegni presi
con la Regione;
2) se gli impegni presi con stipula delle Convenzioni con la
Regione sono stati tutti rispettati.
F.to: Beneforti
Président
La parole à l'Assesseur à l'industrie, à
l'artisanat et à l'énergie, Ferraris.
Ferraris (GV-DS-PSE)
Intanto ringrazio il Consigliere
Beneforti, che annualmente ci chiama a fare il punto della
situazione delle "Sorgenti Monte Bianco", quindi di puntualizzare
qual è la situazione di questo stabilimento. In questa risposta,
non farò altro che aggiornare quanto avevo detto precedentemente
nella risposta del 6 febbraio 2002, in cui avevo delineato qual era
il quadro delle produzioni fatte dallo stabilimento, i tipi di
acqua minerale prodotti, il sistema di distribuzione attivato
dall'azienda.
Questa è una struttura organizzativa che l'azienda si è data e
che è stata, nel corso del 2002, oggetto di una crescita, seppure
limitata; per cui possiamo dire che questo stabilimento, dalla sua
fase di avvio, ha visto in questi anni un proprio
consolidamento.
Per quanto riguarda l'azienda, anche nel corso del 2002, è
pesata la chiusura del tunnel del Monte Bianco: e l'acqua
"Courmayeur", ha un forte utilizzo nel mercato francese. In ogni
caso, per quanto riguarda la distribuzione dell'acqua minerale,
pesa ancora l'interruzione della ferrovia, che è ripresa da poco,
ma che al momento non ha ancora attivato i trasporti merci. L'anno
scorso, non voglio con questo condizionare le considerazioni del
Consigliere Beneforti, il Consigliere si era dichiarato
moderatamente soddisfatto della situazione, ma aveva manifestato
una perplessità legata allo slittamento al 2003 del pareggio di
bilancio. Ho interpellato l'azienda e mi ha confermato che questo è
l'anno in cui l'azienda intende raggiungere il pareggio di
bilancio.
Per quanto riguarda l'occupazione c'è stata una leggera
crescita; attualmente è di circa 28 occupati con un incremento, nel
corso dell'anno, di altre 3-4 unità. I volumi produttivi nel 2002
sono cresciuti, nel 2001 erano stati di 60 milioni di litri e sono
saliti a 82,5 milioni di litri nel 2002 con una conseguente
crescita di fatturato, attorno ai 10 milioni di euro. Una
situazione in progressione positiva, quindi, e penso che vi siano
le condizioni per un consolidamento dell'azienda, superando i
vincoli soprattutto di trasporto che si sono verificati nell'ultimo
periodo.
Président
La parole au Conseiller Beneforti.
Beneforti (PVA-cU)
Prendo atto della risposta
dell'Assessore: sui dati che ci ha fornito faremo una verifica. La
prego, Assessore - dato che ho cinque minuti soli e non posso
approfondire proprio tutto - di fornirmi copia di quello che lei ha
letto stamani per poter procedere agli approfondimenti del caso con
le persone che seguono la situazione del Traforo del Monte
Bianco.
