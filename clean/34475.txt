Classificazione
DEMANIO E PATRIMONIO REGIONALE
SANITÀ VETERINARIA E ZOOTECNIA
Zootecnia



Oggetto del Consiglio n. 2244 del 22 febbraio 2012 - Resoconto
OGGETTO N. 2244/XIII - Interpellanza: "Destinazione d'uso dei
locali attrezzati per la lavorazione del burro, ubicati presso l'ex
caseificio di Saint-Marcel".
Interpellanza
Richiamata l'interpellanza del gruppo ALPE in data 14 gennaio
2009 tendente a conoscere il destino del burrificio regionale,
realizzato presso l'ex caseificio di Saint-Marcel, la cui apertura
era stata prevista in un primo tempo per ottobre 2005;
Preso atto che nell'elenco delle strutture di proprietà
regionale da concedere in gestione approvato con deliberazione
della Giunta regionale n. 151 del 28 gennaio 2011 non vi è traccia
del "Burrificio regionale" né dell'ex caseificio di
Saint-Marcel;
Ricordato che a tale scopo l'Amministrazione regionale ha
sostenuto i costi di adeguamento dei locali e di acquisizione delle
attrezzature necessarie alla lavorazione e al confezionamento del
burro e ha concesso alla società ISECO un congruo contributo per la
realizzazione degli impianti di scrematura, pastorizzazione e
maturazione delle panne;
Considerato il momento particolare che attraversa il settore
agro-alimentare e la necessità di dare impulso alle iniziative
collaterali o complementari alla produzione di Fontina DOP,
tutto ciò premesso il sottoscritto Consigliere
Interpella
l'Assessore competente per sapere:
1) quale destinazione si intende dare ai locali attrezzati di
tutto punto da ben tre anni per la creazione del "Burrificio
regionale" e in quali tempi;
2) quali sono le motivazioni per cui la struttura non è stata
inserita fra gli immobili di proprietà regionale adibiti a
trasformazione e commercializzazione dei prodotti agro-alimentari
per i quali si sono raccolte manifestazioni di interesse ai fini
della stipulazione di contratti di locazione.
F.to: Chatrian
Presidente
- La parola al Vicepresidente Chatrian.
Chatrian (ALPE)
- Grazie Presidente.
Torniamo su un argomento discusso diverse volte in questa
legislatura. Ci siamo occupati più volte dell'utilizzo delle
proprietà regionali, soprattutto dei grandi investimenti che sono
stati fatti su immobili di proprietà. Tre anni fa dicevamo in aula
che
"evidentemente l'obiettivo è quello di cercare con questa
attività di dare un aiuto dal punto di vista gestionale ai
caseifici dislocati nelle varie parti della regione".
Questo
penso riassuma bene l''intervento messo in campo sul fatto di dare
corso ad un burrificio regionale. Nel 2004-2005 si può affermare
che il caseificio di Saint-Marcel è stato individuato per la sua
vicinanza al centro siero quale sede ideale per la realizzazione
del burrificio regionale, come era emerso dallo studio realizzato
nel 2004.
Una breve cronistoria: nel 2007-2008 i lavori sono stati
effettuati e finanziati dall'Amministrazione regionale, nel gennaio
2009 l'Assessore ci rispondeva come ho detto:
"attualmente la
struttura si è resa disponibile"
, quindi era ed è pronta.
Successivamente a più riprese il dibattito in aula si era spostato
sulla complessità eventuale di valutare come coinvolgere tutti i
soggetti interessati ad utilizzare questo bene.
L'intento di tale iniziativa pertanto è puntuale, nella prima
domanda si chiede:
"quale destinazione si intende dare ai locali
attrezzati di tutto punto da ben tre anni..."
, nella seconda:
"quali sono le motivazioni per cui la struttura non è stata
inserita fra gli immobili di proprietà regionale adibiti a
trasformazione e commercializzazione dei prodotti
agro-alimentari..."
. L'obiettivo del nostro gruppo rimane
sempre lo stesso: quello di conoscere come vengono utilizzate le
proprietà regionali, gli investimenti pubblici...e soprattutto la
necessità di una visione di insieme e di un utilizzo nel momento in
cui si mettono in campo centinaia di migliaia di euro di risorse
pubbliche.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Il caseificio di Saint-Marcel era stato individuato come sede
del burrificio in considerazione della sua vicinanza al centro
essiccamento siero, al fine di evitare inutili trasporti delle
panne da trasformare. La chiusura dell'attività del caseificio ha
di fatto reso impossibile l'esecuzione di eventuali operazioni di
burrificazione, che in questa situazione non possono prescindere
dal funzionamento del caseificio stesso. Ciononostante, nel corso
degli anni, da indagini informali e verifiche con gli operatori del
settore, nessuna azienda ha mostrato interesse nella gestione del
caseificio con annesso burrificio. Si fa presente che l'impianto
realizzato presso il centro siero viene in ogni caso utilizzato per
assicurare il regolare funzionamento dell'operazione di lavorazione
del siero e che la restante parte dell'impianto potrà comunque
essere ricollocata. D'altra parte, in relazione alle considerazioni
effettuate in occasione della preparazione del bando per la
concessione del centro siero, si è evidenziata la mancanza di
locali accessori da adibire a stoccaggio e magazzino, specialmente
nel caso in cui venga saturata la capacità produttiva degli
impianti, come evidenziato dalle ditte concorrenti in occasione dei
sopralluoghi previsti dal bando di concessione.
In merito al secondo punto:
"quali sono le motivazioni per
cui la struttura non è stata inserita fra gli immobili di proprietà
regionale adibiti a trasformazione e commercializzazione dei
prodotti agro-alimentari per i quali si sono raccolte
manifestazioni di interesse ai fini della stipulazione di contratti
di locazione"
, per le ragioni ora evidenziate si è reputato
conveniente aspettare l'esito del bando di gara per la concessione
del centro siero, quindi valutare di concerto con l'aggiudicatario
gli eventuali possibili utilizzi della struttura. Qualora da tali
valutazioni non emergesse la necessità o l'opportunità dello
sfruttamento di questi locali, si procederebbe con una
manifestazione di interesse per la locazione o la dismissione della
struttura, come previsto per gli altri immobili di proprietà
regionale.
Presidente
- La parola al Vicepresidente Chatrian.
Chatrian (ALPE)
- Grazie Presidente.
La stessa domanda era stata formulata solo un anno e mezzo fa,
dopo i quesiti posti nel gennaio 2009, e la risposta era stata:
"per quanto concerne la seconda richiesta, si conferma che le
disposizioni individuate dovranno comprendere anche la gestione del
burrificio"
. La domanda era se la normativa comprende anche il
burrificio e il centro trasformazione siero di Saint-Marcel.
Al di là delle considerazioni fatte in questi ultimi tre anni,
siamo scioccati dalla sua risposta, Assessore. Lei non batte
ciglio, ma tre anni fa ai nostri quesiti aveva risposto dicendo che
l'obiettivo era quello di cercare di dare aiuto dal punto di vista
gestionale ai caseifici dislocati nelle varie località, in più ci
disse che attualmente la struttura era disponibile. Non so,
Presidente, la prossima volta formulerò meglio i quesiti, oppure
probabilmente chiederò, parlando delle competenze dell'Assessorato
dell'agricoltura, di interpellare direttamente lei...come
Presidente del Governo regionale...perché siamo esterrefatti delle
risposte che l'Assessore Isabellon ci dà. Questo è solo un esempio
di non utilizzo di un bene pronto, fiammante, anzi fiammante tre
anni fa, non inserito in quei 20 lotti messi chiedendo la
manifestazione di interesse, non inserito nello studio di
fattibilità in questo momento in atto e che lei conosce bene,
perché più volte ne abbiamo discusso in quest'aula, tant'è vero che
si parla solo di pulizia, centrifugazione, pastorizzazione e
stoccaggio panna e si rimanda dicendo che la predisposizione di
tale sezione è stata realizzata in previsione del futuro avvio del
burrificio regionale. Oggi viene smentito completamente
dall'Assessore, il burrificio non si farà, probabilmente si
alieneranno le strutture per allargarsi e utilizzare i depositi o
gli spazi interni. La domanda mi sembrava puntuale:
"quale
destinazione si intende dare ai locali attrezzati di tutto punto da
ben tre anni per la creazione del burrificio regionale..."
;
registriamo che il burrificio non si farà, ma, al di là di questo
registro, Presidente, sono stati investiti centinaia di migliaia di
euro in questi anni 2007-2008-2009.
Nel 2009 abbiamo fatto diverse iniziative su questo dossier
cercando solo di capire cosa stavate facendo e la risposta oggi è
scioccante, non ho altri termini da utilizzare in questo momento,
salvo dire che la prossima volta chiederemo informazioni a lei
direttamente. Possibilmente le chiediamo di avere una visione più
globale sulla gestione di tutto l'Assessorato e soprattutto delle
strategie dell'ordinaria amministrazione...in questo momento non
viene inserito né nei 20 lotti messi in campo un anno e mezzo fa,
né legato all'appalto che si sta facendo per il centro di
essiccazione. Parliamo di mal gestione, di superficialità, non
sappiamo più di cosa parlare. Non è un accanimento terapeutico,
Presidente, siamo veramente rammaricati nel momento in cui una
gestione pubblica viene gestita in questa maniera! Ripeto: penso
che un po' di responsabilità prettamente politica ci sia su questo
tavolo, per favore lo affronti lei direttamente nel momento in cui
anche dei piccoli dossier come questi non vengono portati a buon
fine. Grazie.
