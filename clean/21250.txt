Classificazione
LAVORO
Politica del lavoro



Oggetto del Consiglio n. 1157 del 23 febbraio 2005 - Resoconto
OGGETTO N. 1157/XII - Stato della promozione di progetti di
lavori socialmente utili previsti dal piano di politica del lavoro
e utilizzo dei fondi per l'attivazione di lavori di utilità
sociale. (Interrogazioni)
Interrogazione
Ricordate le precedenti iniziative sulla promozione di
progetti concernenti "Lavori di Utilità Sociale per i lavoratori e
lavoratrici gravemente a rischio di esclusione dal mercato del
lavoro", previsti nel Macrobiettivo 6 del Piano di politica del
lavoro;
Preso atto che l'avvio di tali lavori per il 2004 è stato più
lento del previsto, data l'approvazione del Piano solo nel mese di
giugno dello stesso anno;
Facendo riferimento al fatto che, nel corso del dibattito
consiliare, era stata manifestata la volontà politica di lavorare
per recuperare i ritardi evidenziati;
Ritenuto opportuno conoscere lo stato di attuazione di tali
Lavori di Utilità Sociale;
La sottoscritta Consigliera regionale
Interroga
L'Assessore competente per sapere:
1) quanti progetti sono stati presentati, quanti approvati e
quanti finanziati a valere sul programma 2004;
2) se le risorse previste consentono di finanziare tutti i
progetti presentati;
3) quante sono le persone coinvolte dai progetti 2004 di
Lavori di Utilità Sociale e quante le persone iscritte
nell'apposito elenco dell'Agenzia del lavoro che non riescono
ancora ad accedere a tali lavori;
4) se, a suo avviso, è stato possibile in questi mesi
recuperare il ritardo segnalato nella precedente
iniziativa.
F.to: Squarzino Secondina
Interrogazione
Richiamati i finanziamenti ai sensi della legge regionale 31
marzo 2003, n. 7 e del Macrobiettivo 6 - paragrafo 2 del Piano di
politica del lavoro per il triennio 2004/2006, approvato con
deliberazione del Consiglio regionale n. 666/XII in data 09 giugno
2004 - Promuovere lavori di utilità sociale per i lavoratori e
lavoratrici gravemente a rischio di esclusione dal mercato del
lavoro;
Vista la delibera della Giunta regionale n. 2712 del
9/08/2004;
Ricordato quindi che a partire dal mese di agosto 2004 i
Comuni e le Comunità montane possono presentare i nuovi progetti e
le richieste di finanziamento per l'attivazione dei Lavori di
Utilità sociale, in base alle indicazioni fornite dal Piano di
Politiche del Lavoro (P.P.L.);
Rilevate le enormi difficoltà riscontrate per l'effettiva
applicazione di cui sopra;
Preso atto della lettera dell'Agenzia regionale del lavoro
prot. n. 9563/AGL del 12/08/2004;
i sottoscritti Consiglieri regionali
Interrogano
l'Assessore competente per sapere:
1) se è a conoscenza della difficoltà degli Enti Locali per
il reale utilizzo dei Fondi per l'attivazione dei lavori di utilità
sociale;
2) quanti sono i relativi progetti presentati dagli Enti
Locali dall'agosto 2004 ad oggi e per quale importo
complessivo;
3) quante risorse finanziarie del Bilancio regionale 2004
erano state destinate a tale scopo e quante utilizzate.
F.to: Viérin Marco - Stacchetti - Comé
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Alle due interrogazioni è necessario fare
una premessa.
In previsione dei ritardi nel rinnovo del Piano di politica del
lavoro per il triennio 2004-2006, piano che è stato approvato nel
giugno dell'anno scorso, il 12 marzo 2004 l'Assessorato informava
gli Enti Locali sulla possibilità di avviare progetti di utilità
sociale a partire dal 1 gennaio e che tali progetti sarebbero stati
accolti e valutati secondo le istruzioni del Piano di politica del
lavoro precedentemente in vigore e fino all'esaurimento dei fondi a
disposizione. In sostanza, nei primi mesi del 2004 visto che
c'erano dei ritardi, si è detto agli enti locali di vedere di non
bloccare l'attività per quanto riguarda i lavori socialmente utili,
ma di procedere secondo le vecchie normative in attesa della
predisposizione del nuovo piano.
A seguito dell'approvazione del piano, il Direttore dell'Agenzia
del lavoro informava gli Enti Locali, con lettera del 12 agosto
2004 che erano state approvate le istruzioni del Piano di politica
del lavoro approvato dal Consiglio il 9 giugno 2004, e all'interno
di questa comunicazione si indicavano le principali novità del
Macrobiettivo 6, che riguarda i lavori di utilità sociale, e si
informava anche che i progetti avviati a partire dal 1 gennaio 2004
e pervenuti entro la data dell'8 settembre 2004 sarebbero stati
valutati e finanziati nei limiti delle disponibilità di bilancio,
mentre i progetti di lavori di utilità sociale pervenuti
successivamente alla data dell'8 settembre avrebbero dovuto
rispondere alle modalità fissate nelle nuove istruzioni.
Successivamente, visto che potevano essere nati dei problemi, il
21 dicembre il Direttore dell'Agenzia del lavoro informava con
lettera il Consorzio degli Enti Locali della Valle d'Aosta che il
termine di presentazione dei progetti avviati a partire dal 1
gennaio 2004 veniva posticipato al 31 dicembre 2004, in questo modo
si superava la decisione di porre il limite delle domande all'8
settembre e in questo modo venivano recuperati un numero di
progetti che erano pervenuti in ritardo rispetto al predetto limite
dell'8 settembre. Questa premessa era utile farla per dimostrare
come da parte dell'Amministrazione c'è stato un comportamento teso
a fare in modo di mettere gli enti locali nelle condizioni di poter
realizzare i progetti socialmente utili.
Per venire alle domande, quanti progetti sono stati presentati e
quanti approvati: dal 1° gennaio al 31 dicembre 2004, l'Agenzia del
lavoro ha ammesso 28 domande di finanziamento per un totale di €
779.899,00. Di questi, 20 progetti si sono conclusi nel 2004, 2 nel
gennaio 2005 e 6 si concluderanno nel corso del 2005; ad oggi, sono
stati rendicontati 8 di questi progetti.
La seconda domanda chiede se le risorse previste consentono di
finanziare tutti i progetti presentati. Ovviamente per quanto
riguarda il 2004 problemi non ce ne sono stati. Per quanto riguarda
il 2005, sono 12 i progetti presentati ad oggi, da parte di 10
Comuni e 1 Comunità montana, per un finanziamento complessivo di
euro 1.287.842,00. Di tali progetti 1 è già stato avviato, 7 sono
in attesa di integrazioni, 4 sono in sospeso in attesa di ulteriori
decisioni del Consiglio per le politiche del lavoro. Perché? Perché
c'è un Comune che a fronte di una disponibilità sul triennio di
euro 4,3 milioni circa e sul bilancio annuale di circa 1,8 milione
di euro ha fatto una richiesta da solo di 600 mila euro e questo
creava dei problemi rispetto alla possibilità di altri Comuni di
fare progetti di lavori socialmente utili, con il rischio che un
Comune solo utilizzasse quasi un terzo delle risorse
disponibili.
Il Consiglio per le politiche del lavoro ha fatto una
riflessione, che si è concretizzata in una deliberazione della
Giunta di lunedì scorso, che stabilisce dei criteri per quanto
riguarda i progetti di notevole intensità finanziaria. La
deliberazione definisce un criterio che è quello di individuare per
ogni Comune della Valle, sulla base di 3 criteri, quale può essere
il finanziamento che compete ad ogni Comune. I criteri sono: una
incidenza dello svantaggio sociale in ogni Comune, il cui valore si
ottiene calcolando per ogni Comune gli iscritti all'elenco dei
lavoratori di utilità sociale per abitante e questo vale per il
45%; l'incidenza della disoccupazione di lunga durata in ogni
Comune, intendendo con questo i disoccupati da oltre 18 mesi alle
liste di collocamento e questo conta per un altro 45%; la
popolazione del Comune che conta per il 10%. Con questi 3 indici si
viene a stabilire, tenuto conto il volume complessivo messo a
bilancio, quanto è la competenza per ogni Comune per lavori
socialmente utili.
Se rispetto a quanto spetta al Comune c'è un progetto che ha un
valore maggiore, come è il caso che dicevo prima, i progetti che
comportano una spesa superiore alla dotazione del Comune devono
avere l'approvazione della Comunità montana di appartenenza, quindi
se anche un Comune intende fare un progetto di grandi dimensioni,
nulla lo vieta, però è chiaro che questo va concordato all'interno
della Comunità montana. Questo è quanto è stato deciso dal
Consiglio delle politiche del lavoro, concordato anche con il
Consiglio permanente degli enti locali. Dicevo che per quanto
riguarda la soluzione per il problema che evidenziavo prima il 2
marzo ci sarà la riunione del Consiglio delle politiche del lavoro,
che darà il via ai nuovi criteri sulla base delle indicazioni che
sono state assunte dalla Giunta e suggerite dal Consiglio delle
politiche del lavoro; sarà così possibile dare il via
all'attività.
Per quanto riguarda quest'anno, l'Agenzia del lavoro ha avuto
contatti e offerto assistenza a 12 Comuni, 1 Comunità montana e 1
AIAT per i progetti e per quanto riguarda le disponibilità
finanziarie sono disponibili euro 4.314.998,00 per progetti di
lavori di utilità sociale presentati entro il 31 dicembre 2006.
Quante sono le persone coinvolte dai progetti 2004 e quante le
persone iscritte nell'apposito elenco dell'Agenzia del lavoro: il
numero complessivo di lavoratori coinvolti nel 2004 è di 73 unità.
Al momento risultano 246 i lavoratori iscritti all'elenco dei
lavoratori di utilità sociale, tali iscrizioni sono state raccolte
a partire da agosto 2004 presso le Sezioni circoscrizionali per
l'impiego e presso l'Agenzia del lavoro; i progetti attualmente in
attesa di approvazione prevedono l'impiego di 32 lavoratori e i
periodi di impiego variano da 6 mesi a 18 mesi per i progetti
presentati con cooperative sociali. Al momento, oltre agli Enti
locali che hanno già presentato progetti nel 2005, 13
Amministrazioni comunali, 1 Comunità montana e 1 AIAT hanno già
contattato gli uffici dell'Agenzia del lavoro e hanno ricevuto
informazioni e assistenza tecnica sulle modalità previste dal
Macrobiettivo 6.
Nel corso del 2004 l'attività degli Enti locali, per le
motivazioni espresse in premessa, non ha subito alcun rallentamento
in quanto, nella grande maggioranza dei casi, i progetti di utilità
sociale sono stati presentati all'Agenzia del lavoro al termine
della loro realizzazione, per una istruttoria che verificava
esclusivamente la regolarità degli stessi. Va precisato che la
scrittura del Macrobiettivo 6, del piano di politica del lavoro,
triennio 2004-2006, è stata concertata attraverso la costituzione
di un gruppo di progetto, che comprende i servizi per l'impiego, i
servizi sociosanitari territoriali, il "CELVA", le cooperative
sociali e che ha lavorato per oltre un anno alla analisi delle
problematiche pregresse e alla programmazione dei lavori di utilità
sociale per il triennio 2004-2006. Sono stati realizzati 3 incontri
decentrati con gli enti locali e gli operatori territoriali, uno
con il "CELVA", un seminario che si è tenuto il 18 febbraio sempre
su queste questioni. All'interno del Consiglio per le politiche del
lavoro è presente un rappresentante del "CELVA" e l'obiettivo è
quello di evitare che su questo terreno si verifichino dei ritardi;
è altrettanto vero che lo scopo è stato anche quello di trovare dei
criteri che consentano a tutti i Comuni pari opportunità di
accesso.
Per quanto riguarda le questioni poste dal Consigliere Viérin,
se è a conoscenza della difficoltà degli Enti locali per il reale
utilizzo dei Fondi per l'attivazione dei lavori di utilità sociale,
penso di aver già in gran parte risposto. Aggiungo che, per quanto
riguarda la realizzazione del piano 2004-2006, il cambiamento delle
regole previste dal nuovo Piano di politica del lavoro è vero che è
stato concordato con il "CELVA", ma è altrettanto vero che
l'Agenzia del Lavoro si è attivata per fornire assistenza tecnica a
tutti coloro che hanno presentato progetti.
Per quanto riguarda le questioni relative alle risorse
finanziarie del bilancio regionale 2004 e quante di queste sono
state utilizzate, nel bilancio 2004 erano disponibili 1,8 milione
di euro, ne sono stati utilizzati 779.899,00, ribadisco che sono
stati finanziati tutti i 28 progetti presentati; di questi fondi
300 mila euro sono stati stornati su un'altra voce del piano di
politica del lavoro, che è quella relativa agli incentivi
all'assunzione.
Président - La parole à la Conseillère Squarzino Secondina.
Squarzino (Arc-VA) - Chiedo solo all'Assessore se può ripetere
il numero di persone iscritte nell'apposito elenco dell'Agenzia del
lavoro per quanto riguarda il 2004...
Ferraris
(fuori microfono):
... 246
Squarzino (Arc-VA) - ... grazie.
Prendo atto di come gli uffici si sono attivati per superare i
ritardi dovuti al fatto che solo a metà anno sia stato approvato il
piano, quindi si è dovuti partire molto tardi rispetto agli anni
precedenti, poi sembra anche con metodologie, procedure e criteri
leggermente diversi.
Però prendo atto anche con tristezza di un dato che metto lì,
che si commenta da solo: nel 2003, in base ai dati forniti
precedentemente in altre iniziative, c'erano 136 persone iscritte a
questo elenco apposito dell'Agenzia del lavoro e sono stati
approvati 45 progetti, di cui alcuni continuano nel 2004.
Nel 2004 complessivamente sono stati sviluppati 28 progetti, di
cui alcuni continuano nel 2005, a fronte di 247 domande di persone
iscritte nell'elenco. Quindi nel rapporto fra 2003-2004 abbiamo
avuto un aumento delle domande, un aumento di persone che aspettano
da questi lavori di utilità sociale una risposta; sono non dico
raddoppiati ma notevolmente aumentati, da 136 a 247, da 140 a 250
grosso modo con un notevole aumento di questa domanda. A fronte di
questo bisogno presente sul territorio le risposte sono
notevolmente inferiori: ripeto, 45 progetti a fronte di 136 domande
nel 2003, 28 progetti effettuati nel 2004, a fronte di 247 domande,
e complessivamente anche le risorse che sono state messe per questi
lavori di utilità sociale non è che nel triennio 2004-2006 sono
aumentate rispetto ai trienni precedenti ma annualmente le risorse
sono le stesse
Il problema politico che pongo è questo: ci sono affermazioni
continue di buona volontà - e io credo a questa buona volontà da
parte della Giunta - di dare una risposta alle fasce deboli, si
mettono in progetto nel piano delle iniziative e delle risorse, ma
queste non riescono a rispondere alla domanda. Non sono in grado di
dare qui una risposta; prendo atto che ci sono gli uffici che se ne
occupano, che c'è il "CELVA" dentro l'organismo che deve occuparsi
di questi lavori, che c'è stato un tavolo dove si sono per un anno
esaminate tutte le problematiche, ma qualcosa non funziona se non
riusciamo con le risorse che abbiamo, con gli uffici e con le
procedure che abbiamo, a dare una risposta.
La prego, Assessore, di fare una verifica approfondita perché:
su 247 persone iscritte nell'elenco solo 73 hanno avuto una
risposta nel 2004, meno di un terzo, allora che risposta diamo agli
altri due terzi? Adesso non abbiamo più la possibilità di
interloquire, il tempo a mia disposizione è scaduto, ho utilizzato
tutto il tempo per esprimere il senso del problema politico; credo
che se lei è sensibile, cercherà il modo di intervenire sullo snodo
problematico, se lo ha individuato.
Si dà atto che dalle ore 10,29 presiede il Vicepresidente
Nicco.
Presidente - La parola al Consigliere Viérin Marco.
Viérin M. (SA) - Abbiamo presentato questa iniziativa perché
crediamo che lo snodo a cui faceva riferimento la collega Squarzino
lo si possa individuare.
Partiamo con una riflessione puntuale su quella che era la
situazione ieri e su quella che è diventata oggi con l'adozione del
piano delle politiche del lavoro e con il macrobiettivo 6. Su
questa questione abbiamo focalizzato le domande soprattutto sugli
enti locali perché rappresentano il 96% dei progetti, quindi qui si
deve ragionare su cosa succedeva prima e su cosa succede oggi.
Abbiamo potuto notare che sul 2004, con l'adozione del piano di
politica del lavoro 2004-2006, abbiamo avanzato il 40% delle
risorse destinate; questo 40% e precisamente su 1.800 milioni
destinati 779 mila euro sono stati utilizzati e 300 mila euro come
giustamente l'Assessore ha detto, sono stati stornati a un altro
capitolo, ma purtroppo gli altri 700 mila euro sono tornati alla
C.E. o li abbiamo persi o dove sono andati a finire?
È questo il primo dato per arrivare all'analisi preoccupante che
abbiamo sul 2005, perché vorrei ricordare qual era l'iter per
l'assunzione di queste persone in difficoltà prima rispetto al
2004. Preciso subito, per evitare equivoci, che quanto detto
dall'Assessore, che per il 2004 si è fatta una circolare informando
che tutti i progetti potevano essere presentati fino all'agosto
2004 con la vecchia normativa, poi si è inviata una lettera a
settembre per informare che tutto si sarebbe fatto come prima fino
a dicembre, già lì qualcuno avrebbe dovuto accorgersi, non mi
riferisco all'Assessore ma alla struttura, che qualcosa non
funzionava sull'iter del macrobiettivo 6 per il prossimo futuro. E
oggi si vedono gli effetti perché da quanto abbiamo ricavato con
una ricognizione sul territorio oggi abbiamo un macrobiettivo 6 che
rispetto a prima crea enorme burocrazia, perché prima gli enti
locali decidevano quale tipologia inserire in merito a richieste da
fare al collocamento, il collocamento emetteva l'avviso e in base
al punteggio, privilegiando i residenti, inviava i nominativi per
l'assunzione al Comune, il Comune procedeva con l'accertamento
della lingua francese e se voleva poteva richiedere anche una prova
pratica, e gli stipendi erano circa di 1.050 euro,00, mentre oggi
il Comune approva il progetto straordinario e innovativo e quindi
non ripetibile, il progetto va definito con l'assistente sociale
del Comune, un primo "okay" deve venire dall'Agenzia del lavoro che
deve dare un punteggio al progetto privilegiando le Comunità
montane, i consorzi di Comuni e i Comuni, in base alla
straordinarietà del progetto e alle assunzioni a tempo fisso. Ma
chi le prende queste persone a tempo fisso con questo sistema?
Nessuno!
Quarto passaggio, dopo l'"okay" dell'Agenzia del lavoro (il
tempo non si sa), il Comune fa richiesta al collocamento, che in
base alle tipologie privilegiate comunica i nominativi.
Quinto passaggio, i Comuni procedono alla verifica della
conoscenza della lingua francese e fanno la prova pratica
facoltativa.
L'Assessore mi può obiettare che questo è l'iter se si vogliono
fare le assunzioni come prima, oggi con il macrobiettivo 6 si
possono fare con le cooperative. Inoltre il macrobiettivo 6
rimborsa ai Comuni il 100% se lo fanno con le cooperative e queste
ultime hanno un iter più breve. Il tutto è vero perché se il Comune
fa l'iter di prima, prende il 70% di contributi. Si è dunque dato
un privilegio alla cooperativa, è una scelta politica, ma
l'Assessore non può venirmi a dire che adesso si è fatta una
circolare per definire in base al Comune e poi sul macrobiettivo 6
si privilegiano le Comunità montane, e lei sa che oggi se gli enti
locali e le cooperative fanno un progetto riceveranno dei
disoccupati residenti nella Comunità montana, ad esempio, a Verrès
può venire assunta una persona di Valtournenche, questo non è un
aiuto.
Faremo una iniziativa molto puntuale... ho chiesto al Presidente
un minuto in più, me lo ha accordato perché questo è un argomento
importante perché oltre alla burocrazia abbiamo costi in più,
perché con le cooperative l'Assessore sa che il Comune deve pagare
l'IVA, deve pagare circa 150 euro al mese pro unità per il compenso
alla cooperativa, quindi il costo totale per l'ente pubblico se
prima era 100, adesso è 140. C'è qualcosa che non funziona.
Farò una iniziativa il prossimo Consiglio o come mozione o
altro, perché quando si chiedono 2 minuti in più si guarda subito
alle regole, che magari non si osservano per altre cose. La scelta
è molto semplice, va modificato il macrobiettivo 6, non sta
funzionando. "CELVA" o non "CELVA" abbiamo la gente che non sarà
occupata, e poi c'è il grosso problema dei progetti innovativi. Lei
ha mai visto un datore di lavoro che prende ogni anno persone
diverse dopo che quelle assunte l'anno precedente hanno acquisito
professionalità!
