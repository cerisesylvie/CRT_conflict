Classificazione
AMBIENTE
Inquinamento
FINANZA REGIONALE E LOCALE
Partecipazioni azionarie regionali



Oggetto del Consiglio n. 3635 del 22 maggio 2024 - Resoconto
OGGETTO N. 3635/XVI - Interrogazione: "Azioni di valutazione
e monitoraggio delle emissioni acustiche delle strutture in uso a
CVA S.p.A. nel comune di Châtillon".
Bertin (Presidente) -
Punto n. 16. Per la risposta, la
parola all'assessore Sapinet.
Sapinet (UV) -
Il collega interroga l'Assessore
competente per conoscere al punto 1: "se siano state eseguite delle
azioni di valutazione e monitoraggio delle emissioni acustiche..."
delle strutture che cita nella sua iniziativa e il secondo quesito
è: "se siano state previste delle azioni di attenuazione o
eliminazione delle cause di inquinamento acustico evidenziate". Si
ricorda innanzitutto che, ai sensi dell'articolo 14, vigilanza e
controllo della legge regionale n. 20/2009, la verifica, nel
rispetto dei limiti acustici definiti dai piani di zonizzazione
acustica comunale, è in capo al Comune territorialmente
interessato, che effettua i controlli del caso con il supporto
tecnico di ARPA Valle d'Aosta. Per tali motivi eventuali
superamenti puntuali, legati ad attività produttive locali di
ristoro, eccetera, non vengono segnalati direttamente
all'attenzione dell'Amministrazione regionale, ma direttamente o
tramite il Corpo forestale al Comune interessato, che a sua volta
verifica le segnalazioni ricevute con il supporto di ARPA Valle
d'Aosta adottando le misure necessarie per la risoluzione delle
problematiche. Non si è quindi direttamente in possesso delle
informazioni richieste dal collega visto che la competenza non è in
capo all'Amministrazione regionale; tuttavia abbiamo effettuato
delle verifiche presso ARPA Valle d'Aosta e risulta che non sia mai
pervenuta alcuna richiesta di supporto tecnico per quanto riguarda
il Comune di Champdepraz - è una delle due segnalazioni -, mentre
un privato effettivamente aveva contattato ARPA per la casistica
segnalata sul Comune di Châtillon e correttamente ARPA aveva
spiegato e illustrato che la segnalazione andava rivolta al Comune
competente, il quale, ad oggi, non ha richiesto il supporto di ARPA
per eventuali misurazioni e valutazioni. Tuttavia a tale riguardo
abbiamo anche interpellato CVA e, a fronte di ciò, la società si è
prontamente attivata effettuando le necessarie misurazioni delle
emissioni acustiche e, una volta constatata la problematica, si è
prontamente attivata al fine di attenuare le emissioni. In
particolare le due pompe di calore sono state spente, lo sono
tuttora e a breve, intorno alla metà del mese di giugno, ci è
comunicato che verrà installata una barriera fonoisolante e
fonoassorbente perimetrale volta all'attenuazione della rumorosità
delle stesse. Inoltre la società ha deciso di intervenire anche
sull'impianto di condizionamento della sala
server
, i
macchinari attualmente presenti verranno sostituiti con dei nuovi
condizionatori super silenziati, quest'intervento è in corso,
questo su Châtillon.
In relazione alla centrale di Champdepraz per cui CVA non aveva
avuto segnalazioni o notizie, qualora da questa verifica dovesse
emergere il superamento dei limiti normativi e delle emissioni
acustiche, CVA si adopererà prontamente al fine di ridurre le
stesse, analogamente a quanto sta avvenendo presso la sede di
Châtillon.
Presidente -
Per la replica, la parola al consigliere
Manfrin.
Manfrin (LEGA VDA) -
Grazie Assessore per la sua risposta
puntuale, la ringrazio anche ovviamente per avere un po' illustrato
quello che è stato l'
excursus
e la natura della verifica;
ovviamente la ringrazio anche per l'impegno svolto. Credo che si
vada nella direzione corretta: quella di verificare, nel caso di
Champdepraz le emissioni e invece con la messa in opera di un
intervento, quindi avendo già evidenziato che vi è la necessità di
intervenire, sulla parte di Châtillon. Tra l'altro, caso strano, ma
chissà, i casi capitano sempre, proprio la settimana successiva al
deposito dell'iniziativa effettivamente pare siano iniziati i
lavori a Châtillon e quindi deve essere che si è smosso
probabilmente qualcosa.
Per quanto riguarda Champdepraz, rimaniamo in attesa di
aggiornamenti, per quanto riguarda Châtillon, credo che la verifica
di quello che sarà poi l'effetto dell'impianto fonoassorbente, da
quello che ci ha detto, cioè non lo spostamento ma semplicemente la
collocazione di una struttura che sia fonoassorbente... da quel
punto di vista vedremo quale sarà l'efficacia, anche perché, come
sa, bisogna vedere anche se vengono rispettate le distanze, per
esempio, per l'installazione di strutture di quel tipo, c'è una
zona, nella zona retrostante appunto la struttura di Châtillon, che
è abitata da diverse famiglie, quindi è chiaro che si producono dei
rumori che ad oggi sono stati giudicati non sopportabili per chi è
lì residente. Se questo impianto non sarà sufficiente,
probabilmente vi sarà la necessità di spostare tutta la struttura
con l'impianto di refrigerazione. Rimaniamo quindi in attesa degli
effetti di una verifica da una parte e dell'effetto dell'intervento
dall'altra e vediamo quale sarà l'esito. Per il momento la
ringrazio.
