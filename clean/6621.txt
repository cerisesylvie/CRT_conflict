Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1104 del 6 febbraio 1985 - Resoconto
OGGETTO N. 1104/VIII - SERVIZIO DI TRASPORTO PUBBLICO
PERMANENTE TRA I COMUNI DI EMARESE E DI SAINT-VINCENT.
(Interpellanza).
PRESIDENTE
: Do lettura dell'interpellanza presentata dai
Consiglieri Bajocco e Cout:
INTERPELLANZA
Nella seduta del Consiglio regionale del 19 settembre 1984
mattino venne discussa una interrogazione presentata dal Gruppo
consiliare del Partito Comunista, a seguito di una petizione
sottoscritta ed inviata in data 19.8.1984 dalla popolazione di
Emarèse al Sindaco, all'Assessore regionale all'Industria,
Commercio, Artigianato e Trasporti ed ai Capigruppo regionali,
petizione con cui si chiedeva l'istituzione di un servizio di
trasporto pubblico permanente fra i Comuni di Emarèse e di
Saint-Vincent.
Nella sua risposta all'interrogazione l'Assessore disse in modo
abbastanza telegrafico che a giugno dell'anno 1984 c'era stato con
il Sindaco del Comune un incontro con cui si era stabilito che il
servizio in questione sarebbe iniziato nel mese di ottobre e che
questo era quanto confermava.
Siccome non risulta che ad una risposta così sintetica sia
seguito un intervento altrettanto rapido, in quanto non si ha
notizia che, a tutt'oggi, gennaio dell'anno successivo, il servizio
sia iniziato,
i sottoscritti Consiglieri regionali del Gruppo Comunista
INTERPELLANO
l'Assessore regionale all'Industria, Commercio, Artigianato e
Trasporti per sapere:
1) i motivi che hanno determinato un così notevole ritardo
nell'inizio del servizio;
2) quando, finalmente, gli abitanti di Emarèse potranno
usufruire del trasporto pubblico per Saint-Vincent.
PRESIDENTE
: Ha chiesto di parlare il Consigliere Cout, ne
ha facoltà.
COUT - (P.C.I.):
A seguito di una petizione della
popolazione di Emarèse al Sindaco, all'Assessore ed ai Capigruppo
regionali, con la quale si chiedeva l'istituzione di un servizio di
trasporto, avevamo presentato verso la metà del mese di settembre
una interpellanza, alla quale l'Assessore aveva risposto in modo
molto telegrafico. Ci aveva informati che già al mese di giugno
aveva avuto un incontro con il Sindaco e in cui si era deciso di
cominciare con quel servizio per la metà di ottobre.
Ad una risposta così telegrafica, come abbiamo voluto scrivere
nella interpellanza, non è seguito un altrettanto rapido intervento
da parte della Regione. Abbiamo saputo che forse sono sorti alcuni
problemi e che il servizio avrebbe dovuto partire non oltre la metà
di novembre; siamo alla metà di febbraio e ci chiediamo quando
partirà il servizio.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Ha ragione il Consigliere Cout, però
oggi rispondiamo in maniera molto precisa, assicurando che il
servizio parte.
Venendo ai motivi del ritardo, questi sono dovuti alla necessità
di osservare le procedure previste dalla legge in vigore, che si
sono rivelate più complesse di quanto previsto a causa della
presenza di due domande di società concorrenti con le quali il
Comune di Emarèse aveva preso contatti.
Risolto però questo problema, la Giunta regionale ha già
provveduto a rilasciare le autorizzazioni prescritte per cui il
servizio è abilitato ad entrare in vigore dal ° febbraio 1985. Di
fatto il servizio entrerà in funzione il 1° marzo con le seguenti
corse giornaliere: da Emarèse a Saint-Vincent, alle ore 6,40 del
mattino, festivo 8,30, e poi alle ore 13; da Saint-Vincent a
Emarèse alle ore 7,15, festivo 9,15, nel pomeriggio alle ore 13,45,
festivo 16,50. In più sono state previste due corse giornaliere nei
mesi estivi che saranno prolungate da Sommarèse fino a
Challant-Saint-Anselme passando attraverso il colle. Quindi, da
parte della Giunta, la deliberazione è già stata assunta.
PRESIDENTE:
Ha chiesto di parlare il Consigliere Cout, ne
ha facoltà.
COUT - (P.C.I.):
Ringrazio l'Assessore per i chiarimenti,
siamo contenti che le cose procedano, per dichiararci completamente
soddisfatti aspetteremo che parta il servizio, anche perchè non
vorremmo che, dopo essere spostato dal 10 febbraio al 10 marzo,
l'inizio venga magari spostato al 10 aprile, come diceva il
Consigliere Millet.
