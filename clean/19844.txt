Classificazione
INDUSTRIA
LAVORO


Resoconto integrale del dibattito dell'aula
Oggetto del Consiglio n. 3025 del 19 febbraio 2003 - Resoconto
OGGETTO N. 3025/XI Situazione conseguente al fallimento della
"Metallurgiche Balzano S.p.A." di Verrès. (Interrogazione)
Interrogazione Premesso che:
- la società "Metallurgiche Balzano S.p.A.", dichiarata fallita
nel febbraio 2002 dal Tribunale di Aosta, ha lasciato debiti sia
alla RAVA per Euro 427.227,00 per finanziamenti non restituiti, sia
a Finaosta per Euro 185.000 per canoni di leasing non pagati;
- l'Assessore all'industria, rispondendo ad una precedente
interrogazione del gruppo di Forza Italia affermava che:
1) i crediti della Regione assistiti da ipoteche sono stati
transati per Euro 165.000, equivalenti al 40 percento del loro
valore, mentre il credito di Finaosta è stato insinuato al passivo
fallimentare;
2) non sussistono rapporti né finanziari né giuridici tra RAVA
e/o Finaosta e la neo costituita società "Balzano Industrie
S.r.l.", che ha proseguito l'attività della fallita "Metallurgiche
Balzano S.p.A." nel medesimo stabilimento di proprietà
regionale;
- il Giudice delegato non ha accolto la domanda di insinuazione
della RAVA, per i residui crediti ammontanti a Euro 3.110.127, di
cui Euro 3.060.258 a titolo di indennità di occupazione
extracontrattuale dell'immobile per il periodo 1/3/91-4/2/02, in
quanto non documentati;
i sottoscritti Consiglieri regionali
Interrogano
l'Assessore all'Industria per sapere:
1) i motivi per i quali non si è provveduto a stipulare un
regolare contratto di locazione con la società fallita o comunque a
pretendere un'indennità di occupazione;
2) in base a quale titolo la "Balzano Industrie srl" si è
insediata nello stabilimento di Verrès;
3) in base a quale parere è stato proposto ricorso avverso
l'esclusione dal passivo fallimentare dei crediti regionali e a
quanto ammontano le spese legali previste;
4) se allo stato è nota la consistenza del fallimento in
relazione sia alla massa passiva sia alla massa attiva.
F.to: Frassy - Tibaldi - Lattanzi
Président
La parole à l'Assesseur à l'industrie,
à l'artisanat et à l'énergie, Ferraris.
Ferraris (GV-DS-PSE)
Affrontiamo per la terza volta, in
tre sedute consecutive, la "questione Balzano". Vorrei ricordare
come il patrimonio della Regione sia composto di beni immobili e
mobili, vantaggi e facilitazioni economiche, ma anche e soprattutto
di una comunità composta di lavoratori con il loro diritto al
lavoro, con le loro legittime aspirazioni a poter progettare il
futuro loro e delle loro famiglie. Nella replica all'ultima
interrogazione, il Consigliere Frassy ha affermato che la
continuazione della produzione e dell'occupazione sono dati per lui
marginali; questo è probabilmente il motivo per cui non ci capiamo
e per questo il Consigliere Frassy reitera interrogazioni su questo
argomento. Dato che l'interesse dell'interrogante è esclusivamente
giuridico, le risposte ai quesiti posti dalle interrogazioni
vengono fornite anche sulla base delle informazioni pervenute - per
quanto di competenza - dal Dipartimento legislativo e legale della
Presidenza della Regione.
Venendo alla prima questione posta, in data 9 novembre 1984 la
Giunta ha deliberato la cessione in locazione dello stabilimento ex
"Alluver" alle "Metallurgiche Balzano S.p.A."; la conseguente
convenzione del 22 febbraio 1985 fra Regione Valle d'Aosta e la
società in oggetto prevedeva la concessione in comodato non oneroso
per un periodo di sei anni, decorrente dalla data di consegna del
fabbricato e la successiva locazione per la durata di 15 anni. La
stessa convenzione definiva il canone di locazione nella misura del
6 percento del valore del fabbricato alla data della consegna
dell'immobile, determinato con apposita perizia dai competenti
uffici regionali. Il contratto di locazione dell'area industriale
in oggetto non è mai stato stipulato, a causa del mancato accordo
delle parti in relazione al valore peritale assegnato allo
stabilimento di proprietà regionale e alla competenza sugli
interventi di ristrutturazione, da effettuare all'interno dello
stesso.
Per quanto riguarda la seconda questione posta, la società
"Balzano Industrie S.r.l." opera nello stabilimento di cui trattasi
in virtù di un contratto di affitto di azienda stipulato il 29
novembre 2001 con "Metallurgiche Balzano S.p.A.", impresa
conduttrice dell'immobile, ai sensi della convenzione a suo tempo
stipulata con l'Amministrazione regionale. Nel frattempo, come è
noto, la società "Metallurgiche Balzano S.p.A." è fallita e nei
rapporti giuridici fra la medesima e "Balzano Industrie S.r.l." è
subentrata la curatela fallimentare. Il contratto di affitto citato
prevedeva, peraltro, un'opzione di acquisto dell'azienda in favore
di "Balzano Industrie S.r.l." e questa sta concludendo tale
operazione con il curatore fallimentare. In seguito alla cessione
la Regione regolarizzerà i propri rapporti con il nuovo conduttore
dello stabilimento, attraverso la stipula di un apposito contratto
di locazione.
Per venire alla terza questione posta, con lettera raccomandata
ricevuta il 28 ottobre 2002 il curatore fallimentare ha comunicato
all'Amministrazione regionale che la propria domanda di
insinuazione al passivo era stata respinta dal giudice delegato,
poiché non supportata da documentazione idonea a conferire certezza
in ordine alla sussistenza dei crediti e al loro effettivo
ammontare. Dopo avere esaminato la documentazione inviata dal
curatore fallimentare, il Dipartimento legislativo e legale ha
consultato per vie brevi i legali di fiducia e, considerata
l'entità del credito, l'importanza del suo recupero e l'esistenza
della documentazione probatoria dello stesso, si è deciso di
proporre ricorso ex articolo 98 della legge n. 267/1942.
Per quanto riguarda l'ultima questione, il giudice delegato ha
predisposto, in data 7 ottobre 2002, lo stato passivo definitivo;
avverso tale definizione è stato presentato ricorso ex articolo 98
della legge n. 267/1942. Per questo motivo al momento risulta
impossibile fornire un dato assolutamente certo sulla consistenza
del fallimento in relazione alla massa passiva. Alla data del 7
ottobre 2002 lo stato passivo era così costituito: totale
chirografo 3.318.464 €, totale privilegio 691.111 €. Il curatore
fallimentare ha informalmente comunicato che, al momento attuale,
la consistenza del fallimento in relazione alla massa attiva
sarebbe così costituita: 129.114 € compenso annuale affitto
d'azienda, 10.759 € sempre compenso di gennaio per affitto
d'azienda, 516.456 € compenso rendita del ramo di azienda, 180.000
€ recupero crediti - questa è una somma approssimativa -, 56.810 €
compenso vendita del magazzino porcellane. Il curatore, infine, ha
precisato che è in corso la verifica dei presupposti per
l'esercizio di eventuali azioni revocatorie, ex articolo 66 e
seguenti della legge n. 267/1942.
Président
La parole au Conseiller Frassy.
Frassy (FI)
Assessore, non siamo soddisfatti della sua
risposta, soprattutto non siamo soddisfatti del suo esordio, anche
perché lei ha voluto esprimere un concetto che era ben diverso
quando io lo avevo espresso nella mia replica! Il riferimento alla
marginalità non era l'occupazione, ma era il fatto che
l'occupazione non era al centro dell'interrogazione presentata, in
quanto le questioni che abbiamo chiesto allora - e le richiediamo
ora - non si riferiscono all'occupazione! Di conseguenza, riteniamo
strumentale e poco pertinente alla domanda incentrare la risposta
sulle vicende occupazionali, che hanno altri interessi, ma non nel
contesto di questa iniziativa.
Siamo invece preoccupati per la maniera minimalista con cui lei
tende a giustificare questa vicenda, vicenda che è stata portata
per ben quattro volte in quest'aula, perché la prima volta in cui
abbiamo affrontato la questione fu con un'interrogazione
dell'ottobre 2001 per una dimenticanza, forse, dovuta ad una sua
risposta sulle partite a debito di Finaosta; stranamente, questa
azienda, nella sua risposta, non rientrava fra le partite a debito
di Finaosta. Dobbiamo dire che su questa vicenda ci sono tante
dimenticanze che, sommandosi fra di loro, ci lasciano propendere
per il convincimento che forse siano delle dimenticanze dovute
all'imbarazzo di illustrare il procedimento con cui si sono
cumulati determinati debiti.
Lei ha citato delle convenzioni che noi abbiamo letto, ma non le
ha citate per intero - e io le leggo - nel senso che il canone di
locazione è stabilito nella misura del 6 percento del valore del
fabbricato, determinato con apposita perizia dai competenti uffici
della Regione. Il fatto che l'azienda non abbia accettato la
perizia della Regione nel 1991, non è un buon argomento per
dimenticarsi del fatto che comunque quell'immobile, in quanto bene
dell'Amministrazione regionale, era occupato e doveva essere
riconosciuta la contropartita economica. Di conseguenza, ci sembra
quasi che vi siate accorti di una cifra spropositata - 6 miliardi
di canoni di locazione non riscossi - soltanto quando l'azienda è
fallita, e mi sembra paradossale che, dal 1991, da quando è stata
contestata una perizia, l'Amministrazione regionale sia rimasta
completamente inerte! È paradossale, Assessore, che lei sostenga
con convinzione che questa azienda - che riporta il nome delle
precedenti ragioni sociali e che vede coinvolte persone che avevano
avuto responsabilità gestionale nelle precedenti ragioni sociali -
possa produrre continuando a non pagare il canone per l'occupazione
di quegli stabilimenti, con la convinzione che il tutto verrà
demandato ad una fase successiva!
A noi sembra veramente incredibile che l'Amministrazione
regionale possa aver prodotto una insinuazione in un passivo per 6
miliardi, dunque non per 6 euro, dimenticando di produrre
documentazione che attestasse il titolo per il quale si procedeva
all'insinuazione del passivo. Ci pare sorprendente che lei sostenga
che questi 6 miliardi sono tanti e, di conseguenza, il ricorso va
comunque fatto, anche perché noi ricordiamo un'altra vicenda,
quella della "Conner", dove voi avete messo in piedi una
transazione, pretendendo 27 miliardi, e avete chiuso quella
transazione a 5 miliardi di lire, ma di quei 5 miliardi di lire 1
miliardo è andato in spese legali! Non vorremmo che in questa
vicenda, alla fine, beneficiati dei debiti della "Balzano" siano
gli incaricati della vicenda legale! È pertanto sorprendente che
tutto questo lei lo gestisca nella massima convinzione che sia un
fatto di ordinaria amministrazione, ed è sorprendente che questa
vicenda continui ad essere affrontata in aula nell'indifferenza più
totale, sul presupposto che sono solo 6 miliardi!
Non siamo soddisfatti delle risposte e vi annunciamo che
torneremo sull'argomento. Tornando sull'argomento, Assessore,
chiederemo a lei - come responsabile dell'Amministrazione - degli
impegni precisi, per verificare se le dimenticanze a cui lei fa
riferimento sono effettivamente "dimenticanze" o sono, invece,
atteggiamenti consapevoli, forse di imbarazzo, per usare un
eufemismo!
