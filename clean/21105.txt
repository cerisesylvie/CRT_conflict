Classificazione
AMBIENTE
Inquinamento



Oggetto del Consiglio n. 1054 del 12 gennaio 2005 - Resoconto
OGGETTO N. 1054/XII - Attuazione del piano regionale di
protezione ambientale e bonifica dell'amianto. (Interrogazione)
Interrogazione
Sottolineata la pericolosità per la salute dell'amianto come
ampiamente dimostrato in questi anni dalle ricerche scientifiche e
quindi la necessità di una forte e continua azione di
prevenzione;
Preso atto che con la delibera di Giunta n. 2457 del 19
luglio 1999 è stato conferito un incarico all'Agenzia regionale per
la Protezione dell'Ambiente (ARPA) per la predisposizione del Piano
regionale di protezione dell'ambiente, di decontaminazione,
smaltimento e bonifica dell'amianto, che preveda un'indagine
completa di monitoraggio sul problema amianto, articolata in
diverse e specifiche fasi;
I sottoscritti Consiglieri regionali
Interrogano
L'assessore competente per conoscere:
1. qual è la situazione di attuazione di tale Piano;
2. se il monitoraggio previsto è stato completato,
indicandone quali sono i risultati numerici e a che punto sono le
relative operazioni di bonifica, con il conseguente
smaltimento;
3.se il monitoraggio previsto dal Piano ha riguardato anche
le unità abitative private.
F.to: Lanièce - Squarzino Secondina
Presidente - La parola all'Assessore al territorio, ambiente e
opere pubbliche, Cerise.
Cerise (UV) - La Giunta regionale, con deliberazione in data 19
luglio 1999, n. 2457, aveva affidato all'ARPA l'incarico per la
predisposizione del piano regionale di protezione dell'ambiente, di
decontaminazione, smaltimento e bonifica dell'amianto previsto
dall'articolo 10 della legge n. 257 del 25 marzo 1992. Questo piano
è stato regolarmente presentato e, così come stabilito dalle
disposizioni vigenti e in particolare dalla legge n. 257, è
allegato - ne fa parte integrante - al Piano regionale di gestione
dei rifiuti approvato con deliberazione del Consiglio regionale n.
3188 del 15 aprile 2003. Tengo però a precisare che la Regione si
era già attivata nell'esecuzione delle attività di propria
competenza anche prima dell'approvazione formale del piano di
bonifica dell'amianto. In particolare era da tempo in corso la
messa in sicurezza definitiva della vecchia miniera di Emarèse,
unico sito interessato da attività di estrazione di amianto del
territorio regionale, attraverso le procedure previste dal decreto
ministeriale n. 471/1999. Questa bonifica è possibile grazie al suo
inserimento nel programma nazionale di bonifica dei siti aventi
queste caratteristiche, finanziato dal Ministero dell'ambiente e
della tutela del territorio. Non ci sono al riguardo delle
scadenze, in quanto i tempi di esecuzione delle diverse fasi, vale
a dire il piano della caratterizzazione, la caratterizzazione
medesima, la progettazione ed esecuzione delle opere sono
subordinate ai tempi di approvazione delle varie fasi che spettano
al ministero stesso.
Ad oggi sono state concluse le fasi relative alla
predisposizione del piano della caratterizzazione del sito e si
aspetta la convocazione della Conferenza dei servizi, da parte del
Ministero dell'ambiente, per l'approvazione formale della
documentazione relativa alle fasi di caratterizzazione del piano,
per poi proseguire con la progettazione ed esecuzione delle opere
in particolare per la messa in sicurezza definitiva del sito. Al
momento si è provveduto, in accordo con il Ministero dell'ambiente,
alla messa in sicurezza d'emergenza con la chiusura di tutte le
gallerie di estrazione del materiale.
Per quanto concerne l'attività di censimento e di eventuale
rimozione e bonifica di amianto in edifici pubblici, l'ARPA, in
esecuzione del piano regionale dei rifiuti, ha provveduto a
completare le attività previste, già iniziate precedentemente
all'approvazione del piano medesimo. Queste attività hanno
riguardato l'individuazione, con la collaborazione dei comuni,
degli edifici pubblici o ad uso pubblico da ispezionare e la
verifica degli eventuali interventi da proporre ai soggetti
proprietari o utilizzatori per la bonifica di questi edifici.
Tuttavia, anche in considerazione della loro complessità
gestionale, è presumibile che le attività dell'ARPA non abbiano
riguardato il 100% degli stessi. In ogni caso sono stati fatti
sopralluoghi in tutte le scuole e sono state effettuate tutte le
operazioni di bonifica basate sulle segnalazioni dell'ARPA. Sono
inoltre stati sottoposti ad indagini ed operazioni di bonifica
tutti i presidi ospedalieri, le caserme ed alcuni uffici postali.
Per quanto concerne gli edifici privati, gli interventi dell'ARPA
hanno riguardato per ora solo situazioni per le quali erano state
fatte segnalazioni puntuali.
In ogni caso, sulla base delle disposizioni ministeriali
attuattive della legge n. 93/2001, il censimento anche degli
edifici privati, previsto solo a campione nel piano regionale in
vigore, verrà effettuato in modo puntuale sulla base della
mappatura prevista dal decreto n. 184/2003. Segnalo ancora che, con
deliberazione della Giunta regionale n. 3441 in data 29 settembre
1997, è stato approvato e avviato un progetto specifico denominato
"Difesa dai pericoli derivanti dall'amianto negli edifici
pubblici", la cui esecuzione è stata affidata all'ARPA.
Per quanto riguarda i corsi di formazione professionale e di
abilitazione finalizzati alla rimozione, bonifica e smaltimento dei
rifiuti contenenti amianto, si è provveduto sia a livello
gestionale con dei corsi rivolti ai responsabili di impresa, che a
livello operativo con corsi per i lavoratori. I primi si sono
svolti dal 19 febbraio al 27 marzo 1998, per un totale di 52 ore ed
hanno visto la partecipazione di 33 persone; quelli rivolti ai
lavoratori si sono invece svolti il 9 ed il 13 aprile 1999 per un
totale di 16 ore e vi hanno partecipato complessivamente 65
persone.
In considerazione della particolare qualificazione che
l'attività di rimozione e bonifica dell'amianto comporta, in
accordo con l'Assessorato regionale della sanità, salute e
politiche sociali e con il Comitato paritetico territoriale della
Valle d'Aosta, si intende verificare l'interesse delle imprese
valdostane a far partecipare propri dirigenti e propri addetti a
questi corsi. Tuttavia, con l'entrata in vigore in data 30 marzo
2004 della deliberazione del Comitato nazionale dell'Albo nazionale
delle imprese che effettuano la gestione dei rifiuti, lo
svolgimento di queste attività è subordinato all'iscrizione delle
imprese all'albo medesimo, per cui la partecipazione ai corsi è
obbligatoria solo per coloro che lavorano per queste imprese.
Dobbiamo poi tenere presente che la normativa nazionale in
materia di rimozione e bonifica dell'amianto è in continua
evoluzione. A questo riguardo ricordo che con il decreto
legislativo n. 36/2003, i rifiuti contenenti amianto legati in
matrice cementizia, quali l'eternit, possono essere smaltiti in
discariche per rifiuti speciali inerti, ma solo fino al 16 luglio
2005. A decorrere da questa data, potranno essere smaltiti solo ed
esclusivamente presso discariche diverse da quelle per rifiuti
inerti, così come già avviene per i rifiuti contenenti amianto
libero o in matrice in fibre. Il controllo delle attività di
rimozione è regolato dal competente servizio della prevenzione e
sicurezza degli ambienti di lavoro dell'USL, cui è subordinata, ai
sensi del DPR 8 agosto 1994, la presentazione e la relativa
approvazione di un piano tecnico dettagliato contenente le modalità
di esecuzione del lavoro alle quali l'impresa appaltatrice si deve
attenere scrupolosamente. Finora sono stati approvati
indicativamente 213 piani.
Rispetto a quanto indicato nel piano regionale è in corso
l'aggiornamento del programma delle attività relative agli
interventi di bonifica urgenti, oltre alla predisposizione di una
mappatura e di un censimento di tutti gli edifici e delle strutture
che contengono amianto, a norma delle disposizioni di cui al DM n.
248/2004, concernente le nuove modalità di gestione delle
operazioni di rimozione e bonifica di beni contenenti amianto. Per
questo scopo sono in corso specifici incontri fra i servizi
competenti dell'Assessorato del territorio, ambiente e opere
pubbliche, dell'Assessorato della sanità, salute e politiche
sociali, le strutture dell'USL e dell'ARPA interessate. L'ARPA
infine ha avviato indagini conoscitive anche di tipo differente
rispetto a quanto specificatamente indicato nel piano regionale di
gestione dei rifiuti, soprattutto per quanto riguarda gli aspetti
di tutela ambientale.
Presidente - La parola alla Consigliera Squarzino Secondina.
Squarzino (Arc-VA) - Ringrazio l'Assessore per le informazioni
che ci ha fornito. Credo che il piano di gestione dei rifiuti che
riguarda la questione dell'amianto, preveda anche una serie di
altri interventi a cui l'Assessore non ha accennato; mi permetto di
farlo, perché credo che siano altrettanto importanti.
Ci chiediamo a che punto è la mappatura dei siti in cui c'è
l'amianto di serpentino; ci chiediamo se sono state fatte le
ulteriori indagini ambientali per progetti di messa in sicurezza
del sito riguardante l'ex miniera "Cogne"; ci chiediamo se è stato
completato il censimento delle imprese; ci chiediamo se sono state
superate quelle difficoltà di comunicazione tra assessorato
all'industria e alla sanità che nel piano vengono sottolineate. Sto
elencando i problemi proprio pagina per pagina del piano. Ci
chiediamo anche se è stato redatto il protocollo con le "Ferrovie
dello Stato", in cui le ferrovie si impegnano a mantenere in
sicurezza i rotabili accantonati e circolanti. Ci chiediamo ancora
se sono stati fatti i sopralluoghi presso tutte le centrali
idroelettriche dislocate sul territorio regionale per verificare la
presenza dell'amianto. Ci chiediamo ancora se sono state fatte le
rilevazioni sistematiche di pericolo derivanti dalla presenza di
amianto sul territorio, perché è necessario, anche qui, concludere
questa fase di censimento che è stato iniziato: pensiamo a tutti i
capannoni utilizzati o dismessi, e via dicendo. Questo per dire che
c'è ancora un grande lavoro da fare.
Prendiamo atto che una parte è stata attuata, ma che molto
lavoro deve essere ancora fatto, quindi chiediamo all'Assessore
un'attenzione su questo tema.
Presidente - La parola al Vice-presidente Lanièce.
Lanièce (SA) - Per completare l'intervento, concordo con quanto
ha detto la collega; dalla risposta si desume, come ha già
affermato la collega Squarzino, che qualcosa è stato fatto, ma ci
sono dei ritardi, anche perché ricordiamo che il decreto con cui è
stato imposto alle varie regioni di creare un piano regionale
sull'amianto era del 1992; siamo nel 2005 e se il piano è stato
approvato, è vero, formalmente inserendolo nel piano di gestione
dei rifiuti nel 2003, però ci sono ancora molte cose da ultimare
rispetto a quanto indicato all'articolo 10 del suddetto decreto.
Fra l'altro, sempre facendo riferimento all'articolo 10, lettera l)
si parlava anche di censimento degli edifici, dove si faceva
riferimento non solo agli edifici pubblici o ad uso pubblico, ma
anche agli edifici in generale, quindi anche a quelli dei
privati.
L'Assessore ha affermato nella sua risposta che c'è una prima
mappatura: io ne approfitto per sollecitare l'Assessore, visto che
l'amianto è stato molto utilizzato nell'edilizia nel periodo
1965-1983, e noi sappiamo che l'amianto può portare gravi danni
alla salute a seguito della dispersione di particelle, dispersione
dovuta al fatto che i manufatti di amianto con il tempo diventano
obsoleti, e quindi c'è il rischio che perdano delle particelle
nell'aria (con grave rischio per la salute), a prestare una
maggiore attenzione al problema anche nei riguardi degli edifici
privati.
Rilancio oggi una proposta che avevo fatto nel 1997, quando
avevo indicato alla Giunta di allora la possibilità di predisporre
un disegno di legge o una deliberazione, in cui si prevedessero
degli incentivi economici nei confronti di privati che dovessero
effettuare dei lavori per smaltire strutture in amianto che sono
pericolanti, dopo accurata perizia. Sicuramente questo potrebbe
agevolare il censimento, perché sarebbero gli stessi privati che si
attiverebbero per effettuare delle perizie là dove ritengono che ci
siano dei rischi per la loro salute, rischi derivanti da manufatti
di amianto obsoleti, e questa agevolazione economica potrebbe
indurli ad accelerare i controlli e ad intervenire e il tutto
servirebbe anche per avere dati anche sugli edifici privati. Questa
è un'indicazione che rivolgo alla Giunta e spero che questa volta
venga ascoltata.
