Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 51 del 27 gennaio 1983 - Resoconto
OGGETTO N. 51/VII - RISPETTO DELLE DISPOSIZIONI LEGISLATIVE
STATALI IN MATERIA DI SUBAPPALTI DI OPERE PUBBLICHE.-
(Interpellanza).
PRESIDENTE:
Do lettura dell'interpellanza presentata dal
Consigliere Carlassare.
INTERPELLANZA
PRESA VISIONE della legge 13.9.1982, n. 646 concernente:
"Disposizioni in materia di misure di prevenzione di carattere
patrimoniale ed integrazioni alle leggi 27.12.1956, n. 1423,
10.2.1962, n. 57 e 31.5.1965, n. 575. Istituzione di una
Commissione parlamentare sul fenomeno della mafia";
CONSIDERATO che in particolare l'art. 21 del provvedimento in
questione sottopone qualsiasi subappalto di opere pubbliche ad una
autorizzazione esplicita da parte dell'Ente appaltante e richiede
idoneità tecnica ed affidabilità dell'impresa subappaltatrice;
INTERPELLA
l'Assessore ai Lavori Pubblici per sapere:
1)
cosa è stato fatto in sede regionale per ottemperare
alle disposizioni previste dalla legge 13.9.1982, n. 646;
2)
se sono già stati eseguiti accertamenti sui lavori
dati in subappalto o a cottimo dalle ditte appaltatrici, secondo
quali criteri e con quali risultati;
3)
come si intende procedere per dare completa attuazione
alla legge in oggetto ed entro quali termini è previsto che ciò
avvenga.
PRESIDENTE:
Ha chiesto di illustrare l'interpellanza il
Consigliere Carlassare, ne ha facoltà.
CARLASSARE - (Dem. Prol. - Nuova Sin.):
La legge
13.9.1982, n. 646 prevede "Disposizioni in materia di misure di
prevenzione di carattere patrimoniale ed integrazioni alle leggi
27.12.1956, n. 1423; 10.2.1962, n. 57 e 31.5.1965, n. 575.
Istituzione di una Commissione parlamentare sul fenomeno della
mafia". Voglio ricordare brevemente che questa legge è stata votata
con un iter insolitamente veloce dal Parlamento italiano in seguito
ad un fatto clamoroso quale l'uccisione del Segretario del P.C.I.
siciliano, Pio La Torre, che era stato uno dei promotori della
stessa proposta di legge. Va precisato anche che con questa legge
che è valida su tutto il territorio nazionale si intende colpire un
fenomeno che si sta estendendo in tutta la nazione, che si presenta
a seconda delle caratteristiche regionali con dei fenomeni che
possono anche essere diversi fra di loro, e che incentra in alcune
attività apparentemente più che legali l'attenzioni della
Magistratura, della Polizia, in quanto nelle predette attività si è
ormai dimostrato che si è introdotto un fenomeno mafioso. In
particolare, questo fenomeno ha preso saldamente radici all'interno
del sistema degli appalti pubblici e nel sistema dei subappalti che
ne derivano.
Con questa legge si intende normare in un modo estremamente
preciso e sottoporre ad un efficace controllo l'appalto pubblico;
nell'art. 21 di questa legge si prevede che tutta una serie di
idoneità, di garanzie tecniche e di affidabilità dell'impresa,
nonché di affidabilità non solo sul piano tecnico ma anche sul
piano finanziario, sul piano morale dell'impresa stessa, siano
controllati dai pubblici funzionari preposti a questo, prevedendo
anche delle precise responsabilità sul piano penale, per cui un
ente pubblico che non si sia attrezzato molto bene per effettuare
questi controlli, potrebbe far correre dei rischi ai propri
funzionari.
Con la mia interpellanza intendo conoscere cosa è stato fatto
dalla Giunta, in particolare dall'Assessorato ai Lavori Pubblici,
per ottemperare allo spirito di questa legge; intendo sapere se -
come previsto dalla legge stessa - sono già stati effettuati
accertamenti sui lavori e sui subappalti, sulle ditte che
effettuano i lavori in subappalto e con quali tempi si intende
procedere. Quali sono le strutture che si possono realizzare in
sede di Amministrazione regionale affinché tutto il sistema degli
appalti sia controllato molto bene, affinché se le ditte
appaltatrici danno a loro volta dei subappalti, queste ditte
abbiano tutti i criteri previsti dalla legge stessa e come il
funzionario regionale abbia la possibilità di andare a verificare
nel corso dell'esecuzione dei lavori che per quanto riguarda le
norme infortunistiche e finanziarie, le caratteristiche di queste
società siano conformi allo spirito della legge.
PRESIDENTE:
Ha chiesto di parlare l'Assessore ai Lavori
Pubblici Borbey, ne ha facoltà.
BORBEY - (D.C.):
Ho scritto qui una breve nota e mi
permetto di darne lettura anche perché in questa nota dico già al
Consigliere Carlassare che sono esposti pochi punti, quindi lo
invito a prendere contatto con i funzionari dell'Assessorato ai
Lavori Pubblici addetti alla Segreteria poiché la legge antimafia è
una legge di non facile interpretazione.
A questo proposito è stato appena fatto a Roma un corso di
aggiornamento, al quale abbiamo fatto partecipare immediatamente
due funzionari perché è una legge, come ha giustamente detto il
Consigliere Carlassare, molto importante e pericolosa.
Si premette che la legge 13.9.1982, n. 646, integrata e
modificata dalla legge 23.12.1982, n. 936, vieta la concessione in
appalto o in subappalto di opere riguardanti la Pubblica
Amministrazione ad imprese o società sospese o decadute dalla
iscrizione degli albi di appaltatori delle opere o forniture
pubbliche, o all'albo nazionale dei costruttori, o non iscrivibile
agli stessi perché è intervenuto nei loro riguardi alcuno dei
provvedimenti citati nella legge stessa, in quella che quest'ultima
integra. Stabilisce inoltre che i subappalti ed i cottimi devono
essere tutti indistintamente autorizzati dalle Autorità competenti,
che accerteranno oltre alla non sussistenza a carico del cottimista
o del subappaltatore di alcuno dei provvedimenti anzidetti, anche i
loro requisiti di idoneità tecnica ed il possesso di quelli
soggettivi richiesti per l'iscrizione all'albo nazionale dei
costruttori. Dispone altresì che l'eventuale custodia dei cantieri
deve essere affidata a soggetti provvisti della qualifica di
guardia particolare giurata. Altre norme integrano la legge
istitutiva dell'Albo nazionale dei costruttori per quanto concerne
i requisiti richiesti per l'iscrizione, ma questo è un problema che
non è di competenza regionale ma di chi accetta l'iscrizione
all'albo dei costruttori.
Per quanto riguarda l'Assessorato ai Lavori Pubblici, si è
provveduto a rendere edotto il Direttore dei Lavori e i dipendenti
delle norme suddette, e per i pochi lavori in corso - siamo in
periodo di quasi totale sospensione dei lavori per l'inverno - che
implicano subappalti, le imprese esecutrici hanno richiesto le
debite autorizzazioni, molte delle quali sono già state concesse
secondo il disposto e nei termini della legge 636/82, mentre per le
altre l'Amministrazione, ai sensi della legge 936, sta espletando
le procedure necessarie. Si ricorda che quest'ultima legge fissa il
termine di richiesta di autorizzazione al 27.1.1983 e quello di
pronuncia da parte dell'autorità competente entro 60 giorni dalla
domanda. Per quanto riguarda gli appalti, l'Amministrazione non
delibererà l'aggiudicazione definitiva se non dopo il rilascio
delle certificazioni e delle attestazioni di cui all'art. 2 della
legge 23.12.1982, n. 936.
PRESIDENTE:
Ha chiesto di parlare per la replica il
Consigliere Carlassare, ne ha facoltà.
CARLASSARE - (Dem. Prol. - Nuova Sin.):
Vorrei solo
leggere un passaggio di questa legge per chiarire bene
all'Assessore ed ai funzionari regionali quelli che, dal punto di
vista legale, sono i rischi ai quali vanno incontro:
"Il pubblico amministratore, il funzionario, il dipendente dello
Stato o di altro Ente pubblico che consenta la concessione in
appalto o in subappalto di opere riguardanti la Pubblica
Amministrazione a persone, imprese o società sospese o decadute,
all'iscrizione dell'albo delle opere e forniture pubbliche o non
iscrivibile nello stesso perché è intervenuto alcuno dei
provvedimenti di cui ai precedenti articoli, è punito con la
reclusione da due a quattro anni e con l'estradizione perpetua dai
pubblici uffici. Se il fatto è commesso per colpa, la pena della
reclusione è da tre mesi ad un anno".
Questo vuol dire che la Pubblica Amministrazione deve volersi
attrezzare con degli strumenti che consentano fino in fondo questi
accertamenti e controlli, perché il demandare ai Direttori dei
lavori senza avere una precisa struttura a monte che garantisca
questi controlli, fa correre a questi signori dei grossi rischi;
questo lo sappiamo perché lo leggiamo ogni giorno sui giornali.
L'inquinamento mafioso raggiunge imprese, personaggi ed attività
che molte volte apparentemente non hanno niente a che spartire con
il mondo siciliano. Mi compiaccio perché già due funzionari
regionali sono stati invitati a Roma per approfondire ed avere una
maggiore conoscenza di questa legge, per poter prendere meglio
visione delle disposizioni per realizzare poi questa legge. Ritengo
che l'Assessorato ai Lavori Pubblici dovrebbe attrezzarsi con un
apposito ufficio che abbia la possibilità di stabilire dei
collegamenti per la conoscenza dei dati necessari e per
memorizzarli, perché molte volte l'ostacolo è aggirato con dei
prestanome che danno tutte le garanzie richieste. Se non c'è la
realizzazione di un servizio del genere, oltre a non intervenire
efficacemente contro questo fenomeno, si fanno correre enormi
rischi a dei funzionari che possono incorrere in gravissime
sanzioni magari non per colpa loro ma perché le strutture non
consentono loro di accertare quanto previsto.
