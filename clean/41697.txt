Classificazione
ISTRUZIONE PUBBLICA



Oggetto del Consiglio n. 831 del 10 luglio 2019 - Resoconto
OGGETTO N. 831/XV - Interpellanza: "Interventi per garantire
agli studenti una effettiva possibilità di scelta dell'indirizzo
della scuola secondaria di secondo grado".
Rini (Presidente) -
Punto 26 all'ordine del giorno. Per
l'illustrazione, la parola alla collega Russo.
Russo (M5S) -
Se riuscite a fare lo sforzo di ascoltarmi
quattro minuti, in quest'interpellanza parliamo del futuro dei
nostri ragazzi e in particolare dell'iscrizione alla scuola
secondaria di secondo grado e dell'importanza del fatto che ogni
allievo abbia la possibilità di scegliere la scuola che meglio
risponde alle sue inclinazioni.
L'iscrizione alla scuola secondaria di secondo grado rappresenta
un momento molto delicato per ogni studente e per tutte le
famiglie. La scelta tra licei, istituti tecnici, istituti
professionali e percorsi d'istruzione e formazione professionale,
come da offerta formativa 2019-2020 della nostra Regione, è infatti
un primo passo fondamentale che già determina un orientamento di
campo, di settore e anche di livello della futura carriera
professionale. Le finalità dei vari tipi di scuola secondaria di
secondo grado sono molto differenti tra loro: i licei si pongono
l'obiettivo di fornire allo studente gli strumenti culturali e
metodologici per una comprensione approfondita della realtà; gli
istituti tecnici puntano sul fornire allo studente una solida base
culturale a carattere scientifico e tecnologico in linea con le
indicazioni dell'Unione europea e spendibile in diversi settori
economici e produttivi; gli istituti professionali vogliono fornire
allo studente le necessarie capacità operative attinenti al campo
di lavoro prescelto (industria, artigianato, servizi).
Siamo certi che una scelta sbagliata a questo punto del percorso
di studio aumenta significativamente il rischio di abbandono
scolastico, che raggiunge livelli più alti proprio nel primo anno
di scuola secondaria di secondo grado. Oggi la scelta non è più se
studiare dopo la scuola secondaria di primo grado, ma cosa
studiare. Siamo davanti a una riduzione del numero totale di
abitanti in Valle d'Aosta, l'abbiamo già detto in altre
interpellanze, e a un tasso di natalità sempre più basso, che
stanno determinando un trend di iscrizione alla scuola secondaria
di secondo grado a flussi alterni che mette a rischio la
sopravvivenza di molti indirizzi di studio con conseguente
depauperamento della possibilità di scelta per le famiglie
valdostane. Per l'anno scolastico 2019-2020 la non attivazione
delle prime classi di ben tre indirizzi in bassa valle della scuola
ISILTP ha creato e creerà...
Presidente -
Colleghi, vi chiedo un po' di attenzione per
favore.
Russo (M5S) -
...Ha creato e creerà notevoli disagi, non
solo per le famiglie degli studenti coinvolti e iscritti alle
stesse classi non attivate, ma anche per molti docenti che hanno
perso la titolarità. Vi è inoltre un alto tasso di abbandono
scolastico nella nostra regione che in questo frangente, con questi
presupposti, rischierebbe di aggravarsi.
Ricordiamo che l'iscrizione online degli alunni frequentanti
l'ultimo anno della scuola secondaria di primo grado negli istituti
regionali e paritari prevede la selezione di un istituto di
istruzione secondaria di secondo grado come prima scelta; in
considerazione della possibilità che si verifichi la mancanza del
numero minimo di alunni iscritti, le famiglie devono indicare una
seconda scelta per un altro indirizzo all'interno della stessa
istituzione scolastica o, in alternativa, per un diverso istituto
dipendente dalla Regione.
Fatte queste premesse, interpelliamo l'Assessore per sapere: se
s'intende prevedere nella decisione dell'attivazione delle classi
prime altri criteri oltre a quello del numero minimo di minori
iscritti, quale ad esempio la valutazione della percentuale
d'iscrizione alle classi prime nelle differenti scuole secondarie
di secondo grado rispetto al numero totale di allievi iscritti a
tutte le scuole secondarie di secondo grado presenti in Valle
d'Aosta; in caso di risposta negativa, quale azione si intende
mettere in campo nei prossimi due mesi, chiaramente, per garantire
a tutti gli studenti una reale possibilità di scelta di indirizzo
tra vari tipi di scuola secondaria di secondo grado.
Presidente -
Per la risposta, la parola all'assessore
Certan.
Certan (AV) -
Grazie, collega Russo, perché credo che
questa interpellanza sia un'occasione di confronto interessante in
questo momento dell'anno. Ne abbiamo già parlato, fuori dai
microfoni, nello scorso Consiglio, e credo che la pensiamo anche
nello stesso modo su quanto sia importante l'orientamento delle
famiglie riguardo alla scelta della scuola secondaria.
Condivido con lei che questa scelta avvenga in un momento molto
delicato, come l'ha giustamente definito lei, dell'età anche
scolastica ed evolutiva del ragazzo, perché è in piena adolescenza,
e nello stesso tempo anche in un momento storico direi particolare.
Si rischia veramente di avere un depauperamento, a fronte di grandi
risorse investite c'è però un depauperamento dell'offerta, proprio
perché i criteri che in qualche modo bisogna rispettare poiché non
possiamo sottrarci alla normativa, fanno ottenere risultati diciamo
diversi da quelli che si vorrebbero.
Un altro passaggio che lei fa nelle premesse - le ho lette
attentamente perché secondo me è interessante e lei comunque le fa
sempre in modo molto puntuale - è: "oggi la scelta non è più se
studiare ma cosa studiare che mi soddisfi". Il problema è che
l'iscrizione viene anche fatta, però poi se dopo i primi mesi non
vi è soddisfazione in tanti termini, con una declinazione della
parola "soddisfazione" in diverse accezioni, si abbandona o si
cerca... una volta c'erano i ponti, i passaggi, diciamo il cambio
scuola, oggi questo non è più possibile e quindi si apre il baratro
o della dispersione o dell'abbandono, che è il secondo passaggio
della dispersione.
Ora, l'orientamento è fondamentale. È fondamentale però che le
scuole facciano un'azione di orientamento molto puntuale, ma anche
che le famiglie capiscano e che in qualche modo comprendano il
perché le scuole hanno orientato la scelta in un certo modo.
L'orientamento delle scuole fatto bene di per sé non garantisce,
perché, legittimamente, le famiglie possono scegliere quello che
vogliono, giustamente. Però il passaggio che c'è oggi è: "io
intanto provo a iscriverlo al liceo e poi vediamo". Il punto chiave
è proprio lì. Ha fatto bene a ricordare anche l'importanza di tutti
i vari indirizzi di scuole perché è proprio così, ogni scuola
orienta e dà anche una possibilità di lavoro diversa. Non che una
sia migliore, peggiore, o di serie A o di serie Z, ma in effetti fa
intraprendere al ragazzo, allo studente, un percorso diverso.
Ora, come già sottolineato nell'interpellanza della collega
Minelli nello scorso Consiglio, ribadisco che la Regione Valle
d'Aosta adotta da tempo criteri e parametri di definizione degli
organici del personale docente nettamente migliorativi rispetto a
quelli nazionali. Per fare un esempio, la nostra delibera regionale
519 del 2010, stabilisce un numero minimo di 20 alunni per formare
una classe prima di un indirizzo del secondo ciclo, mentre il
D.p.r. 81 del 2009, quindi a livello nazionale, prevede la
costituzione delle classi prime con non meno di 27 alunni. Inoltre
noi abbiamo la possibilità di formare classi miste appartenenti
allo stesso settore con almeno 10 studenti per il gruppo di classe
meno numeroso; quindi, con 10 alunni e qualche altro allievo di un
altro indirizzo che abbiano però chiaramente anche all'interno del
piano di studi materie che si possano chiaramente svolgere insieme
e possano essere create. La Dgr 8 del 2016 prevede 15 alunni per
formare la classe prima dei percorsi di istruzione e formazione
professionale (IFP). Quindi anche questo è importante.
In seguito all'emanazione del decreto legislativo 61 del 2017,
si rende ora necessaria la sua armonizzazione alla realtà della
nostra regione per ciò che concerne l'istruzione professionale e
l'istruzione e formazione professionale (IFP). Ricordo che noi
abbiamo competenza primaria solo nell'istruzione professionale e
non nel resto, quindi in questo devo dire che avrei voluto portare
tutto il lavoro già svolto in questo periodo e che è pronto in
Commissione, credo non ve ne fosse la condizione ma quanto prima ne
parleremo; ne abbiamo parlato e stiamo lavorando in sinergia con
l'Assessorato alle politiche del lavoro.
Contestualmente occorre anche rivedere l'offerta formativa
territoriale in occasione del ridimensionamento delle scuole
superiori a partire dall'anno scolastico '21-'22 perché sarà quello
l'anno di programmazione triennale, scade proprio quell'anno. È
quindi allo studio della sovraintendenza - ed è stato richiesto
proprio questo alla Sovraintendente - la determinazione di nuovi
criteri per l'attivazione di classi prime nei percorsi scolastici,
in particolare in bassa valle, al fine di garantire un'ampia
offerta formativa, limitando il tasso di dispersione scolastica, i
disagi per le famiglie che risiedono in località distanti dal
capoluogo regionale, anche attraverso il potenziamento di
convitti/studentati, a partire dal nuovo polo di Verrès, passando
per il collegio Gervasone, fino alla progettazione del Saint-Bénin
ad Aosta. Tali criteri saranno condivisi nei prossimi mesi con le
scuole appartenenti alle reti per l'orientamento, in quanto si
ritiene, come le ho detto anche in apertura, fondamentale una
collaborazione tra l'Amministrazione e le istituzioni
scolastiche.
In data 8 luglio vi è stato un primo incontro con le due scuole
capofila delle reti per l'orientamento, che sono la Walser Mont
Rose B e l'Innocent Manzetti di Aosta, insieme all'Università della
Valle d'Aosta. In questa logica si segnala che la deliberazione di
Giunta numero 906 del 28 giugno era proprio a integrazione
relativamente all'offerta formativa dell'istruzione professionale
per quest'anno. In analogia con i percorsi dell'istruzione e
formazione professionale, si prevede che le iscrizioni tardive
anche di alunni provenienti da altri percorsi o da altre
istituzioni scolastiche vengano prese in considerazione, cosa che
normativamente adesso non era possibile; in sede di adeguamento
dell'organico di diritto alla situazione dell'organico di fatto -
che viene fatta a giugno - abbiamo deliberato al fine
dell'attivazione già dal prossimo anno scolastico dello
sdoppiamento delle classi prime dei percorsi dell'istruzione
professionale, sanità e servizi sociali, in deroga alla regola
generale.
Con la stessa deliberazione è stata accolta la richiesta della
dirigente dell'istituzione scolastica d'istruzione liceale, tecnica
e professionale di Verrès di costituire, in sede di adeguamento
dell'organico di diritto alla situazione di fatto, una classe prima
del percorso dell'istituto tecnico del settore economico a
indirizzo turismo in forma mista, con l'indirizzo appartenente al
medesimo settore (amministrazione, finanze, marketing) presso la
sede principale di Verrès ? quindi ci saranno degli alunni che si
trasferiscono da Saint-Vincent a Verrès, però rimane sempre in zona
? in luogo della sede associata di Saint-Vincent e prevederne la
prosecuzione fino alla classe terminale presso la sede di Verrès.
Se il prossimo anno ci saranno iscrizioni a Saint-Vincent sarà
possibile istituire di nuovo la classe prima a Saint-Vincent.
Quindi, su questo abbiamo cercato di portare le prime modifiche che
potevamo.
In sintesi, stiamo operando come Assessorato e Sovraintendenza
su due fronti: da un lato la valorizzazione e il potenziamento
delle reti per l'orientamento già esistenti; dall'altro, in
un'ottica di armonizzazione delle nuove disposizioni di legge,
stiamo rivedendo i criteri attualmente in vigore, quindi alla
seconda domanda non rispondo. Nei prossimi due mesi purtroppo poco
si potrà fare perché il grosso si fa o nel momento dell'organico di
diritto o nel momento dell'organico di fatto, che avviene
adesso.
Presidente -
Grazie. Per la replica, la parola alla
collega Russo.
Russo (M5S) -
Grazie Assessore, sicuramente la situazione
è complessa; è importante che venga compresa a fondo e poi attuata
una valutazione sull'importanza del fatto che i ragazzi debbano e
possano scegliere la scuola a cui iscriversi, scelta che
determinerà il futuro dei ragazzi. L'aspetto più importante è che
Lei, assieme alla Sovrintendente, dovrà definire nuovi criteri per
evitare che l'anno prossimo si riproponga l'attuale situazione,
cioè che tre indirizzi all'interno della bassa valle siano
cancellati.
