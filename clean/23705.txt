Classificazione
AMBIENTE
Inquinamento
Stoccaggio e smaltimento rifiuti
ASSISTENZA SOCIALE
Invalidi civili
INDUSTRIA



Oggetto del Consiglio n. 2745 del 23 maggio 2007 - Resoconto
OGGETTO N. 2745/XII - Intendimenti per ridurre l'inquinamento
prodotto dalla Cogne Acciai Speciali. (Interpellanza)
Interpellanza
Preso atto delle dichiarazioni rilasciate recentemente sugli
organi di informazione dall'ing. Marzorati, vice Presidente della
Cogne Acciai speciali, dalle quali emergono forti rilievi critici
nei confronti dell'Amministrazione regionale, accusata di non
sostenere con forza la politica industriale in Valle;
Atteso che all'azienda in questione sono stati erogati fin
dal suo insediamento mutui agevolati, contributi diversi per la
ricerca, lo sviluppo, lo smaltimento dei rifiuti, la formazione
professionale e la ristrutturazione degli immobili;
Osservato che l'attività svolta dalla Cogne Acciai Speciali
pone seri problemi sul versante dell'inquinamento, come è
evidenziato nelle numerose richieste di autorizzazione al rilascio
di emissioni di agenti inquinanti;
Considerato che la stessa azienda produce costantemente una
quantità considerevole di rifiuti industriali, per lo più di natura
pericolosa o tossica, spesso tali da creare seri dubbi sulla
correttezza delle operazioni di scarico e sulla sicurezza per la
comunità valdostana e che la Regione è intervenuta con un
investimento di 6 milioni di euro per approntare la discarica a
disposizione della Cas nel comune di Pontey;
Ritenuto del tutto insufficiente, se non arbitrario, il modo
in cui la Cas Cogne Acciai Speciali ha gestito la questione
amianto;
Ritenuto che l'Amministrazione regionale debba farsi carico
in primo luogo della sicurezza e del benessere dei cittadini,
selezionando gli aiuti alle imprese in funzione della loro piena
osservanza delle regole;
i sottoscritti Consiglieri regionali
Interpellano
l'Assessore competente per conoscere:
1) quale sia l'effettiva dimensione degli "aiuti" concessi
dalla Regione alla Cogne Acciai Speciali fino ad oggi, compresi gli
interventi a seguito dell'alluvione del 2000, quali siano le
dimensioni degli "aiuti" futuri a breve e medio termine;
2) quali iniziative si intendano mettere in atto per ridurre
l'inquinamento prodotto dall'attività dalla Cogne e dai rifiuti
industriali da essa prodotti;
3) quali sono le iniziative che il Governo regionale intende
adottare riguardo all'osservanza delle leggi n. 277 del 15 agosto
1991 e n. 257 del 27 marzo 1992 nei confronti della CAS che ha
escluso dai "benefici" di tali leggi innumerevoli
dipendenti;
4) per quali motivi l'Amministrazione regionale, a seguito
della condanna subita dalla CAS "per il non corretto rispetto delle
modalità di effettuazione del deposito temporaneo all'interno dello
stabilimento" dei rifiuti prodotti, abbia comunque deliberato di
autorizzare la stessa CAS "all'esercizio di un deposito temporaneo"
in deroga al DDL 5 febbraio 1997 n. 22.
F.to: Bortot - Squarzino Secondina
Président
- La parole au Conseiller Bortot.
Bortot (Arc-VA)
- Il titolo dell'interpellanza non rende
bene l'argomento che vorrei affrontare. Lo dico prima con una
metafora calcistica e poi una politica: è un po' la sudditanza
degli arbitri di calcio nei confronti della "Juventus", non
quest'anno, ma negli anni trascorsi, oppure la sudditanza del
giornale "La Stampa" alla famiglia Agnelli o alla "Fiat" nei
decenni trascorsi. Per affermare cosa? Per affermare che, a seguito
di una serie di indagini, c'è un rapporto non chiaro e definito fra
il Governo regionale, il Consiglio regionale e la "CAS": questo non
vuol dire che bisogna demonizzare la "CAS", dà lavoro a tante
persone, è un'azienda che funziona, il problema è che il Consiglio
e il Governo devono affrontare la "CAS" su un terreno di pari
dignità. Non mi riferisco solo a come la "CAS" ha gestito in questi
anni la "questione amianto", ma a come ha gestito aria, acqua,
suolo, rapporti sindacali, problemi legati alla salute dei
lavoratori. Forse allora qui bisogna che il Consiglio faccia una
riflessione e su tutta questa problematica riprenda un rapporto di
pari dignità nei confronti della "CAS" o di meno sudditanza, per
dire alla "CAS" in modo chiaro che, pur creando ricchezza, non può
più permettersi atteggiamenti dovuti al fatto che, tutto sommato,
gli organismi istituzionali che potrebbero essere l'ARPA, piuttosto
che il Consiglio, o il Governo... quando si tratta di fare delle
verifiche e degli interventi, scatta un meccanismo per cui
l'impressione è che alla "CAS" si può consentire di fare tutto quel
che vuole. Ripeto: è legato a una verifica di una serie di atti
dell'Amministrazione regionale, che partono dal contratto di
affitto dello stabilimento alla "CAS" fino alla gestione della
problematica amianto, di cui parleremo domani, a tutta una serie di
verifiche sui livelli di inquinamento della Dora, piuttosto che del
suolo e dell'aria, che non dovrebbero più essere ammessi. In questo
senso Governo e Consiglio dovrebbero ridefinire meglio tali
rapporti alla luce dei nuovi investimenti che vuol fare lo
stabilimento e in contributi che la Regione erogherà alla "CAS" per
migliorare l'immagine e l'arredo urbano dello stabilimento. Per
dirla in parole povere, non basta che si dia una verniciata ai
capannoni all'esterno, se non si migliorano le condizioni di salute
di trattamento del suolo, acqua e aria... anche all'interno dello
stabilimento e un maggior controllo di quello che ne fuoriesce.
Président
- La parole à l'Assesseur aux activités
productives et aux politiques du travail, La Torre.
La Torre (FA)
- A questa interpellanza risponderemo in 2:
l'Assessore Cerise e io. Per quel che mi riguarda, il mio rapporto
con la "CAS" è chiaro e anche definito, non ci sono zone d'ombra.
La "CAS" è un'azienda con 1.100 dipendenti che garantisce un quadro
di occupazione di eccellenza per questa Regione in una situazione
di difficoltà, che in prospettiva garantirà assunzioni per arrivare
a 1.300 lavoratori ed è un'azienda che ha dei progetti e dei
programmi e si confronta con questa Amministrazione per trovare
delle compatibilità per gli investimenti consentiti dalle nostre
normative. In questo senso c'è una collettività che rappresentiamo
in quanto amministratori... che tale collettività abbia delle
risorse che possono essere destinate ad incrementare alcuni settori
e alcuni mercati, fra questi quello industriale, e che chi
beneficia dei soldi di tale collettività deve restituire alla
collettività qualcosa. Ecco in cosa consiste il mio rapporto con la
"CAS": io rappresento la collettività, sono pronto a investire su
di te, ma tu devi restituire alla collettività in termini di posti
di lavoro, di PIL prodotto, di reddito pro capite dei lavoratori,
di condizioni di qualità ambientali e di tutto quello che ne può
derivare e mi sembra che, anche da quello che si legge sui
giornali, io non sia così "morbido" con l'amico Marzorati, al
contrario, mantengo costantemente un rapporto di confronto anche
teso su alcuni passaggi, proprio nell'interesse della chiarezza e
della definizione di questo rapporto fra una collettività e
un'azienda fondamentale per la nostra economia. In tale ambito
cercherò di rispondere dando una risposta storica del rapporto che
c'è stato e darò una serie di dati.
La sua domanda chiedeva:
"quale sia l'effettiva dimensione
degli "aiuti" concessi dalla Regione alla Cogne Acciai
Speciali..."
. Partiamo dai finanziamenti ai sensi della legge
regionale n. 37/1995 - per il trasferimento degli impianti -, i
primi finanziamenti risalgono al 17 maggio 1996, si parla all'epoca
di 8 milioni di finanziamenti circa, l'ultima scadenza di quel
progetto, che era a valere sulla legge regionale 30 agosto 1995, n.
37, è per un valore residuo di circa 1 milione di euro. In data 19
novembre 1996 furono dati euro 1.500.000 a valere sulla legge
regionale n. 37/1995 con ultima scadenza al 19 maggio 2008 e con un
valore residuo ad oggi pari a euro 274mila. Sempre sulla stessa
legge, in data 27 giugno 1997, furono finanziati euro 3.143.000 con
ultima scadenza al 27 dicembre 2008 con un valore residuo ad oggi
pari ad euro 757.000. Contributi per la liberazione delle aree: in
data 29 ottobre 1998, furono dati euro 805.000 in forza
dall'articolo 312 del contratto di locazione siglato in data 27
marzo 1996 tra "Cogne Acciai Speciali" e "Valle d'Aosta Struttura"
quale risarcimento forfetario ed omnicomprensivo degli oneri,
disagi e delle spese che "Cogne Acciai Speciali S.p.a." si è
assunta per la liberazione totale delle aree oggetto di intervento
di riqualificazione da parte di "Valle d'Aosta Struttura".
Contributi ai sensi della legge regionale n. 84/1993 per attività
di ricerca e sviluppo: ad oggi sono stati erogati contributi pari
ad euro 1.500.000. Qui faccio rilevare come questi contributi siano
pochi, tenendo conto degli anni su cui stiamo ragionando, tenendo
conto delle potenzialità che la ricerca e lo sviluppo dovrebbero
dare per un'azienda come quella anche in termini di possibili
ricadute per la nostra realtà, quindi in termini di ricerca e
sviluppo abbiamo investito poco e mi assumo la responsabilità di
dirlo. I progetti sono elencati, poi glieli fornisco perché sono
tantissimi. Contributi per lo smaltimento delle scorie di
acciaieria: dal 24 marzo 2000 al 27 aprile 2006 - dal 28 aprile
2006 era disponibile la discarica di Pontey - sono stati erogati
contributi per euro 3.978.000 al lordo della ritenuta fiscale, a
valere sulla deliberazione della Giunta regionale n. 3502 del 11
ottobre 1999, a fronte dello smaltimento di scorie di acciaieria
fuori Valle. Contributi sdoganamento: contributi dal 1995 al 1999
1.178.000 circa. Contributi in conto esercizio ai sensi della legge
regionale n. 6/2003, articolo 24 - internazionalizzazione: euro
65.729, divisi per periodi. Contributi ai sensi della legge
regionale n. 6/2003, articolo 17, comma 2, lettera e), adozione di
misure di tutela ambientale connesse al funzionamento di
insediamenti produttivi: in conto capitale di euro 272.000 - pari
al 35% della spesa fatta da "CAS" -, quindi la spesa di "CAS" è
stata circa 800.000 euro. Contributi in conto capitale ai sensi
della legge regionale n. 64/1992 - realizzazione impianti
antinquinamento: euro 311.000, anche qui contributi dati in parte
sull'investimento della "CAS". Contributi in conto esercizio ai
sensi della legge regionale n. 12/1987, agevolazioni per iniziative
promozionali: euro 44.000, direi questi insignificanti. Contributi
per iniziative di formazione professionale: euro 948.000 tutti
quelli che sono stati dati, non c'è una data precisa, perché è il
totale dei contributi che sono stati dati per la formazione.
Contributi per i danni alluvionali del 2000: a fronte di danni di
importo pari ad euro 9 milioni, sono stati erogati contributi per
complessivi euro 144.000, in quanto la parte restante del danno è
stata risarcita dall'assicurazione. Questi sono tutti i contributi
a partire dal 1995, quando abbiamo intrapreso questo nuovo rapporto
con "CAS". Non conosco il dettaglio di come si sono svolti i
rapporti, ma la mia analisi mi fa dire che il rapporto con "CAS" è
proficuo, perché ai nostri contributi corrispondono degli
investimenti di "CAS", per quanto riguarda ricerca e sviluppo
ritengo che si è chiesto poco alla "CAS" di fare in tale ambito e
poco abbiamo fatto noi; questo è un settore su cui dobbiamo credere
e investire e obbligare la "Cogne" ad investire, perché è il
settore che potrà dare in futuro possibilità di crescita di tale
stabilimento e nuove linee di produzione. Per quanto riguarda gli
altri finanziamenti, sono quelli che erano previsti dalle nostre
leggi e che in proporzione vengono dati a tutti nel rispetto delle
normative vigenti in questa Regione.
Per quanto riguarda il punto n. 3 - lascio i punti n. 2 e n. 4
al collega Cerise -, lei chiedeva:
"quali sono le iniziative che
il Governo regionale intende adottare riguardo all'osservanza delle
leggi n. 277 del 15 agosto 1991 e n. 257 del 27 marzo 1992 nei
confronti della "CAS" che ha escluso dai "benefici" di tali leggi
innumerevoli dipendenti"
. Parliamo di nuovo del discorso
dell'amianto. La prima cosa che mi viene da dirle è che questa è la
terza volta in breve tempo che mi trovo a risponderle sullo stesso
argomento. Capisco che abbia un'attenzione, che abbiamo anche noi
peraltro, però facciamo quasi un esercizio di ripetizione
all'interno del Consiglio, capisco che ripetere aiuta, ma diciamo
le stesse cose. In merito a quanto richiesto, si ritiene opportuno
precisare che è la terza volta che il Governo regionale si trova a
rispondere sullo stesso argomento, ossia gli eventuali benefici
previdenziali a favore di lavoratori esposti all'amianto. Il
problema non è rispondere la terza volta sullo stesso oggetto, ma
il fatto che nel punto n. 3 dell'interpellanza non sono esposti
elementi aggiuntivi rispetto a quanto affermato in passato, ossia
non solo devo darle sempre la stessa risposta, ma lei mi fa sempre
la stessa domanda, quindi credo che l'unica cosa nuova che le posso
segnalare è il ricorso, nella descrizione della situazione, a
termini impropri ed eccessivi, tendenti al sensazionalismo, ossia
ogni volta pone la questione come se fosse il difensore di alcune
situazioni, di cui noi non solo non ci interessiamo, ma al
contrario siamo anche indisponibili rispetto a certe situazioni,
cosa che assolutamente non è. Questa Amministrazione si è fatta
carico in numerose occasioni e incontri con tutti gli enti e attori
preposti a tale argomento di sostenere le tesi che lei porta
avanti, noi lo abbiamo fatto e lo facciamo come lei, ribadendo
alcuni diritti dei lavoratori. La risposta però non è semplice,
perché attori fondamentali devono anche esprimere la loro
posizione, che diventa preminente rispetto alla nostra. Abbiamo
detto che c'è una difficoltà di ricostruire un percorso storico,
che non è legato solo alla "CAS", ma addirittura a chi ha preceduto
la "CAS"; abbiamo detto che le posizioni sono state viste in
funzione dei reparti di lavoro e che gli ultimi che sono rimasti
esclusi devono riuscire a dimostrare... quindi, Consigliere Bortot,
le ho scritto un'ennesima risposta e gliela do e spero che la possa
soddisfare.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Mi permetta il collega Bortot di fare
qualche controdeduzione a certe sue affermazioni, in particolare
riprese al terzo capoverso. Credo sia del tutto illogico porre
direttamente in stretta correlazione il potenziale inquinamento
ambientale di un'attività con il numero di autorizzazioni alle
emissioni in atmosfera in possesso di un'impresa. Il possesso di
un'autorizzazione costituisce al contrario un elemento di
conoscenza che consente di controllare e prevenire fenomeni di
inquinamento. Le nuove disposizioni emanate con la parte V del
decreto legislativo 3 aprile 2006, n. 152 peraltro assoggettano
all'obbligo di autorizzazione qualunque punto di emissione,
indipendentemente che questo risulti o meno a servizio di un
impianto produttivo (a titolo esemplificativo sono assoggettati ad
autorizzazione anche gli sfiati di impianti di raffreddamento,
oppure le emissioni di vapore che deriva dalle macchine di lavaggio
di attrezzature alimentari). In una realtà industriale complessa
come quella dello stabilimento "Cogne" non è affatto corretto porre
in correlazione i singoli camini oggetto di autorizzazione con
altrettanti punti di emissione di agenti inquinanti. Dalle diverse
autorizzazioni rilasciate alla società si può peraltro rilevare che
per diversi punti di emissione non sono fissati limiti, perché non
collegati ad impianti di lavorazione o di ricambio degli ambienti
di lavoro.
Per quanto concerne il quarto capoverso della premessa, credo
sia doverosa una precisazione anche per evitare degli allarmismi
che non rendono giustizia né a quello che si fa, né alla reale
situazione. I rifiuti prodotti dalla "CAS" sono di 3 tipologie:
scorie di acciaieria, smaltibili in discarica fino alla concorrenza
di 66.000 t/anno; fanghi provenienti dagli impianti di depurazione
delle acque reflue del decapaggio, smaltibili in discarica fino
alla concorrenza di 12.000 t/anno; fanghi provenienti dall'impianto
di depurazione centrale dello stabilimento, smaltibili in discarica
fino alla concorrenza di 3.000 t/anno. Ai sensi delle disposizioni
vigenti, non è assolutamente possibile avviare allo smaltimento in
discarica nessuna tipologia dei rifiuti che ho sopra indicato senza
una preventiva caratterizzazione, ossia un'analisi di questi
rifiuti, che vengono di volta in volta accertati, partita per
partita di rifiuto, in maniera che sia verificata l'assoluta
compatibilità degli stessi all'impianto presso cui sono conferiti.
Tutte e 3 le tipologie conferite presso la discarica di Pontey,
classificata per rifiuti non pericolosi ai sensi delle disposizioni
di legge, a partire dal mese di maggio del 2006, sono sempre state
caratterizzate analiticamente. Tutti i conferimenti sono risultati
sempre conformi alle caratteristiche previste in particolare dal
decreto del 2006 e nessuna delle tipologie dei rifiuti conferiti è
stata mai classificata come pericolosa. Non è accettabile allora
l'affermazione in base alla quale si pongono dei dubbi sulla
correttezza delle modalità di gestione di tali rifiuti, almeno per
quanto concerne le fasi di trasporto, conferimento ed accettazione
dei rifiuti presso la discarica di Pontey. Così come è arbitrario
ed ingiustificatamente allarmistica l'affermazione che la gestione
dei rifiuti della "Cogne Acciai Speciali" costituisce problemi di
sicurezza per la Comunità valdostana. Seppur vero che il principale
conferitore presso la discarica di Pontey sarà in ogni caso la
"Cogne Acciai Speciali", non essendoci, fra l'altro, nessuna altra
attività industriale in Regione che abbia una produzione a livello
quantitativo di rifiuti assimilabile a tale stabilimento, non è
assolutamente vero che tale impianto sia stato realizzato dalla
Regione per le sole necessità della medesima, questo in via
principale, ma è aperto ai fini di garantire agli insediamenti
industriali in Valle la possibilità di fare ricorso a quella
discarica e sono in corso le procedure per l'affidamento per aprire
tale possibilità alle imprese valdostane, quindi è un'opportunità
per le imprese.
Per quanto riguarda i 2 punti dell'interpellanza, si sono dette
delle cose grossolanamente non vere. L'applicazione delle
disposizioni contenute nelle parti III, IV e V del decreto in
materia ambientale attuativo di direttive comunitarie, nel fissare
per quanto concerne gli scarichi delle acque reflue e le emissioni
in atmosfera non individua un'assenza di elementi inquinati nelle
diverse matrici, ma individua nelle differenti tabelle limiti di
accettabilità di inquinanti nella fase di immissione nell'ambiente
di acque reflue, delle emissioni in atmosfera o nel deposito in
discarica dei rifiuti. Compito della Regione nella fase di rilascio
delle singole autorizzazioni è quello di valutare se autorizzare le
diverse attività, rispettando puntualmente i limiti di
accettabilità previsti dalle singole normative o se fissare limiti
più restrittivi rispetto a quelli riportati nella normativa di
riferimento. Nel rinnovare le singole autorizzazioni alle emissioni
in atmosfera per quanto concerne le attività dello stabilimento
"CAS", la Regione ha valutato negli ultimi anni, caso per caso,
l'opportunità o meno, in accordo con l'azienda, di iniziare un
percorso di progressiva riduzione di tutti i limiti alle emissioni
precedentemente autorizzate. Tale riduzione è invece sempre stata
attuata per tutte le autorizzazioni rilasciate a partire dal 2005.
La "CAS", peraltro, è una delle imprese assoggettate all'obbligo
dell'autorizzazione integrata ambientale prevista dal decreto
legislativo n. 59/2005, per la quale è già stata avviata la
procedura di istruttoria della relativa istanza, presentata entro
lo scorso 30 marzo 2007. Proprio in occasione del rilascio di tale
nuova autorizzazione, saranno fissati per tutti i punti di
emissione dei reparti di acciaieria, decapaggio e treno di
laminazione, che costituiscono i principali reparti di lavorazione
dello stabilimento, limiti più restrittivi rispetto a quelli
stabiliti dalla normativa sopra richiamata.
Per quanto concerne la gestione dei rifiuti, ribadisco quanto
già detto nella premessa e quindi non mi ripeto.
Vi è un'altra cosa che devo correggere: la "CAS" non ha subito
alcuna condanna a seguito degli esiti di un controllo ispettivo
effettuato dal "NOE" di Torino, che ha contestato all'impresa il
non rispetto delle disposizioni allora contenute all'articolo 6,
comma 1, del decreto legislativo 5 febbraio 1997, n. 22 e
successive integrazioni e modificazioni. In particolare il "NOE"
aveva dato un'interpretazione errata della definizione di "deposito
temporaneo" che ha comportato l'avvio di un procedimento penale a
carico della "CAS". Il Tribunale di Aosta, con sentenza in data 23
marzo 2005, nel non condannare l'impresa, "in quanto indotta in
errore dall'interpretazione della Regione", disponeva alla medesima
di richiedere un'autorizzazione all'esercizio del deposito
temporaneo, autorizzazione ritenuta dalla Regione non corretta in
relazione proprio a quanto stabilito dalla norma. A seguito di tale
sentenza, che non riconosceva, peraltro, la validità di un parere
espresso dalla Regione, con la quale si fornivano alla "CAS"
indicazioni in merito all'interpretazione della norma sopra
richiamata, la Giunta regionale, non ritenendo corretta la
posizione del "NOE", ha inoltrato al Ministero una richiesta di
chiarimenti. Nonostante diversi solleciti, non è mai arrivato
nulla. La "CAS" però è stata assolta e ha presentato, a titolo
precauzionale, alla Regione una richiesta di autorizzazione al
deposito temporaneo. La Regione, in assenza di un riscontro al
quesito posto al Ministero ed al fine di evitare nuovi problemi, ha
ritenuto in via transitoria di dover dare una sorta di
autorizzazione. La bontà della posizione della Regione è stata
avvalorata in via definitiva con l'emanazione del decreto
legislativo, dove l'articolo 183 dava la nostra interpretazione di
deposito temporaneo. Il Ministero quindi non ha risposto sapendo
che c'era forse un altro provvedimento ministeriale che confermava
questa interpretazione. Andrei cauto quindi prima di fare delle
accuse generiche a tale società che, quando sbaglia, viene
regolarmente penalizzata, come è giusto da parte di tutti gli
organi competenti, ma che, quando fa le cose come devono essere
fatte, deve essergli riconosciuto.
Président
- La parole au Conseiller Bortot.
Bortot (Arc-VA)
- Non volevo fare polemica, il prossimo
Consiglio arrivo con l'elenco di lavoratori, impiegati, tecnici,
capi reparto, capi servizio che sono usciti con i benefici
dell'amianto senza mai essere stati a contatto con l'amianto e lo
dico qui pubblicamente, così ognuno si prenderà le proprie
responsabilità, nel senso che la "Cogne" ha gestito in modo
clientelare, con tutti noi che stavamo zitti, una parte di tale
questione. Ha mandato a casa operai obsoleti, dirigenti e tecnici
obsoleti perché non le servivano, ma non erano a contatto con
l'amianto, dato che parliamo della gestione e della correttezza di
questo bellissimo stabilimento che continuo a difendere! Abbiamo
delle responsabilità politiche e amministrative e non possiamo far
finta di non vedere cosa succede lì dentro! È stata o no data
l'autorizzazione temporanea al deposito di scorie all'interno della
"Cogne"? Sì. Non è niente di grave, però che mi si venga a
dipingere in modo idilliaco questo stabilimento non ci sto, perché
dentro la "Cogne" per adesso ci lavorano degli operai che sono dei
cittadini, non capisco perché le scorie nocive dentro la "Cogne" in
deposito temporaneo non ci interessino solo perché lì dentro
lavorano degli operai e, se ce l'avessimo qui sotto, invece noi
tutti "con la puzza sotto il naso" chissà cosa avremo mai detto,
oppure se ce le venissero a scaricare qui, perché quei lavoratori
queste scorie ce l'hanno lì! Voi avete minimizzato tutto il
discorso che ho fatto, ne prendo atto. Insisto a dire al Governo e
al Consiglio che dobbiamo discutere con questo... non sono una
banda di delinquenti alla "CAS", lo riconosco, sono dei dirigenti
che fanno delle attività per far profitto, niente di grave... e
cercano di massimizzare il profitto cercando nelle "pieghe" delle
leggi... di guadagnare dei soldi: lecito, "non fa una grinza".
Quello che voglio dire è che, rispetto a questa logica che "non fa
una grinza", il Governo e il Consiglio devono svolgere una propria
attività autonoma nei confronti di questo stabilimento per evitare
che da un lato, quando si chiede il rispetto della legge, ci si
venga a dire: "noi quella cosa non possiamo farla perché dobbiamo
rispettare la legge", benissimo! Ma la "CAS" la legge non può
rispettarla solo quando rispettando la legge trae dei benefici
economici, evitando di riconoscere dei diritti a dei lavoratori,
oppure la legge viene forzata per trarre dei benefici economici
interpretandola a mo' di elastico a seconda di come fa comodo, un
po' a Destra, un po' a Sinistra. Non sto dicendo niente di strano,
non sto accusando nessuno, dico che a questi Signori bisogna far
capire che si devono mettere i puntini sulle "i" e avere un ruolo
meno... non dico di sudditanza, perché vi offendete, ma con occhi,
orecchi e naso più attenti, perché, se venissero a produrre quello
che produce dentro la "Cogne" e fare un deposito delle scorie
"davanti al nostro naso", noi reagiremmo. Non capisco perché, se lo
fanno dentro la "Cogne" "sotto il naso" dei lavoratori, non
dobbiamo reagire come se quelli fossero lavoratori rispetto a noi
di serie "B". Riprenderemo domani con la mozione il discorso
dell'amianto.
