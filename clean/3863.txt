Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 136 del 12 marzo 1981 - Resoconto
OGGETTO N. 136/81 - COMPLETAMENTO DELLE NORME DI ATTUAZIONE
DELLO STATUTO SPECIALE DELLA VALLE D'AOSTA. (Approvazione di ordine
del giorno)
Presidente
- Do lettura della mozione presentata dai
Consiglieri Lustrissy, Maquignaz e Lanivi:
I sottoscritti Consiglieri regionali del gruppo dei
Democratici Popolari chiedono alla S.V. l'inserimento all'ordine
del giorno del prossimo Consiglio regionale della seguente
MOZIONE
Il Consiglio regionale della Valle d'Aosta
VISTA la lettera del 12.9.80 dell'On. Dujany indirizzata alla
Presidenza del Consiglio, con la quale si chiedeva il parere del
Consiglio sulle proposte di emendamento al disegno di legge
governativo n. 630;
CONSIDERATA l'opportunità di ampliare la delega al Governo di
cui all'art. 72 della legge 22.7.1975 riguardante il completamento
delle norme di attuazione dello Statuto regionale;
DELIBERA
1) di esprimere parere favorevole alle proposte di
emendamento al disegno di legge governativo n. 630 presentate
dall'On. Dujany ed altri che si allegano alla presente
mozione;
2) di invitare il Parlamento a voler approvare con urgenza
tale disegno di legge con gli emendamenti proposti, al fine di
pervenire nel più breve tempo possibile al completamento delle
norme di attuazione dello Statuto regionale, anche mediante
l'estensione alla Valle d'Aosta delle disposizioni di cui al D.P.R.
n. 616 del 27.7.77.
Presidente
- Il Consigliere Lustrissy intende illustrare
la mozione. Ne ha facoltà.
Lustrissy (DP)
- Il problema ormai è noto nei suoi nuovi
termini. La mozione era stata presentata per sollecitare
l'approvazione, da parte della Camera della delega legislativa al
governo, all'emanazione delle norme di attuazione al completamento
dello Statuto regionale. In questa occasione l'On. Dujany ed altri
parlamentari, tra i quali Bassanini, Vergola, Frasnelli, Virgili e
Del Pennino, hanno sottoscritto una proposta di emendamenti al
disegno di legge di rinnovo della delega. Questi emendamenti
avevano sostanzialmente di mira questi scopi: 1) Specificare i
trasferimenti in base a quelli avvenuti per le Regioni a Statuto
normale D.P.R. 616, nel rispetto dei principi dello Statuto
regionale; 2) stralciare per la Valle d'Aosta, com'era già stato
fatto per le prime norme di attuazione, il potere di indirizzo e di
coordinamento previsto dall'art. 3 della legge del '75 n. 382; 3)
completare lo Statuto regionale per quelle materie dell'art. 3 che
ancora non erano state oggetto di trasferimenti quali le
assicurazioni sociali, la previdenza, l'industria e il
commercio.
La Camera, l'altra settimana, ha approvato le proposte di
emendamento stralciando, su richiesta anche dei presentatori,
quelle norme che ricordavano la parte finanziaria; cioè la parte
che riguardava la revisione del reparto fiscale, per non
intralciare l'attività, che la momento è in corso, di revisione
della legge finanziaria.
La proposta approvata dalla Camera si definisce in questo
triplice disegno: adattamento delle norme fatte per Regioni a
Statuto normale ai principi dello Statuto regionale nel complesso,
non potere di indirizzo e di coordinamento del governo per norme e
funzioni trasferite, completamento dello Statuto per le materie
ancora oggetto di trasferimento. Trasformeremo quindi la mozione in
ordine del giorno, nel senso di sollecitare il Senato a dare la
propria approvazione in sede di ratifica di quella proposta
approvata dalla Camera. L'ordine del giorno sostitutivo della
mozione avrebbe questo tenore:
"Il Consiglio regionale della Valle d'Aosta,
- preso atto dell'approvazione da parte della Camera dei
deputati del disegno di legge governativo 630, concernente il
rinnovo della delega di cui all'art. 72 della legge 16 Maggio '78
n. 196, emendato con le proposte presentate dall'On. Dujany e
sottoscritte dagli On. Deputati Bassanini, Vernola, Frasnelli,
Virgili, Del Pennino;
- considerata l'esigenza che il Governo predisponga al più
presto di decreti per l'estensione alla Regione Valle d'Aosta del
sistema di trasferimenti e deleghe disposti per le regioni a
Statuto normale con D.P.R. 616/1977 ed il completamento delle norme
di attuazione dello Statuto speciale;
- dopo ampio e approfondito dibattito esprime pieno consenso
al testo approvato dalla Camera dei Deputati;
INVITA
il Senato a voler approvare con urgenza, tale provvedimento
legislativo".
Presidente
- Chiarisco per il dibattito consiliare che la
mozione viene considerata decaduta nella sostanza e sostituita con
l'ordine del giorno che il Consigliere Lustrissy prospetta alla
votazione del Consiglio quale immagine della situazione
verificatasi dopo il voto della Camera e quale volontà del
Consiglio affinché il Senato recepisca con urgenza quanto fatto
dalla Camera.
Mi sembra che questo sia il pensiero espresso dal Consigliere
Lustrissy.
È aperta la discussione. La parola al Presidente della
Giunta.
Andrione (UV)
- Très brièvement, pour nous c'est un peu
de voler au secours de la victoire, en tout cas nous sommes
d'accord pour l'approbation de l'ordre du jour.
Presidente
- La parola al Consigliere Viberti. Ne ha
facoltà.
Viberti (DPROL)
- Mi fa piacere che il Presidente della
Giunta sia d'accordo, anche se ancora non ho potuto esaminare
l'ordine del giorno.
Vorrei far presente a tutti i colleghi, in particolare a quelli
della DC che la discussione su questo disegno di legge governativo
n. 630 ha visto prima l'intervento dell'On. Dujany, che rappresenta
la Valle d'Aosta alla Camera, e poi l'intervento di quella che
viene definita la "testa più lucida della DC", ovvero l'On.
Galloni, il quale ha dichiarato di non condividere una cosa detta
dall'On. Dujany, che si riferisce a quello che credo sia il
concetto che tutti noi abbiamo della autonomia speciale della
Regione Valle d'Aosta e cioè che debba essere un'autonomia
superiore a quella delle Regioni a Statuto ordinario. L'On. Galloni
sostiene che non si tratta di autonomia superiore, ma diversa.
Colleghi, questo è un bizantinismo che può essere accettato in
quanto lucido come il cranio di chi l'ha pronunciato ma pericoloso
per le competenze e i diritti della nostra Regione, già così spesso
compressi, che con difficoltà il nostro Presidente, a più riprese,
sostiene a Palazzo Chigi. Attenzione a queste dichiarazioni!
I colleghi democristiani, che tante volte si sono alzati a
difesa dell'autonomia in questo Consiglio, richiamino chi di dovere
a fare più attenzione a quello che dice e a tenere in
considerazione non solo le osservazioni dell'On. D ujany, ma anche
quelle degli eminenti giuristi che nel suo intervento ha
citato.
Presidente
- È iscritto a parlare il Consigliere Tonino.
Ne ha facoltà.
Tonino (PCI)
- Sono d'accordo sull'ordine del giorno.
Vorremmo, però, se possibile, sottolineare un altro aspetto: è la
quarta volta che si propone il problema. Una delle cose quindi a
cui dobbiamo prestare molta attenzione è che il termine a
disposizione del Governo è di 60 giorni per emanare il decreto che
ci da subito quello che già altre Regioni hanno in virtù del 616.
Dobbiamo fare il massimo sforzo - qui mi rivolgo anche ai partiti
che sono nel Governo - perché effettivamente tale decreto del
Presidente della Repubblica sia emanato.
Sul resto credo che non sia un caso il fatto che anche un
deputato del gruppo comunista abbia firmato l'emendamento, nel
senso che è, evidentemente, opportuno superare quello che era il
limite dell'art. 72 della 196 che in quel momento si preoccupò
soltanto di far recuperare alla Regione a Statuto Speciale Valle
d'Aosta il terreno perduto rispetto a quello che era stato fatto
nelle altre Regioni. Questo allargamento della discussione anche ad
altri aspetti dello Statuto è una cosa importante.
Questo mi fa ripetere un'affermazione che altre volte abbiamo
fatto: in questi ultimi anni c'è stata una caduta di tensione di
questa Regione, di questa maggioranza, di questa Giunta in
particolare rispetto a questi temi. Se, effettivamente, ci siamo
trovati anche nel dibattito culturale ad essere indietro rispetto
alle Regioni a Statuto Normale, questa è la dimostrazione di una
perdita di ruolo della Regione.
Non starei molto a discutere se la nostra autonomia deve essere
superiore o diversa da quella delle altre Regioni; deve essere
un'autonomia che è originale rispetto alle esigenze che abbiamo di
autogoverno. Questo discorso negli ultimi anni è stato in
sottordine, troppo spesso si sono fatte delle affermazioni
eclatanti soltanto da un punto di vista verbale, ma carenti di un
lavoro concreto per dare contenuto effettivamente originale e
diverso all'autonomia della nostra Regione.
Con questo spirito credo, l'ordine del giorno può segnare, anche
nel prosieguo, un passo in avanti, ma è necessaria una azione molto
più energica e di questo Consiglio regionale e della Giunta in
particolare.
Presidente
- Metto in approvazione l'ordine del
giorno.
Esito della votazione:
Presenti: 24
Votanti: 24
Favorevoli: 24
Approvato all'unanimità.
