Classificazione
AMBIENTE
Stoccaggio e smaltimento rifiuti
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 1461 del 7 ottobre 2015 - Resoconto
OGGETTO N. 1461/XIV - Interrogazione: "Adeguamento da parte
delle strutture ospedaliere dei flussi di raccolta dei
rifiuti".
Presidente
- Punto 12 all'ordine del giorno. Per la
risposta la parola all'Assessore Bianchi.
Bianchi (UV) -
Sì, grazie Presidente.
Relativamente al punto 1 dell'interrogazione, "se le strutture
ospedaliere hanno adeguato i flussi di raccolta dei rifiuti
coerentemente a quanto previsto dalle nuove modalità di raccolta",
in data 19 maggio il Direttore generale dell'USL, il dottor Massimo
Veglio, ha inviato una nota ai direttori della Direzione medica di
presidio, con l'indicazione operativa relativa alle tipologie di
materiali oggetto di raccolta differenziata. La nota forniva nel
dettaglio indicazioni sulle nuove modalità di conferimento, proprio
al fine di adeguare la raccolta alle novità introdotte e a far data
dal 1° giugno. Approfitto per evidenziare come l'Assessorato,
proprio per dare la massima informazione possibile sulle novità dei
nuovi flussi di raccolta, aveva inviato a tutti gli enti che
erogano servizi pubblici una nota esplicativa, in data 12 maggio, a
riguardo della quale l'USL, come ho detto, ha dato immediatamente
seguito.
Per quanto concerne il punto due, "l'evoluzione dei livelli di
raccolta differenziata conseguiti nell'ultimo anno", l'azienda USL
ha ottenuto la piena assimilazione di tali rifiuti ai rifiuti
urbani e quindi segue puntualmente le modalità fissate dal Comune
di Aosta, secondo quanto stabilito dalla Regione. Non vi sono dati
puntuali rilevati nelle singole strutture dell'azienda, i due
presidi ospedalieri e gli ambulatori, perché ricompresi nella
raccolta di competenza del Comune di Aosta. I rifiuti, gli RSU o
assimilati, vengono portati dai vari reparti ospedalieri ai
contenitori compattati, posti in apposite aree del presidio
ospedaliero, e gli scarrabili vengono ritirati periodicamente dalla
ditta titolare dell'appalto per il Comune di Aosta. Aggiungo che
per la frazione organica, in particolare i residui derivanti dai
pasti consumati nei reparti e nelle mense, la raccolta avviene a
cura dell'operatore economico appaltatore e il relativo smaltimento
viene fatto dalla stessa società, così come previsto dal capitolato
di gara.
Posso aggiungere che, ad oggi, per il Comune di Aosta il dato
per quanto riguarda la raccolta differenziata è del 64,29 percento
e che venerdì prossimo alle ore 11 ci sarà una riunione proprio con
i presidenti delle Unités des Communes, proprio per andare a fare
le prime valutazioni di questi primi mesi dei cambi di flusso.
Grazie.
Presidente -
Per la replica, la parola al Consigliere
Roscio.
Roscio (ALPE) -
Grazie Presidente, grazie Assessore.
Devo dire che alla fine ho capito poco dalla risposta, nel senso
che a livello teorico mi sembra che ci siano stati gli adempimenti
e l'Assessorato e il Direttore dell'USL hanno fatto il loro
compito, però alla fine non è dato sapere quali azioni e risultati
sono stati messi in campo, perché alla fine i risultati che
l'azienda ha ottenuto non sono noti. Si ricomprende tutto dentro a
quello che succede nel Comune di Aosta e quindi è difficile
riuscire a capire qualcosa.
C'è un sospetto, nel senso che dalle informazioni che arrivano
anche a noi, risulta che gli adeguamenti presso le strutture
ospedaliere sono parziali, per quanto riguarda alcuni flussi. È per
questo che era importante andare a verificare puntualmente e nel
dettaglio, controllando proprio i numeri. Se si ricorda, Assessore,
già in una interrogazione precedente avevamo sollevato la
questione, visto che sostanzialmente le strutture ospedaliere erano
allora una sorta di terra di nessuno, una sorta di enclave dove le
leggi che vigevano al di fuori lì non erano rispettate. Adesso già
qualcosa si sta muovendo, seppure in maniera piuttosto lenta,
perché i flussi sono partiti da giugno e si è cominciato ad avere i
primi risultati per i Sub-ATO in due Unités des Communes; insomma,
un dinosauro farebbe prima a muoversi e a ottenere dei
risultati.
Noi continuiamo a sollecitare e speriamo che finalmente quello
che sulla carta è stato approvato da questo Consiglio trovi una
realizzazione pratica, ma nell'interesse di tutti i valdostani e al
di là delle contrapposizioni politiche. Continuiamo a sollecitare e
il problema nostro è quello di una lentezza esasperante: speriamo
di concludere la legislatura con il sistema messo a regime.
Grazie.
