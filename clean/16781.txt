Classificazione
FINANZA REGIONALE E LOCALE


Resoconto integrale del dibattito dell'aula
Oggetto del Consiglio n. 77 del 23 settembre 1998 - Resoconto
SÉANCE DU 23 SEPTEMBRE 1998 (MATIN)
OGGETTO N. 77/XI Determinazioni in merito all'attuazione dello
schema di decreto legislativo recante l'istituzione
dell'addizionale all'imposta sul reddito delle persone fisiche.
(Interrogazione)
Interrogazione Preso atto dello schema di decreto legislativo
recante l'istituzione dell'addizionale Comunale all'imposta sul
reddito delle persone fisiche adottato in attuazione della Legge
delega prevista dall'articolo 7 comma 3 bis Legge 15 marzo 1997 n.
59 e aggiunto dall'articolo 1 comma 10 Legge 16 giugno 1998 n.
191.
Richiamata la legge regionale n. 48 del 1995;
Tenuto conto della ormai sempre più pesante pressione
fiscale.
Preso atto della dichiarazione dell'Assessore alle Finanze
rilasciato agli organi di informazione;
Rilevato che per i prossimi anni tale addizionale potrà essere
applicata dalle Regioni.
I sottoscritti Consiglieri regionali
Interrogano
La Giunta regionale per sapere:
quali sono le intenzioni dell'Amministrazione regionale in
merito all'attuazione dello schema di decreto legislativo recante
l'istituzione dell'addizionale Comunale all'imposta sul reddito
delle persone fisiche adottato in attuazione della Legge delega
prevista dall'articolo 7 comma 3 bis Legge 15 marzo 1997 n. 59 e
aggiunto dall'articolo 1 comma 10 Legge 16 giugno 1998 n. 191.
F.to: Viérin M. - Comé - Collé
Président La parole à l'Assesseur au budget, aux finances et à
la programmation, Agnesod.
Agnesod (UV) In merito al quesito posto dagli interroganti
desidero sottolineare innanzitutto il fatto che a questo momento il
Governo non ha ancora emanato provvedimenti definitivi ed
attuativi; si è trattato finora di un dibattito su una serie di
proposte avanzate dal Governo stesso e discusse con l'ANCI e non
con le regioni poiché la competenza è statale.
Dalle notizie in nostro possesso, sembra che l'ipotesi avanzata
dall'ANCI sulla "tassa di scopo" sia stata accantonata lasciando
all'autonomia dei comuni la decisione in merito.
Sempre sull'argomento esiste una presa di posizione della Lega
delle Autonomie locali di cui la Regione fa parte che sottolinea la
propria posizione contraria all'addizionale facoltativa sull'IRPEF
ribadendo che dovrebbero invece essere introdotte misure
significative, seppur graduali, di federalismo fiscale e
finanziario evitando però di aumentare la pressione fiscale sui
cittadini con addizionali locali.
Il federalismo finanziario e fiscale deve comportare un
ridisegno complessivo del bilancio statale e delle norme
tributarie; vanno definite forme di partecipazione e di
unificazione di tasse e di imposte varie che, così come sono oggi,
gravano in maniera pesante sulle tasche dei contribuenti.
Il meccanismo proposto avrebbe previsto un'addizionale comunale
con aliquota base dello 0,5 percento e con contestuale riduzione
delle aliquote IRPEF ordinarie, quindi con un minor gettito di
entrate per l'IRPEF ordinario senza aumenti per quanto riguarda
quest'aliquota base a carico dei contribuenti. In più lo schema
prevedeva però un'altra addizionale comunale la cui misura in ogni
caso non avrebbe dovuto eccedere lo 0,5 percento rispetto
all'aliquota base con un incremento annuo che non avrebbe dovuto
superare lo 0,2 percento; quest'ultima sì a carattere facoltativo
ed aggiuntivo rispetto alle attuali condizioni di tassazione.
Questo per dare alcune informazioni sullo schema che, come dicevo
prima, è stato contestato dall'ANCI regionale, dalla Lega delle
Autonomie e su cui noi siamo contrari come Regione.
Detto questo, occorre sottolineare che in Valle d'Aosta i comuni
usufruiscono di una legge propria di finanziamento, importante, che
garantisce entrate in maniera articolata sia per le spese correnti
che per le spese di investimento. Mi riferisco alla legge n. 48/95,
la quale, tenendo conto del rapido modificarsi degli equilibri in
questo settore, ha bisogno di essere rivista ed adeguata quindi
d'intesa l'Amministrazione regionale, l'Associazione dei sindaci e
i presidenti delle comunità montane provvederemo, nel corso del
prossimo anno, attraverso un gruppo di lavoro paritetico, ad una
revisione della stessa legge n. 48 e alla stesura di un documento,
che eventualmente potrà - se sarà ritenuto opportuno - tenere conto
in qualche misura di queste determinazioni che presumibilmente lo
Stato adotterà entro la fine del corrente anno.
Credo di essere stato sufficientemente chiaro perché
sull'argomento esiste - ed è anche comprensibile - parecchia
confusione, ovviamente non per colpa nostra, ma credo sia nostro
dovere dare le spiegazioni soprattutto a queste interrogazioni che
riguardano argomenti tecnici collegati con interpretazioni che
vengono date da altri enti che non sono la Regione.
In effetti, la presa d'atto delle mie dichiarazioni rilasciate
sulla pagina regionale della Stampa in data 9 settembre 1998 e il
fatto che sia sulla stessa interrogazione posto in evidenza che per
i prossimi anni una tassa addizionale potrà essere applicata dalle
regioni, nulla hanno a che vedere con le leggi a cui
l'interrogazione fa riferimento, vale a dire la legge n. 59/97 e la
legge n. 191/98 che contiene l'articolo 3bis e non viceversa come è
scritto nell'interrogazione. Ma questo è superabile, non è così
negativo perché evidentemente sull'argomento c'è parecchia
confusione a tutti i livelli anche se doverosamente però da parte
nostra deve essere evidenziato per chiarezza e giusta
informazione.
L'addizionale regionale, non chiesta dalle regioni, o meglio non
in questa forma e su questo avevamo fatto anche un ordine del
giorno, è stata imposta alle regioni stesse con il decreto
legislativo n. 446 del 15 dicembre 1997, istitutivo dell'IRAP.
L'articolo 50 di tale decreto prevede l'istituzione
dell'addizionale regionale e stabilisce anche nell'ultimo comma che
per gli anni 1998 e 1999 l'aliquota addizionale regionale è fissata
nella misura dello 0,5 percento su tutto il territorio nazionale.
Non è in gioco quindi la nostra intenzione; dobbiamo prendere atto
che esiste e con questa misura non abbiamo possibilità di scelta.
Solamente a partire dal 2000 le regioni che lo vorranno potranno
applicare un aumento massimo dello 0,5 percento. Ecco perché
risposi alla domanda del cronista precisando che per gli anni
contributivi 1998 e 1999 non esiste discrezionalità, si applica e
basta, non potendo fino al 2000 adottare alcun provvedimento.
Ovviamente, visto l'evolvere continuo e il proliferare di norme
in materia, è difficile valutare uno scenario che se sarà di
federalismo pieno, cioè di compartecipazione senza oneri aggiuntivi
ad una situazione fiscale già pesante, potrà vederci orientati in
una direzione piuttosto che in un'altra.
Per chiarezza completa informo che nella predisposizione dello
strumento di bilancio pluriennale, ora in fase di preparazione, la
Giunta non ha previsto alcuna forma di modifica o di ulteriore
tassazione rispetto all'attuale pur avendone le possibilità. Direi
anzi che stiamo operando nella direzione di alleggerire la
pressione fiscale e ne è un esempio la legge n. 24 del 4 maggio
1998 che ha abolito la tassa sulle concessioni governative per il
commercio su area pubblica. Siamo stati la prima Regione in Italia
ad adottare questo provvedimento proprio per dare a questo settore
un po' di respiro tenuto conto delle difficoltà che incontra in
questo momento nel contesto generale dell'economia.
Credo di aver risposto in maniera puntuale e precisa in una
materia delicata che sta creando in questo momento allarme e
preoccupazione un po' in tutto il Paese.
Président La parole au Vice-président Marco Viérin.
Viérin M. (Aut) Inizio con il dire che la risposta non è proprio
precisa, perché se il sottoscritto è già a conoscenza che le due
Commissioni finanze di Camera e Senato hanno approvato quanto
veniva enunciato nell'interpellanza, e quindi se gli uffici che
hanno preparato la risposta all'Assessore, non sanno queste cose,
non posso fare nessuna considerazione nel merito, anzi non voglio
farla perché le considerazioni si fanno da sole.
Vi informo che le due Commissioni hanno già approvato
l'addizionale IRPEF, quindi non è che non è stato fatto ancora il
decreto…
(interruzione dell'Assessore Agnesod, fuori microfono)
… non sono due cose diverse, ho
capito cosa vuol dire, Assessore, ma le dimostro che non sono due
cose diverse proprio perché abbiamo iniziato con la legge n. 48,
quella a cui lei faceva riferimento, in merito alla finanza locale
con il discorso della ripartizione dell'IRPEF.
Ora, andiamo a dividere i due campi: uno è l'IRPEF che competerà
all'Amministrazione regionale, l'altro è l'RPEF che competerà agli
enti locali.
Su quello dell'Amministrazione regionale concordo che è lo 0,5
percento per il 1998 e il 1999 e poi si dovrà decidere fra 0,5
percento e 1 percento e nell'interpellanza abbiamo chiesto quali
sono le intenzioni dell'Amministrazione regionale in merito
all'attuale schema proprio perché noi in quella legge Regionale n.
48 destiniamo il 95 percento agli enti locali. Ebbene, sul
1998-1999 questo 0,5 andrà nel 95 percento agli enti locali o non
andrà? E questo gli enti locali lo devono sapere e il bilancio
regionale lo dovrà dire anche perché i bilanci comunali dovranno
tenerne conto, ecco perché interessa anche quest'aspetto.
Sul decreto inerente ai comuni non concordo che l'Assessore mi
dica che non c'entra perché condivido le prese di posizioni
dell'ANCI e della sezione delle Autonomie locali - posizioni che
anche lei, Assessore, ha detto di condividere - e ricordo che la
nostra legge n. 48 va in quel senso.
A questo riguardo tutti siamo d'accordo nel dire che non si può
andare a chiedere: imponete voi delle tasse perché noi vi
deleghiamo delle cose da fare. E qui la Regione si è comportata
correttamente perché l'articolo 3 della legge n. 48, concernente la
delega e il trasferimento delle funzioni, stabilisce che le deleghe
e i trasferimenti di funzioni regionali agli enti locali sono
determinati da legge e nei casi di cui al comma 1 - che tratta
queste deleghe - la legge regionale assicura agli enti locali una
copertura finanziaria necessaria all'esercizio di funzioni
trasferite e delegate cioè, la Regione - e concordo - ha assunto un
atteggiamento completamente opposto a quello che tiene lo Stato in
questo caso. Su questo concordiamo tutti, si vedano anche le
dichiarazioni dei sindaci, Sindaco di Aosta in testa, sugli organi
di informazione.
L'Assessore ha detto che andremo a definire come Governo,
tramite un confronto con i sindaci e i presidenti delle comunità
montane, una revisione della n. 48 in funzione di quanto da noi
chiesto nell'interpellanza.
Io dico che è indispensabile più che altro perché sappiamo che
l'IRPEF in un comune può arrivare ad un certo gettito e in altri
comuni ad altri gettiti, quindi il rischio è di creare dei comuni
ancora più poveri e dei comuni ancora più ricchi perché non è
collegata alla densità della popolazione, ma solo al discorso
dell'IRPEF e sappiamo bene, che le attività in certi comuni sono
maggiori che in altri, quindi la sperequazione che ne può nascere,
creerà situazioni in cui ad alcuni cittadini converrà risiedere in
un comune piuttosto che in un altro.
In conclusione, riteniamo come Autonomisti che questa proposta,
che sta andando avanti e che è già stata approvata dalle
Commissioni del Senato e della Camera, sia una proposta da
combattere anche con atti di questo Consiglio. Non riteniamo che si
debba stare zitti o limitarsi ad appoggiare le tesi dei sindaci o
delle comunità montane su questo fatto. Anche noi, come
amministratori regionali, siamo chiamati a dire la nostra in un
senso politico perché la legge n. 48 ha definito come finanziare i
comuni valdostani e se ai comuni viene data questa gabella in più,
essi si troveranno in difficoltà proprio vista la nostra legge n.
48. Infatti, l'addizionale IRPEF che loro andrebbero ad applicare è
completamente diversa da comune a comune anche se la percentuale
può essere la stessa proprio perché l'IRPEF è un dato troppo
fluttuante e diverso da comune a comune.
Quindi ritengo che sia più che necessario prendere anche una
posizione politica.
L'Assessore ha annunciato che a breve ci sarà una conferenza fra
enti locali, comunità montane e comuni per rivedere la legge n. 48
però, a questo punto chiedo all'Assessore che si tenga conto nella
revisione della n. 48 di quest'aspetto proprio perché se alcuni
comuni vanno ad istituire certe addizionali IRPEF ci saranno delle
sperequazioni sul gettito IRPEF fra ivari comuni. È diversa la cosa
quando si parla di gettito IRPEF verso la Regione perché sono tutti
cittadini valdostani.
