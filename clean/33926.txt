Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI



Oggetto del Consiglio n. 1937 del 27 luglio 2011 - Resoconto
OGGETTO N. 1937/XIII - Interpellanza: "Iniziative a favore
degli operai idraulico forestali per agevolare il conseguimento
dell'indennità di disoccupazione".
Interpellanza
Il numero di giornate lavorative che raggiungeranno gli
operai idraulico forestali stagionali nei cantieri forestali per
l'anno in corso rischia di pregiudicare per molti di essi il
raggiungimento del numero minimo di giornate richiesto (151) per il
conseguimento dell'indennità di disoccupazione speciale agevolmente
raggiunta negli anni passati.
L'annunciato prolungamento del rapporto di lavoro per alcuni
di essi può forse consentire, ma solo a una parte di essi, di
raggiungere il risultato sperato per il raggiungimento del
beneficio economico in grado di sostenere economicamente le
famiglie durante il periodo invernale.
I sottoscritti Consiglieri regionali
Interpellano
la Giunta regionale per sapere:
1) quanti operai idraulico forestali stagionali regionali
abbiano fruito, sulla base dell'opera prestata nell'anno 2010, del
trattamento economico per disoccupazione speciale;
2) quanti di essi ne beneficeranno sulla base delle sole
giornate attualmente previste e quanti, eventualmente, in forza del
prolungamento del periodo di lavoro ipotizzato;
3) se a fronte della straordinarietà della situazione
creatasi siano state messe in atto, o si intendano mettere in atto,
ulteriori iniziative da parte dell'amministrazione per agevolare il
raggiungimento dello scopo di assicurare adeguata copertura sociale
alla categoria nel periodo di disoccupazione.
F.to: Louvin - Giuseppe Cerise - Chatrian
Presidente
- La parola al Vicepresidente Chatrian.
Chatrian (ALPE)
- Grazie Presidente. Con l'iniziativa che
abbiamo presentato vorremmo conoscere nel dettaglio una
problematica affrontata in questi ultimi mesi diverse volte in
quest'aula...abbiamo utilizzato il termine "disoccupazione
speciale", probabilmente disoccupazione agricola, o comunque
integrata con il termine "speciale", però cerchiamo di non fermarci
alla forma, ma alla sostanza...i cantieri hanno avuto delle
difficoltà
à démarrer
e in questo momento vorremmo sapere
dal Governo regionale quali sono le possibilità esistenti per gli
operai assunti nel 2011, se ci sono le condizioni del trattamento
economico per disoccupazione e se l'Assessorato ha i riferimenti
degli anni passati, sapendo che di certi elementi esso non ne è a
conoscenza totalmente. Punto n. 2:
"quanti di essi ne
beneficeranno sulla base delle sole giornate attualmente previste e
quanti, eventualmente, in forza del prolungamento del periodo di
lavoro ipotizzato"
. Questo per quanto riguarda le prime due
domande, su quello che si è fatto fino al 2010...quello che si sta
facendo nel 2011 per avere delle risposte certe in questo
momento...invece nella domanda n. 3 si chiede:
"se a fronte
della straordinarietà della situazione creatasi siano state messe
in atto, o si intendano mettere in atto, ulteriori iniziative da
parte dell'Amministrazione regionale per agevolare il
raggiungimento dello scopo di assicurare adeguata copertura sociale
alla categoria nel periodo di disoccupazione"
. Mi sembrano tre
domande di piena attualità e soprattutto di criticità, quindi
aspettiamo le risposte dell'Assessore.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente. Come già anticipato
dall'interpellante, in effetti sul concetto di indennità ci sono
delle precisazioni da fare, anche perché in questi anni c'è stata
un'evoluzione in merito a tale materia. Evidentemente la situazione
è cambiata notevolmente rispetto ad un sistema consolidato
nell'ultimo anno, quindi, per quel che riguarda il discorso
precedente, valevano delle regole che permettevano sia come
giornate che come organizzazione di avere certi risultati anche dal
punto di vista dell'erogazione delle indennità.
In merito all'interpellanza, le precisazioni, già anticipate,
sono che non esiste più la disoccupazione speciale, il concetto di
151 giornate lavorative, ma attualmente si parla
tout court
di disoccupazione agricola. Viene infatti superata la suddivisione
tra i diversi tipi di trattamento (ordinario e speciale) e si
adotta un trattamento unificato a tutti i lavoratori che abbiano
raggiunto il requisito delle 102 giornate nel biennio retribuite,
non solo le giornate effettuate nell'anno. Importante precisazione:
le giornate per la disoccupazione possono essere quelle in cui si è
lavorato in altri settori purché la prevalenza nel biennio sia in
agricoltura; questo è importante dirlo, perché molti dei nostri
addetti integrano l'attività svolta nei cantieri forestali con
attività altrettanto temporanee in altri settori, basta ricordare
quella che è tradizionalmente l'integrazione con l'attività nel
settore degli impianti di risalita, soprattutto in certe zone, e
anche in attività complementari, non ultima quella storica di
integrazione con l'attività agricola vera e propria.
Misura dell'indennità: l'indennità della disoccupazione agricola
è aumentata dal 30 al 40 percento della retribuzione percepita per
tutte le giornate in cui si è lavorato, abolendo il parametro 270,
nonché il tetto di 90 giornate massime indennizzabili; questo è un
cambiamento che si è verificato. Dopo aver calcolato l'indennità,
l'INPS trattiene il 9 percento quale contributo di solidarietà per
un massimo di 150 giorni indennizzabili, quindi il contributo non
si calcola per le giornate superiori a 150. Attraverso il
contributo di solidarietà, a coloro che effettuano più di 100
giornate lavorative viene riconosciuto il diritto all'accredito
figurativo, valido ai fini della pensione di anzianità, per un
numero di giornate pari a 90, che, sommate alle 105 giornate da
contratto, superano il limite di 156 giornate che garantisce la
copertura annuale. L'indennità viene liquidata sia per il numero di
giornate in cui si è lavorato nel settore agricolo che per quelle
relative al settore non agricolo, ovviamente nel limite del
parametro annuo di 365 giornate.
Fatte queste precisazioni, ricordato che la disoccupazione viene
erogata dall'INPS, non è dato sapere quanti operai ne hanno
usufruito nel 2010 e i relativi montanti. La Regione si limita a
trasmettere i dati occupazionali di ogni singolo lavoratore. Per
quanto riguarda il 2011, la Regione trasmetterà i dati all'istituto
a fine stagione. Ogni lavoratore, nel momento della domanda, potrà
denunciare altri periodi lavorativi extra amministrazione, che
possono concorrere ad incrementare l'indennità di disoccupazione e
dei quali noi non siamo a conoscenza.
In merito alla terza domanda, si sottolinea come
l'Amministrazione regionale, attraverso il piano lavori approvato e
con l'istituzione della Società di servizi Valle d'Aosta S.p.A.,
sulla base delle risorse economiche disponibili, ha comunque
garantito i presupposti per l'ottenimento della disoccupazione
agricola a tutti gli addetti del settore.
Presidente
- La parola al Vicepresidente Chatrian.
Chatrian (ALPE)
- Grazie Presidente. Come vede,
l'intenzione era di conoscere lo stato dell'arte di una materia
complessa e soprattutto in evoluzione, quindi registriamo sulla
prima domanda i cambiamenti che ci sono stati in quest'ultimo anno,
la preoccupazione principale era legata soprattutto alla copertura
sociale della categoria per la sua totalità. Lei ci dice che
l'Assessorato non ha tutti i dati, in quanto voi comunicate quello
che è stato fatto durante l'anno, comunque penso che l'elemento
importante sia quello che le attività possono concorrere ad avere
una copertura sociale annuale. Sicuramente chiederemo altre
informazioni nel mese di settembre-ottobre per cercare eventuali
altre soluzioni o altre possibilità per dare delle risposte...che
in questo momento lei oggi ci ha dato in quest'aula...proprio vista
l'evoluzione della materia, ma anche la difficoltà del settore e
degli operai forestali assunti comunque con ritardo e comunque con
meno giornate lavorative. Grazie.
