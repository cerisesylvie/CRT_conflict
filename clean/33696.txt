Classificazione
INDUSTRIA



Oggetto del Consiglio n. 1784 del 4 maggio 2011 - Resoconto
OGGETTO N. 1784/XIII - Interrogazione: "Azioni intraprese per
l'insediamento di una nuova attività nello stabilimento ex Tecdis
di Châtillon".
Interrogazione
Vista l'evidente difficoltà nel ricercare ed individuare
imprese interessate ad installare la propria attività in vari
stabilimenti situati sul territorio regionale, nonostante la loro
attrattività, come può considerarsi ad esempio la sede
dell'ex-Tecdis di Châtillon;
Considerata la crisi economica e occupazionale che investe
ancora la Valle d'Aosta;
Preoccupati per il persistere della carenza di offerte
occupazionali nel territorio regionale;
i sottoscritti Consiglieri regionali
Interrogano
l'Assessore competente per sapere:
1) quali sono le azioni e gli sforzi messi in campo da Vallée
d'Aoste Structure e dal governo regionale per insediare una nuova
attività nell'ex stabilimento Tecdis di Châtillon;
2) quante sono le aziende, e riferite a che ambito, che
dall'ottobre 2010 hanno depositato alle strutture preposte progetti
imprenditoriali mirati al ripristino e all'utilizzo della
struttura.
F.to: Chatrian - Giuseppe Cerise - Louvin
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente.
La questione Tecdis è un dossier sul quale hanno pesato a lungo
- lo abbiamo già detto altre volte - le note vicende che hanno
interessato la liberazione dell'immobile da parte della curatela
fallimentare, cosa che è andata a buon fine solo recentemente, ed
ha costituito in quel periodo un impedimento alla conduzione di
trattative concrete. Vi sono stati contatti con delle aziende, che
hanno manifestato interessi; va sempre ricordato che questi
contatti non preludono necessariamente ad una conclusione e questo
perché oggetto della questione è uno stabile di dimensioni
ragguardevoli, certamente interessante sotto diversi aspetti, che
presenta però delle caratteristiche che in diversi casi possono
essere considerati dei vincoli per le aziende che hanno esaminato
possibili insediamenti in questo complesso. Lo fa già anche
l'interrogante nella sua premessa: bisogna aggiungere a questo
anche le conseguenze di una situazione economica e produttiva
negativa, che continua a perdurare e che, malgrado si intravedano
possibili e migliori prospettive per il futuro, è lontana dal far
preludere ad una ripresa e ad una crescita impetuosa degli
investimenti in ogni campo, ivi compreso in particolare quello
industriale. Oggi però è stato possibile, dopo che lo stabilimento
è tornato nella piena disponibilità della proprietà, intensificare
delle attività rafforzando una ricerca di partner che prima non era
possibile svolgere, se non in modo abbastanza sommesso, a causa
della non piena disponibilità dello stabilimento. È evidente che i
partner non sorgono dal nulla, sono generalmente anche assai
attenti a quanto viene loro offerto. La Regione Valle d'Aosta può
puntare sui sostegni economici che può dare all'azienda, leggi n. 6
e n. 84; sappiamo però bene tutti che oggi questi aiuti sono
controllati sulla base di precise disposizioni comunitarie e
statali che non sono derogabili. Ergo, le condizioni che può
offrire la nostra Regione sono in grado di offrirle anche altre
Regioni, in particolare le nostre vicine, Piemonte e Lombardia, e
si consideri che, dal punto di vista della convenienza insediativa,
in termini geografici siamo ancora meno attrattivi di altre
realtà.
Dico questo come premessa, perché ci si relazioni sempre alla
realtà dei fatti e al contempo per sfatare la leggenda in base alla
quale - questa è una cosa che non è stata detta dal collega
Chatrian, ma che molti dicono - si sarebbe soliti far ponti d'oro
alle aziende che intendono insediarsi in Valle d'Aosta, per cui
sarebbe semplice attrarre imprese mettendo sul tappeto congrue
quantità di denaro o di benefici, non si sa bene quali siano. Non è
così nel modo più assoluto, semmai lo è stato in un passato
lontano, ma non lo è più da molto tempo. Insomma non esistono
scorciatoie o condizioni di favore da offrire, ci sono però delle
caratteristiche che ci fanno preferire ad altri luoghi e queste
sono le facilità dei contatti con i soggetti decisori, la rapidità
dei tempi di risposta, l'attenzione alle esigenze poste, la
disponibilità di un patrimonio immobiliare di qualità con affitti a
prezzi equi, senza poter però derogare i vincoli prima ricordati,
però questi sono elementi apprezzati dalle aziende, perché per loro
si traducono in risparmi di tempo e quindi di denaro. È operando in
questi termini che si riesce, pur con tutti i limiti che ho
ricordato prima e che sono anche quelli di una realtà periferica e
poco baricentrica, ad avere qualche
atouts
da giocare.
Ricordo a questo proposito che la Giunta regionale, proprio per
rafforzare ulteriormente tali fattori, ha appena approvato le nuove
procedure insediative rivolte alle aziende, nello spirito di
semplificare ulteriormente per quanto possibile e di ridurre tutte
le tempistiche procedurali.
Veniamo alla sostanza delle richieste che sono state fatte:
quante sono le aziende, e riferite a che ambito, che hanno
depositato alle strutture i progetti, Vallée d'Aoste Structure, in
coordinamento con il Servizio Sviluppo economico e concertazione,
ha organizzato la visita allo stabilimento per diverse imprese. Una
volta visto l'immobile, ovviamente non tutte si sono dette
interessate al suo utilizzo e le ragioni sono molteplici:
dimensioni ritenute inidonee, o zona geografica non sempre ritenuta
interessante malgrado la prossimità dell'autostrada, eccetera.
Quelle aziende che, effettuato il sopralluogo, si sono recentemente
dichiarate interessate ad un possibile interessamento sono state in
questi ultimi mesi - le descrivo sinteticamente -: un'impresa con
attività di produzione di vetri fotovoltaici strutturali innovativi
ed integrati architettonicamente; un'impresa specializzata nella
produzione di moduli fotovoltaici in silicio policristallino con un
utilizzo di macchinari automatizzati di ultima generazione nel
settore fotovoltaico; un costituendo consorzio di tre imprese
interessate per attività di produzione di pannelli in legno per
coibentazione di edifici, stampaggio di manufatti in materie
plastiche e apparecchiature innovative per il trattamento e
filtrazione aria di impianti industriali di riscaldamento, non ho
citato tutte quelle pregresse, eccetera. A queste nei primi mesi
del 2011 si sono aggiunte due aziende: la prima, dopo aver preso
dei primi contatti nel corso del 2009 e dopo aver verificato
altrove altre possibilità insediative - perché poi le aziende
vengono, guardano, poi dicono:
"ci rifaremo vivi"
, ma con
questa sono stati mantenuti i contatti -, ha recentemente
comunicato di voler avviare qui una produzione innovativa nel
settore dei pannelli fotovoltaici a film sottile nell'immobile di
Châtillon. Sono stati fatti alcuni incontri di approfondimento con
i servizi dell'Assessorato, con Vallée d'Aoste Structure, l'azienda
ha recentemente chiesto la modulistica necessaria alla
presentazione della domanda di insediamento, che Finaosta ha
trasmesso il 25 febbraio scorso. Al momento, informati dalla ditta
in questione, sappiamo che essa è in attesa di avere notizie
definitive e precise in relazione alla situazione legata agli
incentivi statali nel settore del fotovoltaico - c'è in
discussione, come sapete, il nuovo conto energia -, poiché, a
seconda delle decisioni che saranno assunte in via definitiva dallo
Stato, l'azienda potrà avere indicazioni utili per modellare e
modulare la sua
due diligence
, perché deve presentare questo
progetto e, in base alle decisioni legislative dello Stato, dovrà
calibrare i suoi volumi di attività e le sue strategie di mercato.
Infine, nel marzo 2011, è stata presentata una bozza di progetto
per un polo regionale di ricerca e innovazione tecnologica, che
intenderebbe insediarsi nello stabilimento. Tale struttura
consisterebbe in un centro per attività ad alto contenuto di
ricerca per la realizzazione di laboratori di
testing
e
prototipi e successivo sviluppo, operante in conto proprio e per
conto di piccole e medie imprese nazionali. La struttura vorrebbe
essere il nucleo per la creazione di un polo di innovazione, che
fornirebbe al mercato servizi di accompagnamento per lo sviluppo
delle imprese ad alta tecnologia, quali ricerca di personale, di
partner, promozione e organizzazione di eventi, formazioni,
consulenza, proprietà intellettuale, ricerca di finanziamenti ed
esami di laboratorio; questo per far sì che le piccole e medie
imprese possano svilupparsi e partecipare a bandi regionali,
nazionali e comunitari, progetti di ricerca e di innovazione. È più
complesso il progetto, ho cercato di sintetizzarlo. Questi sono per
ora i due progetti, a parte quelli che ho citato prima, in fase più
avanzata per i quali si dovranno sviluppare le opportune fasi per
giungere alla formale presentazione di una
due diligence
per
la fase insediativa. Come si vede, ci sono stati dei contatti, ma,
come è ovvio, le aziende faranno le loro valutazioni in base ai
diversi fattori che, a loro avviso, potranno essere o meno
favorevoli ai fini di un insediamento duraturo e stabile nell'area
in questione.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Suddividerei in due le considerazioni da fare. Come ha visto,
Assessore, abbiamo presentato questa iniziativa senza fronzoli e
senza grandi premesse, ma cercando di centrare il problema e
soprattutto gli obiettivi.
Per quanto riguarda la seconda domanda:
"quante sono le
aziende...che hanno depositato alle strutture preposte progetti
imprenditoriali..."
, registriamo che qualcuno si è interessato
a questo
bâtiment
, ma che ad oggi siamo fermi al buon senso,
all'interesse eventualmente. Lei ci ha detto che sono
interessate...probabilmente da lì a proseguire un percorso non
abbiamo ancora le bocce ferme. Ad oggi, quindi, questo
bâtiment
, da sei anni sfitto e vuoto - fabbricato di
proprietà, un lotto molto importante nella media Valle, che ha
delle peculiarità diverse rispetto alla conurbazione di Aosta -,
non ha ancora risposte.
Faccio un passo indietro, Assessore. Condivido la sua analisi
quando lei mi dice che non è semplice, che il "tam tam" fino a
dieci anni fa era quello che si regalavano i soldi alle aziende,
mentre oggi non è più così. La nostra prima domanda però era molto
puntuale: quali sono le azioni messe in campo da Vallée d'Aoste
Structure e dal suo Assessorato. Lei oggi ci ha risposto con una
certa cortesia, come lei sa fare molto bene da galantuomo,
dicendoci che ogni tanto si incontra con qualche imprenditore, non
solo l'Assessorato, ma anche Vallée d'Aoste Structure. Oggi noi
abbiamo chiesto quali sono le azioni e gli sforzi messi in campo.
Nell'ottobre 2010, ad una nostra sollecitazione sulla Tecdis lei ci
disse testualmente:
"a Vallée d'Aoste Structure tocca il compito
di mantenere pronto ed efficiente lo stabile, di renderlo
disponibile alle condizioni e alle necessità insediative di
eventuali occupanti e tocca dunque a VDA Structure mettere in campo
azioni atte a occupare lo stabile"
. Avremmo gradito oggi da lei
una risposta puntuale sulla prima domanda, ossia: "abbiamo fatto
tre azioni", "abbiamo fatto dieci azioni", "abbiamo messo in campo
delle risorse economiche", "abbiamo messo in campo delle energie",
"abbiamo messo in campo uno staff", "abbiamo messo in campo delle
strategie". Avremmo gradito sulla prima domanda delle risposte e
soprattutto delle risposte concrete: "abbiamo fatto questo, ma non
ci ha dato dei risultati, abbiamo cercato di creare delle
condizioni su un altro
assist
, ma non abbiamo avuto delle
risposte, stiamo cercando di aggredire - utilizzo questo termine -
il mercato, ma non abbiamo avute risposte per le difficoltà legate
alla crisi, per le difficoltà di accessibilità legate alla
congiuntura economica". Sinceramente lei oggi ci ha gentilmente
risposto cosa si sta facendo, cosa in questi 8 mesi si è fatto,
perché noi abbiamo voluto contestualizzare per non riproporre le
identiche discussioni e considerazioni fatte in aula già ad ottobre
2008. Apprezziamo che lei abbia cercato di contestualizzare la sua
risposta, ma contestualizzandocela non ha messo sul tavolo nulla se
non una risposta di cortesia. Ribadisco il concetto: è un momento
difficile, non semplice da attuare, ma, dal punto di vista
politico, cosa registriamo? Ci sembra comunque una totale assenza
di azioni, una totale assenza di strategia. Quali risorse sono
state messe in campo per cercare di mettere in campo delle
soluzioni, delle alternative, degli sforzi? Non abbiamo avuto
nessuna risposta.
Sicuramente presenteremo altre iniziative nel corso delle
prossime adunanze consiliari, contestualizzandole a livello
regionale, ma ribadisco il "dossier Tecdis" è un dossier sempre
à la une
, è un fabbricato grande, importante come metratura,
importante come logistica, le chiediamo Assessore non solo degli
sforzi maggiori, ma delle azioni concrete. Annunciate continuamente
che siete il Governo del fare, mi sembra che su questo dossier non
siate un Governo del fare, ma piuttosto un Governo del non fare, o
del fare ben poco. Grazie.
