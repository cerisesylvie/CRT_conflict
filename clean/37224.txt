Classificazione
CONSIGLIO REGIONALE
Attività consiliare d'aula



Oggetto del Consiglio n. 1056 del 11 marzo 2015 - Resoconto
OGGETTO N. 1056/XIV - Rinvio ad altra adunanza consiliare
dell'accettazione delle dimissioni rassegnate dai Consiglieri Marco
Viérin dalla carica di Presidente del Consiglio, David Follien e
Andrea Rosset dalla carica di Vicepresidente del Consiglio
regionale, André Lanièce e Fabrizio Roscio dalla carica di
Segretario del Consiglio regionale e loro sostituzione.
Presidente
- La parola al collega Borrello.
Borrello (SA)
- Grazie Presidente.
È noto che, nella seduta del 27 gennaio 2015, abbiamo avuto modo
di recepire le dimissioni dell'intero Ufficio di Presidenza con la
finalità, dichiarata dallo stesso Ufficio all'interno del Consiglio
regionale, che le dimissioni possono essere utili alla definizione
di un quadro politico amministrativo volto a dare maggiore
stabilità alla crisi di governo e nuove prospettive alla Valle
d'Aosta. A seguito di questo passaggio, si è aperta una fase di
dialogo politico che ha avuto modo di potersi manifestare con
diversi tavoli, tavoli da un certo punto di vista incentrati su
aspetti programmatici, ad esempio sulle analisi relative alle
elezioni comunali con particolare riferimento alla città di Aosta,
e ci sono stati anche dei passaggi e dei tavoli più di carattere
istituzionale, con una serie di tematiche di carattere importante
legate alle riforme che sono ancora in fase di valutazione. Stiamo
vivendo un momento difficile dal punto di vista istituzionale,
politico, amministrativo ed economico, caratterizzato - bisogna
dirlo - da una mancanza di serenità, una serenità politica
fortemente necessaria per affrontare tutta una serie di
problematiche legate al momento particolare che stiamo vivendo.
Questa serenità è fortemente necessaria per fare delle valutazioni
anche in merito alla definizione dell'Ufficio di Presidenza.
L'Ufficio di Presidenza è un organo istituzionale decisamente
importante, ed è per questo motivo che si auspica una larga
condivisione, ma è altrettanto vero che tale Ufficio rappresenta le
diverse sensibilità all'interno del Consiglio stesso.
Ai sensi dell'articolo 61 del nostro Regolamento, pare
ragionevole chiedere un rinvio nella nomina di questo importante
Ufficio e, così come definito all'interno della Conferenza dei
Capigruppo, rimandiamo alla Conferenza stessa la possibilità di
iscrivere all'ordine del giorno i punti quando si sarà delineato un
quadro generale più idoneo per la definizione dell'Ufficio stesso.
Ricordo, qualora ce ne fosse bisogno, che l'Ufficio di Presidenza
svolge appieno le proprie funzioni e garantisce il funzionamento
dell'istituzione stessa.
Presidente -
Ricordo che su una proposta come questa la
Conferenza dei Capigruppo aveva deciso di allargare i tempi di
discussione e aveva deciso di concedere già la volta scorsa 10
minuti per gruppo consiliare, anziché di intervenire uno contro e
uno a favore.
La parola al collega Ferrero.
Ferrero (M5S)
- Grazie Presidente.
Scappava da ridere anche al collega Borrello nel chiedere un
ulteriore rinvio...perché? Perché, insomma, capiamo evidentemente
l'imbarazzo, non avrei mai voluto essere al suo posto! Un altro
rinvio di quanto, dopo un mese? È un mese, c'è stato un mese per
decidere! Io ho abbandonato prima polemicamente la riunione dei
Capigruppo, quando ho sentito che dalla voce di uno dei Capigruppo
si è levata la valutazione: "Dobbiamo ancora fare le consultazioni
con le forze politiche". Abbiamo avuto successivamente un
chiarimento con le forze che ad oggi sono in minoranza o comunque
all'opposizione: nessuna di queste forze politiche, e quindi né il
Cinque Stelle, né l'UVP, né l'ALPE, né il PD sono state consultate
per la questione. E allora è chiaro, oltre ogni evidenza, che il
problema è un problema politico interno a Union Valdôtaine e Stella
Alpina. Ma è più chiara una cosa: che voi non avete più la
maggioranza di governo, perché? Spieghiamolo ai valdostani in
maniera che lo capiscano...perché nessuno di voi dei papabili si
vuole candidare, perché ha paura di essere impallinato da uno dei
colleghi, perché diversamente ci sarebbe qualcuno, ma ovviamente
siamo in presenza di una situazione in cui nessuno vuole fare da
agnello sacrificale.
Qui non esiste più una maggioranza, dovete darne atto, perché
sennò dopo due mesi il Presidente del Consiglio sarebbe, o per
riffa o per raffa, stato eletto. E allora, adesso che cosa stiamo
aspettando? Stiamo aspettando...non so...abbiamo notato che uno dei
vostri, diciamo che potremmo definirlo "l'ambasciatore" o "il
console onorario di Bruno Milanesio" in Consiglio, imbarcato
nell'Union Valdôtaine, si sta svegliando dal letargo, perché quando
arriva questa stagione, la stagione di primavera, ecco che il
Leonardus La Torris
si risveglia dal letargo, esce dalla
tana, si guarda intorno e dice: "Dove sono? Nel PSI, nella
Fédération? No, sono nell'Union Valdôtaine"! E allora gli ci vuole
quel momento per riprendersi e un momentino, così, di smarrimento,
e in questo momento di smarrimento perché allora il collega
Assessore Marguerettaz, tenuto conto della sensibilità del
personaggio, della sua mancanza di esperienza in politica, lo
offende tirandogli qualche pizzicotto da dietro? Conosce la
sensibilità di La Torre, lo sa...perché fare questa cosa? Allora,
io vorrei dire: l'ambasciatore di Milanesio ve lo siete imbarcato
voi nell'Union Valdôtaine, ha fatto comodo, perché sennò non
sareste seduti lì, però adesso diventa un pochettino scomodo, anche
alla vigilia delle elezioni comunali in cui il Governo regionale è
appeso alle decisioni degli antichi...no antichi...diciamo dei
"vecchi socialisti".
Io penso che i valdostani ne abbiano piene le tasche, se una
volta all'anno, in primavera, noi dobbiamo assistere a questa
questione che si trascina tutte le volte...beh, è venuto il momento
di porre fine! Se vogliamo andare alle elezioni, andiamo, diciamolo
tranquillamente, facciamole prima di ottobre, mi raccomando, perché
così almeno Rollandin si fa altri cinque anni...bisogna dire anche
questo, no? Non facciamole - che so? - a gennaio del 2016 o a
febbraio, facciamole prima, così almeno si fa altri cinque anni! E
allora ditelo, perché questi giochetti i valdostani li devono
sapere se questa è l'intenzione! Se noi dobbiamo rimanere appesi
alle volontà del collega La Torre dobbiamo saperlo, continuerà così
per cinque anni...guardatevi intorno, guardate fuori, guardate
quello che sta succedendo! Non lamentatevi se poi l'astensionismo
arriverà alle stelle, non lamentatevi, perché questa è
semplicemente la fine di un sistema che continuate a tenere in
piedi.
Quindi, a questo punto, ci vuole un gesto di responsabilità:
trovate il Presidente del Consiglio o date immediatamente le
dimissioni. È più che evidente che non avete i numeri, ma più che
evidente c'è un'altra cosa: che non vi fidate più l'uno
dell'altro!
Presidente -
Altri? Non vedo altre richieste. Passiamo
alla votazione? Non è che possiamo tutte le volte iniziare la
votazione e poi... La parola al collega Chatrian.
Chatrian (ALPE) -
Scusate, all'ultimo invito del
Presidente ho schiacciato il tasto per poter intervenire, se posso
gentilmente...altrimenti, se è un problema per i colleghi...
Presidente
- Prego collega, però vi chiedo solo di
prenotarvi prima.
Chatrian (ALPE)
- Mi scuso, Presidente.
Alcune considerazioni. Oggi mi sono chiesto, come Capogruppo di
ALPE, che cosa avrebbe dichiarato in aula il collega Borrello e
capisco il suo imbarazzo nel presentare l'ennesimo rinvio. Ci
saremmo quasi augurati per voi, colleghi di maggioranza...perché mi
sembra chiaro: nel momento in cui il confronto con le quattro forze
rappresentate qua, in Consiglio, non c'è stato, visto e considerato
che non c'è stato nessun dialogo - almeno così mi sembra dagli
interventi fatti dai Capigruppo - con le quattro forze di
opposizione, probabilmente potevate non inserire nell'ordine del
giorno l'elezione del Presidente del Consiglio, del garante,
dell'arbitro, quanto meno per evitare l'ennesima figuraccia. Però
questa ennesima figuraccia, questa brutta figura che fate voi,
scusate, ma la fate fare anche a noi dell'opposizione e, purtroppo,
a tutto il Consiglio regionale! Avete inserito il punto all'ordine
del giorno e, a questo punto, non ci interessa chi volete nominare,
ma fatelo, fatelo al vostro interno! A meno che, e ditelo allora,
abbiate bisogno di qualche altro gruppo per poter eleggere il
Presidente del Consiglio; quindi scanso agli equivoci, nessuna
confusione, che ci sia chiarezza fino in fondo, noi siamo per la
chiarezza fino in fondo e per la coerenza, ma ditelo! Ancora pochi
minuti fa, nella sede opportuna dei Capigruppo...non
confondiamo...e, per quei valdostani che ancora ascoltano il
Consiglio, per l'ennesima volta ancora questa brutta figura!
Dobbiamo essere franchi e schietti, stiamo discutendo sull'arbitro,
non stiamo discutendo sull'allargamento di una maggioranza, ma se
invece intendete allargare la maggioranza, ditelo, fatelo, però al
più presto! Mi sembra che anche...scusi, Presidente...mi sembra che
anche in sede di Capigruppo la nostra posizione sia questa, e se
avete dei tempi ditelo ai valdostani, ma cercate di non far fare
l'ennesima figuraccia.
Termino: si faccia chiarezza subito tra chi è minoranza e chi è
maggioranza. Questo penso sia il punto più importante, in modo che
i valdostani sappiano, capiscano, e poi a questo punto deciderete
probabilmente il vostro Presidente del Consiglio, perché il
confronto da lei sempre decantato in quest'aula, caro collega
Borrello...ma nessun confronto su questo arbitro è stato fatto in
questi mesi! Grazie.
Presidente -
La parola al collega Donzel.
Donzel (PD-SIN.VDA) -
Premetto che mi scuso, Presidente,
non era mia intenzione intervenire, perché il chiarimento era
avvenuto sia in Conferenza dei Capigruppo, sia nella riunione tra
forze di opposizione; diciamo però che il collega Chatrian ha
creato una nuova prassi consiliare, si può intervenire anche dopo
l'apertura della votazione, e ha fatto quello che in politica si
dice "fare delle strane allusioni", cioè si chiede chiarezza agli
altri e si procede per vaghe allusioni...
Chatrian
(
fuori microfono
) - ...me l'hai insegnato
tu!
Donzel (PD-SIN.VDA)
- Allora, per quanto riguarda il
gruppo del Partito Democratico, siamo stati i primi a dire che
eravamo favorevoli alla questione del rinvio, proprio perché la
questione del porre la Presidenza del Consiglio o in capo alla
minoranza o in capo alla maggioranza era una questione che era
oggetto di dibattito di tutti; poi si può cambiare idea, si può
dire: "noi non siamo più d'accordo che il Presidente del Consiglio
sia in capo alla minoranza", è legittimo, si può decidere di
cambiare idea! Tutte le forze politiche fanno i loro giochini in
questo Palazzo regionale dicendo che sono gli altri che non fanno
quello che è interesse dei cittadini. Penso che ognuno che siede
qui abbia a cuore l'interesse non solo dei suoi quattro elettori,
non solo il fatto che tra qualche giorno c'è una campagna
elettorale e quindi bisogna mettersi ben in mostra per raccogliere
i voti nei vari paesi, ognuno fa la sua parte politica, cerca di
fare il suo pezzo e, generalmente, lo fa nel rispetto anche degli
altri.
Devo dire che noi, avendo votato il rinvio l'altra volta, non ci
sentiamo assolutamente a disagio nel votarlo questa volta e, come
l'altra volta, abbiamo detto che evidentemente la responsabilità è
in capo alle forze di maggioranza che hanno creato una
impasse
votandosi il Presidente del Consiglio a 18 voti
andando poi ad impasticciarsi in una risoluzione che ha messo in
discussione l'immagine...la risoluzione non ha l'autorevolezza di
dimettere...ha messo in discussione l'immagine del Presidente del
Consiglio, Presidente del Consiglio che poi si è dimesso a seguito
di un invito a dialogare per trovare una soluzione. Dobbiamo
riconoscere a questo Presidente del Consiglio che non è che, così,
un giorno si è svegliato dopo sei mesi e ha detto: "io mi dimetto",
c'è stato un invito preciso a fare questo passaggio, invito che poi
è stato seguito da tutti i membri dell'Ufficio di Presidenza.
Devo dire che il PD non fa parte dell'Ufficio di Presidenza,
quindi è tutta una partita che vi siete giocata tra di voi, senza
consultarci, senza chiedere a noi, del Partito Democratico, che
pure abbiamo dato i voti per eleggere i rappresentanti, se eravamo
così entusiasti di questo percorso. Noi eravamo d'accordo sulla
sostituzione del Presidente del Consiglio, l'abbiamo detto
pubblicamente, abbiamo segnalato al Presidente che sarebbe stato il
passo che avrebbe potuto costruire qualcosa. Devo dire che la
maggioranza in questo periodo non ha dimostrato la capacità di
costruire questo percorso, ma quale soluzione c'è? L'ha detto bene
il collega Ferrero, c'è una soluzione, si chiamano "elezioni"!
Siamo qui, vogliamo le elezioni? Eh, andiamo alle elezioni, si
firma un foglio e si va alle elezioni, questa è la situazione!
Quindi è inutile alzare sempre i toni e dire: "voglio questo,
voglio quell'altro", la situazione è questa, è delicatissima, e in
questo intervento ripeto esattamente le parole che dissi un mese
fa: si sono create delle situazioni in cui c'è una
corresponsabilità dell'aula a fare questo percorso.
Io vorrei che non fosse solo una questione di poltrone e di chi
va a sedersi lì, l'ho già detto l'altra volta! Stiamo ragionando su
come funzionerà l'Ufficio di Presidenza, affronteremo i temi
interni? Abbiamo cercato di smontare sin dall'altra legislatura il
giocattolino dell'Assessorato ombra, cioè di una Presidenza del
Consiglio che aveva tanti fondi da distribuire all'associazione X,
all'associazione Y...abbiamo ritrovato tutti e 35 la voglia di fare
della Presidenza del Consiglio quel luogo che non è il luogo della
distribuzione dell'Assessorato ombra, ma è il luogo istituzionale?
Di questo stiamo parlando tra di noi, forze politiche? Stiamo
parlando di questo o di chi occupa la casella? Stiamo parlando di
come sono coinvolti tutti i soggetti del Consiglio regionale
all'interno di determinate...queste famose delibere...o vengono
decise sulla base di appartenenza politica, partitica, e non sulla
base di appartenenza di schieramento maggioranza/minoranza? Io di
questo francamente non ho sentito parlare da nessuno, nessuno! Si
parla esclusivamente di chi occupa la poltrona.
Allora, francamente, prima di dar lezioni ad altri di giocare
agli schemi maggioranza/minoranza, per quanto ci riguarda, noi
abbiamo sempre detto: "mettiamo davanti i contenuti, parliamo prima
di contenuti" e quindi importante è l'azione che le forze di
opposizione hanno fatto di svuotamento della cassaforte del
Presidente del Consiglio nella maxidistribuzione che opera...ma
diciamocelo che in questa maxidistribuzione che opera ci sono
dentro le forze politiche che rappresentano in vario modo e che
dicono la loro...è questo? Lo ripensiamo, lo reimmaginiamo? C'è una
visione diversa di questo ruolo e quindi di riportarlo a quel ruolo
istituzionale forte?
Per quanto riguarda noi, non abbiamo mai avuto problemi a dire
che vorremmo una Presidenza del Consiglio più autorevole rispetto
al fatto che - lo si vede da tanti piccoli atteggiamenti anche di
gestione dell'aula e quant'altro - sia ferma nel far rispettare per
esempio tutto quel percorso dei "116" che non è stato
attuato...erano queste le ragioni di cui noi vogliamo discutere!
Per me non è indifferente che si sieda uno oppure l'altro...fino a
qualche tempo fa era impossibile discutere di queste cose, e io
vorrei approfittare di questo periodo per parlare anche di
contenuti legati alla Presidenza del Consiglio. Grazie.
Presidente -
Manca l'UVP...e l'Union, esatto. La parola
al collega Bertschy, grazie.
Bertschy (UVP) -
Monsieur le Président, il n'y a pas
seulement l'Union Valdôtaine Progressiste qui manque au
débat...
Le cose che ci siamo detti in Conferenza dei Capigruppo erano
più o meno queste, con delle sfumature che poi in aula emergono e
hanno bisogno di chiarezza. Intanto condivido che la posizione del
collega Borrello è quella più difficile: portare voce a qualche
cosa della quale poi si capisce bene che alle spalle non c'è
niente, c'è una dichiarazione vuota di contenuti, è il nulla; il
nulla, da questo mese, che arriva dopo un mese di rinvio, ce lo
siamo detti di là, un mese di rinvio che doveva servire per le
dichiarazioni fatte in aula, per trovare un percorso, per quello
che riguarda noi, come UVP, con tutti i gruppi consiliari presenti.
Invece si è continuato in una direzione che è legittima, ma che
produce questo ennesimo rinvio e questa ennesima
débâcle
di
Union Valdôtaine e Stella Alpina, perché è un rinvio presentato con
delle motivazioni politiche, e soprattutto un rinvio che qui, oggi,
in Conferenza dei Capigruppo, è stata motivata dicendo che ci sono
in corso dei tavoli che dovrebbero trovare delle soluzioni.
Allora, scusandoci con chi segue i lavori del Consiglio, con gli
addetti ai lavori, con i giornalisti, con tutti, per il ritardo
dell'inizio del Consiglio, abbiamo voluto ribadire quello che
abbiamo detto in Conferenza dei Capigruppo, e soprattutto abbiamo
voluto chiarire una volta per tutte la posizione dei gruppi di
minoranza, di modo che non ci fosse almeno da questo momento
ambiguità sul futuro della ricerca della Presidenza del Consiglio
che, condivido, è fatta di contenuti. La prima è però la scelta
politica, perché tra l'altro i gruppi di opposizione avevano
esplicitato i contenuti in occasione della presentazione della
Presidenza del Consiglio a nome di Patrizia Morelli; c'era un
documento programmatico che sicuramente va integrato con le cose
che ci siamo detti, ma ci eravamo già chiariti in
quell'occasione.
Allora, UV e Stella Alpina cercano questo dialogo
politico...dialogo politico che per l'UVP c'è stato sul tavolo
delle elezioni comunali, poi ad un certo punto abbiamo abbandonato,
qualcun altro legittimamente è andato avanti, tra l'altro ha
concluso l'accordo...bene, si tratta di un percorso nuovo che verrà
sottoposto agli elettori e sul quale non entriamo in discussione.
Ma in quel tavolo noi abbiamo sempre dichiarato che la Presidenza
del Consiglio e una nuova maggioranza, per quello che ci riguarda,
non erano possibili. Si sono confrontati alle scorse elezioni
regionali due progetti politici differenti che non possono essere
uniti in un unico progetto politico; piuttosto, in virtù della
crisi, possono essere trattati gli argomenti, come mi pare abbiamo
detto bene. Su certi argomenti e su certi gruppi di lavoro le cose
sono andate avanti anche in questo mese, ci sarà il DL che porterà
a fine mese la questione delle indennità agli amministratori, ci
sono altri gruppi di lavoro che sono andati avanti, altri ai quali
abbiamo rinunciato, però diverso è costruire un progetto politico
nuovo in questo senso.
Allora, UV e Stella Alpina devono decidere una volta per tutte
che tipo di percorso vogliono fare sulla Presidenza del Consiglio.
Tenersi la Presidenza è legittimo, con i rischi che evidenziava il
collega Ferrero: che qualcuno si sacrifichi e si prepari
probabilmente a non raggiungere i voti necessari (però è il
percorso che potete fare, è legittimo, siete la maggioranza, avete
il diritto di farlo). Dare il Presidente all'opposizione?
Dichiaratelo, di modo che i gruppi di opposizione si possano
riunire per fare una proposta (ma non l'avete fatto, non ce l'avete
detto). Rimane aperto un tavolo misto...oppure ricercare questa
figura condivisa come enunciava il collega Donzel, ma ben venga, ce
lo siamo detti tutti! La figura condivisa è: prendere tutti i
gruppi consiliari, discutere, capire tra persone e contenuti chi
possa presentare il più ampio consenso all'interno di questo
Consiglio regionale. Ma si è creata da sempre, dall'inizio di
questo tavolo politico, confusione! La figura condivisa deve essere
condivisa solo per alcuni gruppi politici! Noi abbiamo dichiarato
che la condivisione, se ci deve essere, deve essere qui,
all'interno, e sicuramente il Presidente che uscirà in prima
votazione dovrà essere un Presidente che raggiungerà i 18 voti,
altrimenti si andrà in terza o quarta votazione.
Oggi, come UV e Stella Alpina, rimanete su posizioni che non
creano né la possibilità di esprimervi un Presidente, né la
possibilità di darlo all'opposizione e né la possibilità di
ricercare la condivisione! Quindi, collega Borrello, quello che
dicevamo dall'altra parte, e quello che abbiamo voluto fare nella
riunione dei gruppi di opposizione, è di chiedere agli altri gruppi
se c'erano dei colloqui, dei dialoghi o delle possibilità che
qualcuno accettasse...ognuno lo può fare, ci mancherebbe ancora!
...ma l'importante è che accettasse di far parte di una trattativa
politica per l'elezione del Presidente del Consiglio. Quello che è
emerso dalla nostra riunione è una cosa diversa: i quattro gruppi
oggi non sono disponibili a trattare la Presidenza del Consiglio in
un tavolo politico differente da quello anticipato.
Allora, dove volete andare? Non credo che lo sappiate da questa
mattina alle 8,30, immagino che, per come funzionano anche oggi le
comunicazioni tra di voi, lo sappiate da un po' di tempo questo!
Perché aspettare di nuovo questo chiarimento delle 8,30 per capire
che siamo esattamente nella situazione di un mese fa? Certo, la
Presidenza del Consiglio sta funzionando, ma immagino anche
l'imbarazzo del Presidente e dell'Ufficio di Presidenza nel fare
una gestione ordinaria e straordinaria di tutta una serie di
argomenti! Quindi mettete in condizione di non lavorare soprattutto
il vostro riferimento, che mi pare l'abbia anche anticipato e
dichiarato. Comunque, se non c'è possibilità di trovare per il
momento delle stampelle a partire dalla Presidenza, UV e Stella
Alpina o dichiarano la crisi politica o si eleggano il loro
Presidente, facciano il loro percorso, ma come è legittimo fare,
quello che non è legittimo fare è creare della confusione.
Ora, su questo argomento, come su altri argomenti, noi, proprio
perché siamo a distanza di due mesi dalle elezioni, non ci possiamo
permettere, al di là del fatto che si concorra alle elezioni per
ottenere del consenso e che si cerchi di farlo sui programmi e non
sulle meline o su false dichiarazioni...però, proprio perché siamo
qui, è necessario essere molto chiari! Se avete la possibilità di
allargare la vostra maggioranza saremo contenti, perché ci sarà
sicuramente un'azione di governo più incisiva; se non l'avete
dovete dichiarare, anche alla luce per esempio dell'EXPO, che le
cose non sono che peggiorate in quest'ultimo periodo.
Dunque a UV e Stella Alpina in questo momento chiediamo di
votarsi il rinvio...evidentemente non è una posizione che noi
possiamo sostenere, capiamo bene gli imbarazzi, capiamo bene la
situazione che si è creata, però è una situazione che non avete
voluto gestire diversamente tra il primo e il secondo Consiglio e
tra il secondo e il terzo Consiglio, perché mi pare che tra il
secondo e il terzo Consiglio degli elementi politici nuovi siano
stati ancora di più sottolineati e chiariti. E dunque, se c'è
qualcuno che può far parte di una partita politica diversa,
ripetiamo che non siamo noi ad ostacolarla, però non si può
continuare a perdere del tempo su situazioni come questa, come su
altre situazioni! Qualcuno evocava le elezioni e qualcuno evocava
altro...oggi qui c'è un Governo che, fino a prova contraria,
esiste, anche se debole, in difficoltà, con una maggioranza che
appunto fa fatica a far 18 quando si va al voto segreto.
Noi continueremo la nostra azione costruttiva nei tavoli di
lavoro e faremo il nostro lavoro per quanto riguarda gli argomenti
che non condividiamo, però è evidente che non possiamo trascinare -
oggi lo abbiamo detto un po' tutti - questa situazione a lungo.
Quindi se ci sono soluzioni alla crisi ben vengano, vengano
presentate una volta per tutte; se non ci sono soluzioni rimangono
le dimissioni della Giunta, la ricerca di un percorso politico
differente o le elezioni. Non si può traghettare continuamente la
crisi in nome di tavoli di lavoro che, per quello che ci riguarda,
non stanno trattando questi argomenti, perché non è possibile
andare oltre alla collaborazione che mi pare l'UVP abbia messo in
piedi in maniera chiara e concreta su tutti i tavoli di lavoro, in
quanto siamo stati presenti e abbiamo cercato di portare il nostro
contributo. Certo, quando poi ci viene detto che quello che è fatto
oggi non può essere cambiato, che le scelte fatte e le cose decise
sono le migliori, non possiamo che rinunciare a portare il nostro
contributo e ritornare da dove siamo partiti.
Presidente -
Grazie collega. Altri? Il collega
Farcoz.
Farcoz (UV)
- Merci Président.
Due considerazioni in merito a questo rinvio. Si è sovente
parlato di arbitro e non di arbitri, di figura e non di
figure...credo che l'Ufficio di Presidenza, che è dimissionario,
debba essere votato
in toto
e, di conseguenza, questo
Ufficio di Presidenza presuppone degli equilibri politici che sono
rappresentati all'interno di quest'aula. È ovvio che, fintanto che
esistono dei tavoli, noi porteremo all'attenzione di questi tavoli
dei contenuti anche sulla figura dell'Ufficio di Presidenza, ed è
per questo che noi chiediamo questo rinvio: per poter addivenire a
dei contenuti, che potranno poi essere condivisi come non
condivisi, "e a delle figure" dell'Ufficio di Presidenza le più
possibili condivise. Questa è la richiesta che oggi facciamo. È
superfluo ricordare che l'Ufficio di Presidenza, anche se in
maniera ordinaria, sta portando avanti il suo lavoro di controllo
dell'aula e istituzionale.
Presidente
- Grazie collega. Tutti i gruppi sono
intervenuti, quindi apriamo la votazione... Prego, collega
Bertschy.
Bertschy (UVP)
- Però non c'è una risposta, collega
Capogruppo Farcoz, non c'è una risposta! Ha ragione, è l'arbitro,
per carità, ma che percorso decidete di fare, visto che siamo fermi
alla situazione di un mese fa? I tavoli di lavoro aperti, che mi
pare siano politici, dichiarino da parte dei gruppi di opposizione
che non c'è una discussione sulla Presidenza del Consiglio!
Presidente
- Collega, chiedo scusa, ma avevamo deciso 10
minuti per gruppo...
Bertschy (UVP) -
Sì, però instauriamo la discussione.
Presidente -
Sì, sì, ma avevamo deciso in Conferenza dei
Capigruppo una procedura.
Bertschy (UVP) -
Va bene, allora se questo è
l'atteggiamento, in dichiarazione di voto, per togliere ogni
ambiguità, noi usciremo dall'aula e lasceremo votare il rinvio.
Presidente -
Va bene. La votazione è aperta. Vi ricordo
che non c'è la dichiarazione di voto, abbiamo concordato 10 minuti.
La questione sospensiva è di 10 minuti, uno a favore e uno contro,
ma avevamo deciso di dare 10 minuti per gruppo, quindi la votazione
è aperta. Votazione chiusa.
Presenti: 21
Votanti: 21
Favorevoli: 21
Il Consiglio rinvia quindi all'unanimità questi punti a data che
sarà da definire in Conferenza dei Capigruppo nei prossimi mesi.
Grazie.
Punto 7 all'ordine del giorno.
