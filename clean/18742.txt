Classificazione
ASSETTO DEL TERRITORIO


Resoconto integrale del dibattito dell'aula
Oggetto del Consiglio n. 1848 del 21 febbraio 2001 - Resoconto
OGGETTO N. 1848/XI Risultanze dello studio commissionato
dall'Amministrazione regionale sullo stato e sull'evoluzione della
frana della Becca di Nona. (Interrogazione)
Interrogazione Saputo che è stato recentemente depositato lo
studio sulla cosiddetta "frana della Becca di Nona", commissionato
dall’Amministrazione regionale;
Ricordato che il problema riguarda la sicurezza di molti
abitanti dei Comuni di Pollein e Charvensod;
Ritenuto necessario avere adeguate informazioni al riguardo;
i sottoscritti Consiglieri regionali
Interrogano
l’Assessore competente per sapere:
1) qual è lo stato della frana e quale la sua evoluzione;
2) quali soluzioni vengono indicate dai tecnici per una
soluzione definitiva del problema;
3) se l’Amministrazione condivide le analisi e le
proposte avanzate da chi ha redatto lo studio.
F.to: Curtaz - Squarzino Secondina
Président
La parole à l’Assesseur au
territoire, à l’environnement et aux ouvrages
publics, Vallet.
Vallet (UV)
Come già riferito precedentemente, a seguito
delle precipitazioni che hanno colpito la Regione nel periodo 13-15
ottobre 2000 si è verificata una riattivazione del fenomeno franoso
localizzato sul versante nord-occidentale della Becca di Nona,
circa tre giorni dopo l’inizio
dell’evento meteorologico.
Nella fase più intensa di movimento sono state registrate sul
corpo di frana velocità massime con valori prossimi a 6
millimetri/ora nei giorni successivi all’evento
alluvionale.
Nelle settimane successive all’evento si è
registrata una continua e progressiva decelerazione che ha portato
nel mese di dicembre a registrare movimenti pressoché nulli.
Tale comportamento, e quindi l'assenza di movimenti, è
rilevabile anche attualmente dal sistema di monitoraggio.
Per quanto riguarda le notizie relative allo studio,
l’interrogazione è posta in maniera un po' generica
e non si evince se la richiesta è rivolta a conoscere gli esiti
dello studio del movimento franoso commissionato alla società Enel
Hydro, che era volto alla caratterizzazione geomorfologica del
fenomeno franoso, alla quantificazione dei volumi potenzialmente
coinvolgibili, alla determinazione della probabile area di
invasione della frana e alla valutazione dei tempi di riempimento
di un eventuale invaso derivante dallo sbarramento per frana del
torrente Comboé oppure, come ipotizzo peraltro, allo studio
commissionato alla società SPEA con delibera n. 4.616/2000, volto
questo alla redazione di uno studio di fattibilità
tecnico-economica per l’esecuzione di opere connesse
alla protezione del torrente Comboé dal rischio di sbarramento da
frana in località Ponteille.
Per quanto riguarda il primo, a conclusione dello studio sono
stati indicati più scenari evolutivi del fenomeno a seconda delle
volumetrie in gioco e di diverse condizioni meteorologiche e
idrauliche.
Viene confermata la validità del sistema di monitoraggio già in
atto e, tenuto conto della notevole evoluzione dinamica del
fenomeno verificatasi a seguito dell’evento
alluvionale, si suggerisce di implementare il medesimo con stazione
GPS automatica ad integrazione delle osservazioni GPS manuali
periodiche.
Dell'individuazione di misure di mitigazione del rischio, sulla
base delle indispensabili risultanze dello studio Enel Hydro, come
ho detto prima, l’Amministrazione regionale ha
provveduto ad incaricare la società SPEA di Milano.
Questo studio, che è stato recentissimamente consegnato, è
attualmente in fase di analisi da parte delle strutture regionali
competenti e quindi oggi non sono in grado di fornire delle
valutazioni.
Président
La parole au Conseiller Curtaz.
Curtaz (PVA-cU)
Prendo atto delle risposte
dell’Assessore, visto che riteniamo questa questione
di importanza notevole, vorrà dire che ritorneremo
sull’argomento quando gli uffici regionali avranno
esaminato lo studio e l’Assessore avrà le idee più
chiare in proposito.
