Classificazione
AGRICOLTURA
Bonifica, miglioramenti e riordino fondiario



Oggetto del Consiglio n. 746 del 9 ottobre 2014 - Resoconto
OGGETTO N. 746/XIV - Interrogazione: "Informazione ai
Consorzi di miglioramento fondiario sullo stato della graduatoria
ufficiale dei piani di riordino fondiario".
Président
- Pour la réplique, la parole l'Assesseur
Testolin...ne ha facoltà.
Testolin (UV)
- Merci Président.
Tema già affrontato in diversi Consigli regionali, si cercherà
di dare una risposta puntuale ai quesiti posti, così da verificare
l'evoluzione della tematica in questi ultimi tre mesi dall'ultima
volta che abbiamo avuto modo di parlare dell'argomento.
Per rispondere al quesito:
"quando i Consorzi di
miglioramento fondiario interessati saranno informati in merito
alla graduatoria ufficiale per ricevere il finanziamento necessario
a riattivare il piano entro il 2014/2016, considerato che siamo
all'ultimo trimestre del 2014"
, si segnala come la graduatoria
ufficiosa dei procedimenti autorizzati ai sensi dei criteri e dei
punteggi di cui all'articolo 19 della DGR 715 del 2013, dovrà
essere innanzitutto approvata dall'apposita commissione prevista
dall'articolo 4 della legge regionale 20 del 2012, la quale sarà
convocata non appena gli elementi che hanno prodotto il punteggio
saranno considerati definitivi. La norma non fissava un termine
entro il quale approvare i punteggi, poiché vi sono elementi da
acquisire non dipendenti né dalla volontà del Dipartimento
agricoltura, né dagli uffici dell'Amministrazione regionale nel suo
insieme, per i quali siamo in attesa di risposta e come verrà
evidenziato nella risposta al punto 4 di questa medesima
interrogazione. Una volta approvata dalla commissione suddetta, la
graduatoria sarà approvata dalla Giunta regionale e,
conseguentemente, i Consorzi interessati riceveranno la
comunicazione relativa al loro inserimento nella graduatoria dei
procedimenti autorizzati.
Per quel che concerne il punto 2:
"a che punto di
realizzazione è giunto il piano di riordino pilota Gaspard Gros de
Vin"
, si sottolinea che, con il provvedimento dirigenziale n.
5609 del 17 dicembre del 2013, è stata impegnata la somma
necessaria al completamento delle procedure di riordino
Gaspard
Gros de Vin
di Montjovet e che, in seguito alla richiesta alla
competente Agenzia del Territorio di Roma dell'autorizzazione ad
avviare le procedure catastali semplificate di cui alla circolare
28 del 21 novembre del 1975, ex Direzione generale del Catasto dei
Servizi tecnici erariali, è stata prescritta una serie di passaggi
tecnici e di procedure catastali puntuali, tra cui il frazionamento
particellare, iter che peraltro implica un considerevole
allungamento dei tempi. Tali procedure sono state comunque avviate
dal Consorzio di miglioramento Ru d'Arlaz e dai tecnici incaricati
da detto Consorzio, i quali, dopo aver acquisito lo scorso mese di
settembre il
software
necessario dall'Agenzia del Territorio
di Aosta, stanno predisponendo i documenti tecnico-catastali
definitivi relativi al piano di riordino fondiario da inviare al
Comune di Montjovet per la prescritta pubblicazione all'albo
pretorio per 30 giorni. Nella fattispecie, il Consorzio stesso ha
provveduto: a posare i nuovi termini delle nuove particelle al fine
di permettere il rilievo plano-altimetrico, ad inserire in
planimetria la nuova strada consortile a servizio di nuovi lotti, a
definire con i proprietari interessati le servitù di passaggio al
servizio dei fondi interclusi, a restituire i rilievi topografici
ai fini della sovrapposizione delle mappe, a calcolare le superfici
frazionate e la necessaria costituzione dei nuovi 25 lotti. Si
confida dunque che entro la fine del 2014 i documenti necessari per
la pubblicazione all'albo pretorio possano essere completati. Nel
contempo, visto che la procedura autorizzata prevede l'esecuzione
dei frazionamenti catastali - cosa che, peraltro, non si ipotizzava
in tutti questi anni di storia dei riordini poiché era opinione
comune che sarebbe stato possibile cancellare tutte le particelle
del perimetro del Consorzio e ridisegnare la nuova situazione
post-riordino -, la Struttura competente ha formalmente richiesto
la reale semplificazione delle procedure catastali all'Agenzia del
Territorio di Roma a favore dei rimanenti riordini fondiari
autorizzati. È stato cioè richiesto di poter utilizzare le stesse
procedure che altre Regioni hanno e stanno già utilizzando.
In merito al 3° punto:
"quali determinazioni sono state
assunte dal Consorzio Ru d'Arlaz in merito alle procedure e ai
passaggi tecnici suggeriti dall'Agenzia del Territorio di Roma per
il tramite dell'Agenzia di Aosta
", in attesa che arrivi una
comunicazione che attesti la possibilità di applicare procedure
diverse da quelle a suo tempo comunicate da parte dell'Agenzia del
Territorio di Roma - come abbiamo esplicitato nel punto precedente
- e al fine di non prorogare ulteriormente i tempi, il Consorzio Ru
d'Arlaz
sta attualmente seguendo le indicazioni fornitegli
per la chiusura del riordino
Gaspard Gros de Vin
.
Passando all'ultimo quesito dell'interrogazione:
"quali sono
gli esiti delle istanze di interpello dell'Agenzia delle Entrate in
merito al regime di imposizione applicabile ai trasferimenti di
proprietà portati a termine nell'ambito di un piano di
riordino"
, si sottolinea che, in data 14 luglio 2014, l'Agenzia
delle Entrate di Aosta ha comunicato che per l'interpello in
oggetto era stato da essa stessa richiesto l'intervento della
Direzione Centrale Normativa di Roma, poiché la problematica
prospettata verteva su una questione di carattere generale riferita
ad una fattispecie ben precisa, che presentava situazioni di
incertezza per la quale non risultavano documenti di prassi.
L'Agenzia delle Entrate di Aosta comunicava inoltre che la risposta
all'interpello verrà notificata dalla stessa Direzione centrale
entro il 20 ottobre del 2014. A tutt'oggi non è ancora pervenuta la
risposta da parte della Direzione centrale normativa di Roma.
Grazie.
Presidente
- Ha chiesto la parola il collega Chatrian; ne
ha facoltà.
Chatrian (ALPE)
- Sì, grazie Presidente. Grazie
Assessore.
L'obiettivo che ci ha spinto nuovamente a presentare tale
iniziativa è per avere aggiornamenti, soprattutto capire nel merito
soluzioni o difficoltà o nuove criticità che comunque si stavano
affrontando.
Per quanto riguarda la risposta alla prima domanda, capiamo le
difficoltà che lei ci ha illustrato, ma capite perfettamente, cari
colleghi, che i 39 Consorzi che comunque hanno avanzato la propria
proposta all'Amministrazione regionale ormai da parecchi mesi
gradirebbero avere quantomeno una risposta puntuale. Per quanto
riguarda gli altri tre quesiti che abbiamo posto, sono
in
itinere
; abbiamo capito che ci sono delle difficoltà, anche dal
punto di vista tecnico e dal punto di vista particellare.
Chiederemmo veramente, come gruppo di ALPE, di cercare soluzioni
il più condivise possibile da una parte, ma di essere comunque più
celeri, perché, come sovente abbiamo annunciato in quest'aula, è un
dossier che va risolto ed è un dossier che va chiuso. Anni e anni
di programmazione dal punto di vista pubblico, anni e anni di
risorse pubbliche messe in campo nei vari Consorzi, per poi non
risolvere nulla stiamo trattando solo l'argomento per quanto
riguarda la chiusura del cerchio, cioè quello del riordino.
Riteniamo, da quello che abbiamo audito oggi, che anche per quanto
riguarda il riordino pilota - finanziato ormai da quasi due anni -
le difficoltà ci sono, e, da quel che stiamo capendo, state
cercando comunque di trovare delle soluzioni.
Chiederemmo veramente di accelerare, se possibile, a seguito
delle risposte che vi arriveranno sia dall'Agenzia delle Entrate,
sia per quanto riguarda la parte più tecnica, particellare, però vi
assicuro che i Consorzi gradirebbero quantomeno avere una risposta
puntuale. L'invito, Assessore Testolin, va anche in questa
direzione, e non sarebbe male forse avvisarli anche con una
lettera, scrivendo nero su bianco che ci sono delle difficoltà
tecniche e che c'è però la volontà, dal punto di vista politico, di
chiudere il cerchio, quindi di creare quelle condizioni che più
volte abbiamo discusso in quest'aula, di trovare finalmente delle
soluzioni per quanto riguarda la proprietà, la parte catastale, e
soprattutto - come dicevo prima - la parte particellare, in modo
che anche per passaggi di proprietà, persone che sono mancate in
questi ultimi decenni, difficoltà comunque anche per quanto
riguarda gli aiuti nel settore, vedi l'indennità compensativa
piuttosto che quella agroalimentare...comunque tutte criticità
sulle quali l'agricoltore professionista o anche solo il
proprietario hanno diverse difficoltà, perché ad oggi i confini non
sono ancora stati registrati e il
remembrement
non è stato
ancora stato chiuso. Quindi l'invito nostro, Assessore Testolin, è
quello veramente di accelerare e, se possibile, di comunicarlo
ufficialmente ai 39 Consorzi dicendo: "tecnicamente stiamo facendo
questo, ci sono delle difficoltà, ma ci impegneremo come da
graduatoria, come da delibera, a finanziare e a chiudere il
cerchio". Gradiremmo che da parte sua, per il prossimo Consiglio,
senza una nostra iniziativa, ci fosse una comunicazione che vada in
questa direzione: avvisare i 39 Consorzi direttamente con una
lettera - come dicevo prima - scritta nero su bianco, con un
impegno anche di natura economica. Grazie.
Presidente
- Grazie collega Chatrian. Passiamo al punto 7
dell'ordine del giorno.
