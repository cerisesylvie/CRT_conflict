Classificazione
INDUSTRIA
LAVORO



Oggetto del Consiglio n. 2140 del 20 settembre 2006 - Resoconto
OGGETTO N. 2140/XII - Situazione di criticità nel comparto
industriale della Valle d'Aosta. (Interpellanza)
Interpellanza
Appreso pochi giorni fa da diversi giornali nazionali che
l'industria piemontese è in netta ripresa; questo dato positivo
riconfermato per il terzo trimestre consecutivo emerge da
un'indagine e ricerca fatta da Union Camere;
Appreso inoltre sempre pochi giorni fa che nella nostra Valle
invece è a forte rischio l'accordo Rossignol-Spf con conseguenze
pesanti sull'occupazione;
Avendo assistito ad un'intervista televisiva di un importante
esponente sindacale della nostra Regione che accusa quale
responsabile dell'attuale situazione industriale l'Amministrazione
regionale;
Fortemente preoccupati della crisi industriale che ormai da
anni colpisce la nostra Regione;
Interpella
L'Assessore competente per conoscere:
1) qual è ad oggi la situazione dell'industria
valdostana;
2) se l'Assessore condivide le dichiarazioni del sindacato
sulle gravi responsabilità della Pubblica Amministrazione;
3) quali sono le azioni che intende compiere a breve termine
per realizzare una rinnovata politica industriale
valdostana.
F.To: Viérin Marco - Comé - Lanièce - Stacchetti
Président
- La parole au Conseiller Viérin Marco.
Viérin M. (SA)
- La diamo per letta ed aspettiamo la
risposta dell'Assessore.
Président
- La parole à l'Assesseur aux activités
productives et aux politiques du travail, La Torre.
La Torre (FA)
- Intanto ringrazio i colleghi del gruppo
"Stella Alpina" perché l'interpellanza permette di ragionare sulla
questione industriale valdostana. Prima di addentrarmi nelle
risposte dettagliate, credo occorra fare una breve riflessione sui
ruoli. Oggi occorre capire quali sono i ruoli che all'interno di
una società le rispettive forze sociali devono ricoprire. La
Regione non è un'impresa, non sono le Regioni titolate ad essere
imprenditori, ma sono le imprese che devono svolgere il loro ruolo,
tant'è vero che, quando mi sono insediato, ho sostenuto proprio
questa tesi: meno Regione e più impresa. Questo cosa vuol dire? Che
ognuno nel suo ambito deve far bene il suo lavoro: le imprese
devono fare impresa, devono essere capaci di innovare, di fare
sistema, di restare al passo con i tempi, i mercati vanno inseguiti
quando questi sfuggono, la capacità di rischio e di innovazione fa
sì che le imprese crescano insieme alla realtà; le Regioni e gli
enti pubblici non possono che solo supportare lo sforzo che le
imprese devono fare. Cosa vuol dire "supportare"? Vuol dire creare
le condizioni ideali, in termini di infrastrutture e di scelte, che
facciano da "cornice" alle operatività industriali. Questa è una
premessa fondamentale perché serve a capire qual è l'impostazione
che è giusto dare, perché è solo così che gli imprenditori crescono
e continuano ad avere una presenza forte nel mercato, è solo con la
responsabilità e la capacità di rischio e di innovazione. La
Regione quindi non può e non deve sostituirsi agli imprenditori,
questa Regione sicuramente nel passato - ma è un modello che ha
funzionato - ha invaso non per sua esuberanza, ma direi anche per
scarsa intraprendenza o per comodità operativa del settore
industriale, ha sopperito e ampiamente supportato, andando forse a
sconfinare in interventi addirittura troppo corposi. Siccome però
il ragionamento sul settore industriale e sulla sua situazione deve
iniziare da qualche parte, evidentemente bisogna trovare un punto
in comune su cui ragionare e da cui partire. Io stesso ho cercato
di definire questo punto comune, partendo dal presupposto che
potesse essere anche accettato dagli altri e per far questo ho
fatto riferimento ai dati della Banca d'Italia, che si pone al di
sopra delle parti sia degli imprenditori che della Regione. Le note
sull'andamento dell'economia della Valle d'Aosta nel 2005 dicono -
le ho sintetizzate per facilitare - che nel 2005 la domanda di beni
rivolta all'industria manifatturiera valdostana è rimasta debole,
riflettendosi sull'attività produttiva, nel comparto energetico
invece l'andamento è stato positivo. Gli indicatori qualitativi
della Confindustria Valle d'Aosta hanno mostrato una riduzione
degli ordini complessivi riconducibile alla contenuta dinamica
interna e all'ulteriore perdita di competitività sui mercati
esteri; poi però c'è una nota all'interno di questo primo passaggio
che dice:
"le difficoltà della competitività dell'industria
valdostana negli ultimi anni sono attribuibili soprattutto alla
dimensione medio ridotta delle imprese, che influirebbe sulle
capacità organizzative, sulla propensione all'innovazione e sulla
struttura economico-finanziaria"
. Nel 2005 il fatturato delle
imprese industriali valdostane del campione di Banca Italia è
comunque lievemente cresciuto in termini reali grazie all'andamento
registrato nel comparto, dove il fatturato è aumentato dell'1,9%,
che però poi spalmato su tutti i comparti non è così alto. L'altro
dato fornito da Banca Italia è che il PIL è superiore a quello
della media nazionale rispettivamente del 4,9 e del 2,3%. Il 2006 -
l'anno non è ancora chiuso, quindi siamo in valutazione del primo
trimestre -, sulla base delle prime informazioni di Confindustria,
evidenzia nei primi mesi deboli segnali di miglioramento della
domanda e della produzione, ma attenzione meno positive risultano
le previsioni sull'andamento del fatturato e degli investimenti. Il
settore che nel 2005 ha mostrato non solo una netta ripresa, ma una
netta crescita è quello delle costruzioni, che nel 2005, con un
andamento che continua nel 2006 forse non più in maniera così
eclatante, è cresciuto addirittura del 14,6%. Tenete conto che è
cresciuto soprattutto nell'ambito dell'edilizia privata, quindi non
per effetto della Regione, che ha mantenuto il suo impatto sul
settore. Per quel che riguarda il commercio o i servizi, si è
mantenuto nella stessa condizione, non c'è stata una decrescita,
non c'è stata neanche una crescita. Questi sono i dati della Banca
d'Italia, partiamo da questo presupposto che la situazione è
stagnante.
La crisi è molto percepita perché tocca alcuni settori che sono
attraverso i "media" sotto l'attenzione di tutti; i dati della
Banca d'Italia dicono che la nostra Regione, pur con difficoltà,
tiene e cresce nel settore solo delle costruzioni. È evidente che a
questo punto dobbiamo fare uno sforzo per uscire da tale situazione
stagnante e dobbiamo cominciare a riflettere sulle leggi e i
sistemi che avevamo pensato e che hanno funzionato, perché non è
che non hanno funzionato, perché non è che la qualità della vita di
questa Regione sia pessima, al contrario, credo che, proprio perché
la qualità e il livello di vita in questa Regione sono così buoni,
nel momento stesso in cui si innesca una crisi, immediatamente la
si avverte molto di più e questo crea un aspetto psicologico che,
secondo quanto dicono i dati della Banca d'Italia, riguarda la
Regione e non certo le determinate aziende che sono entrate in
crisi, dove la realtà invece è evidente. Su questo bisogna dicevo
giustamente riflettere, quindi ben vengano interpellanze di questo
tipo.
La Regione deve fare un salto di qualità e deve introdurre
attraverso nuove normative... qui ho una sintesi di tutte le leggi
regionali riguardanti aiuti in favore dell'attività artigianale e
industriale e noi non è che non siamo dotati di leggi; vi faccio
presente che dal 2003 ad oggi questa Regione ha speso nei vari
settori del contributo a fondo perso 35 milioni di euro.
Probabilmente allora non è che non stiamo spendendo, o non abbiamo
delle leggi, o non stiamo facendo degli interventi e nemmeno che
gli imprenditori non sono capaci, ma probabilmente le nostre leggi,
il sistema che abbiamo in essere e che fino ad oggi ha
funzionato... oggi, nonostante che mettiamo "iniezioni" di denaro,
questo metodo non funziona più. Bisogna essere capaci a prendere
atto di queste cose, è qui la capacità di reazione! La capacità di
reazione parte dal principio di prendere atto che è il sistema,
viste le cause esterne, ad non essere più attuale. Dobbiamo
lavorare su questo sistema per innovarlo e soprattutto puntando su
dei settori diversi, non possiamo più puntare sulla "Olivetti", non
perché era sbagliato farlo prima, prima era giusto farlo, è che
oggi quei settori non vi sono più e se anche la "Fiat" ha un
"rigurgito" e questo permette di "riprendere fiato", è inutile
puntare su quei settori perché quei settori non ci sono più.
Dobbiamo riscoprire attraverso dei confronti, perché qui c'è da
fare un grosso ripensamento, da qui l'utilità della vostra
interpellanza, alcune vocazioni, senz'altro quella turistica, ma
trovare anche delle capacità di eccellenza che caratterizzino la
nostra Regione: l'eccellenza nel settore sanitario, l'eccellenza
nella ricerca e nelle applicazioni tecnologiche che hanno alto
valore aggiunto, che non sono trasportabili all'estero e che qui
garantiscono il mantenimento della manodopera. Oltretutto portare
qui la ricerca tecnologica - ed è quello che stiamo cercando di
fare incentivando la spesa in quella direzione - vuol dire far
crescere all'interno della nostra Regione tutta una classe di
giovani che, contattandosi e trovandosi a stretto contatto con chi
opera nella ricerca magari in altre Regioni e in altri Paesi che
devono venire con noi a creare questi "spin-off", possono crescere,
formarsi e diventare la futura classe dirigente ed imprenditoriale
della nostra Regione. Noi abbiamo questo dovere di aprire dei nuovi
scenari, siamo convinti che gli scenari fondamentali sono legati
alla nostra potenzialità energetica, che è quella che abbiamo detto
prima - acqua, sole, legno, risparmio energetico, bioedilizia -, ma
queste cose vogliono dire che devono essere innescati dei processi
industriali legati a delle fasi di collaborazione e di investimento
che danno i loro frutti in una finestra temporale che va dai 3 ai 5
anni. Se oggi impostiamo questo tipo di scelte, se cominciamo a
prendere delle decisioni, cioè a dire "basta" a certi tipi di
aziende... certi tipi di aziende in Valle d'Aosta non li vogliamo
più, vogliamo solo aziende innovative che facciano cose di questo
tipo, ma lo decidiamo insieme, non ho neanche la pretesa... io
qualche idea ce l'ho e ho il piacere di sottoporla, ma mi va anche
l'idea di confrontarmi perché su queste scelte, che poi diventano
epocali, dobbiamo condividere. La concertazione non è solo una
parola, ma vuol dire avere delle idee e concertarle per trovare
alla fine un indirizzo comune, perché questa sfida non è una sfida
di maggioranza o di minoranza, tanto l'Assessore che porta avanti
una politica di questo tipo non beneficerà dei risultati, perché,
se anch'io avessi oggi imposto una politica fortunatissima e che
andrà benissimo, non beneficerò di quello che sto facendo oggi. Il
problema quindi non è di maggioranza o di minoranza, perché qui i
risultati arrivano nel corso del tempo; il dramma è che, se noi
sbagliamo questo tipo di politiche, non usciamo dalla stagnazione
in cui siamo; ecco che allora serve una concertazione reale fra
tutte le forze sociali, fra gli imprenditori, le Regioni, ma -
tornando al punto iniziale - dove ognuno sia consapevole del suo
ruolo! La Regione non può fare l'imprenditrice, gli imprenditori
devono essere gli imprenditori che si devono assumere la loro
responsabilità e devono fare le loro operazioni con i loro soldi!
La Regione poi può garantire quelle infrastrutture, quei servizi,
quegli aiuti e ne abbiamo una serie non indifferente... che devono
mettere in condizione di vivere sereni e di essere competitivi, ma
non possiamo essere noi a gestire in prima persona le aziende. Ci
siamo purtroppo trovati anche recentemente in situazioni di questo
genere perché eravamo impreparati, perché forse, come ho detto
prima, da tutti quei fattori esterni su cui ci siamo confrontati,
credevamo che questa Regione non sarebbe mai stata toccata;
purtroppo, la globalizzazione e l'unificazione europea influiscono
pesantemente nella nostra Regione e ce ne stiamo rendendo conto! È
evidente che tutto riparte da questo assioma: meno Regione e più
impresa: questo richiede un cambio di mentalità, perché avete visto
che, nel momento in cui abbiamo cominciato a toccare solo il
settore dei contributi a fondo perso, e ne abbiamo erogato 35
milioni negli ultimi 5 anni, evidentemente a ragion veduta tutte le
persone che avevano costruito un certo tipo di economia si sono
trovate spiazzate e hanno protestato. Dov'è che abbiamo sbagliato?
È che siamo andati "in fuga". Continuo a pensare che le nostre
scelte sono giuste, solo che, come forse il ciclista che magari
parte in fuga, siamo partiti troppo velocemente in avanti senza
avere la capacità di tirarci dietro tutto il gruppo, perché alla
fine - e proprio in questi giorni ci siamo incontrati con gli
artigiani - loro stessi sono consapevoli che le scelte devono
essere innovative e anche le cose che ci sono oggi devono cambiare.
Forse l'errore che corriamo il rischio di fare, che io ho corso il
rischio di fare anche per essere subito operativo, è quello di fare
una "fuga in avanti" e spingere senza tirarmi dietro il gruppo che
doveva comprendere bene le conseguenze a cui andavamo incontro ed
essere più solidale. Ciò detto, continuo a credere che dobbiamo
fare queste scelte, non ho cambiato idea per questo motivo. Quando
si parla di situazione dell'industria valdostana, la situazione
dell'industria valdostana è stagnante... i dati della Banca
d'Italia dicono che non è così grave come potrebbe sembrare; allora
io dico, se quei dati sono veri, c'è più una percezione psicologica
giusta di insicurezza e di instabilità che le cose ci stanno
"cadendo addosso", ma nello stesso tempo dico anche che non
condivido le dichiarazioni del sindacato sulle gravi responsabilità
della pubblica amministrazione. Sono qui da poco, ma devo dire che
esiste un Patto per lo sviluppo, esiste una realtà precedente a me,
esistono delle deliberazioni che ho trovato, io ero all'opposizione
all'epoca, ma questo cosa vuol dire? Niente. Leggo:
"piano di
azioni finalizzato ad assicurare maggiore operatività alla Valle
d'Aosta nei confronti delle iniziative imprenditoriali
potenzialmente interessanti e insediate nel territorio
nazionale"
, si tratta di deliberazioni del 2005 e profondamente
giuste che condivido. Non è che adesso un sistema che ha funzionato
in un modo e in cui i sindacati hanno avuto un ruolo di tutela,
siccome le realtà cambiano, anziché dire anche noi: "cambiamo",
diciamo: "no, tutto quello che c'era prima non va bene". Non è
corretto, quindi non condivido le dichiarazioni del sindacato,
perché in quel sistema la Valle d'Aosta fino qui è arrivata con una
qualità della vita e con un PIL superiore alle altre Regioni, ma
adesso bisogna fare delle scelte di politica industriale e avere il
coraggio di andare in un'altra direzione.
Abbiamo tutta una serie di azioni molto concrete su cui stiamo
lavorando, su dei documenti su cui stiamo cominciando a ragionare.
Innanzitutto abbiamo cominciato a guardare quello che hanno fatto
nelle altre Regioni, perché, quando lei cita il Piemonte, stia
tranquillo che io il Piemonte lo sto seguendo anche con curiosità,
perché sto cercando di capire dove possiamo copiare da loro, se
serve, o dove possiamo migliorare quello che fanno loro. Stiamo
quindi facendo delle comparazioni con le altre Regioni, sulle leggi
che le altre Regioni applicano a sostegno dell'industria; per
esempio, ho scoperto che qui abbiamo più o meno le stesse leggi che
hanno le altre Regioni, non siamo assolutamente indietro, anzi la
nostra è una normativa più giovane, ma siamo carenti ad esempio
sulla legge per i giovani e per lo "start up", per le imprese
giovanili siamo carenti e lì occorrerà fare una legge, ma questo
attiene più a un altro discorso, mentre invece, per quello che
attiene a tutta una serie di iniziative, ho già un elenco di
iniziative a medio e lungo termine, ma si parla dai 3 ai 5 anni,
tali da poter essere concretamente attinenti alle cose che ho
detto.
Président
- La parole au Conseiller Comé.
Comé (SA)
- Intanto il ringraziamento iniziale da parte
dell'Assessore ci fa onore e ci dà serenità per poter ripresentare
altre iniziative nei suoi confronti.
Per quanto riguarda l'analisi che ha fatto l'Assessore La Torre,
oggi mi è sembrato di tornare indietro di un paio di anni: non so
se si ricorda quando lei era Consigliere e quando il gruppo di
minoranza per ostruzionismo decise di fare degli interventi di
un'ora all'approvazione del bilancio e lei diede grande prova di
capacità oratoria, perché prese la parola per un'ora, riuscì a
tenere attento l'Assessore Fosson dicendo tutto e niente nello
stesso tempo. Oggi devo dire che lei ha fatto un discorso di grande
filosofia industriale, ma le richieste concrete che le avevo
presentato oggi sono state sorvolate. Devo dire che buona parte
delle motivazioni che lei ha espresso oggi sono altamente
condivisibili, quindi aspetteremo con ansia questo confronto per
vedere nel concreto tali azioni, che lei oggi ha solo citato, ma
che penso nessun Consigliere sia riuscito a percepire. Aspettiamo
perché i 20 minuti non erano sufficienti, quindi rinvieremo la
discussione a quando avremo qualcosa di concreto.
