Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 93 del 18 febbraio 1982 - Resoconto
OGGETTO N. 93/VII- RITARDI NELL'ATTUAZIONE DELLE PROCEDURE
PER LA REALIZZAZIONE DI INTERVENTI DI EDILIZIA ABITATIVA.
(Interpellanza).
PRESIDENTE:
Do lettura dell'interpellanza presentata dai
Consiglieri Tonino, Bajocco e Mafrica:
Ancora una volta le procedure per la realizzazione degli
interventi di edilizia abitativa, previsti dalla legge n. 457,
segnano nella nostra Regione degli incredibili ritardi;
Ad oltre 13 mesi dalla data di localizzazione di 90 alloggi
nella città di Aosta, il Comune non è ancora riuscito ad assegnare
le aree necessarie alle cooperative e all'Istituto autonomo case
popolari;
Tenendo conto che tale assegnazione deve essere effettuata
entro il 5 marzo prossimo, pena la perdita di un finanziamento
statale di 3 miliardi ed 860 milioni, e ricordando che tali ritardi
si ripercuotono con grave danno economico per i soci delle
cooperative, i sottoscritti Consiglieri regionali
INTERPELLANO
la Giunta regionale per conoscere:
- quali sono le cause che hanno prodotto così gravi
ritardi;
- che ruolo ha svolto la Giunta regionale per accelerare le
procedure relative a tali finanziamenti;
- in che modo si intende operare, nel futuro, per abbreviare
i tempi che intercorrono fra la destinazione dei finanziamenti e la
costruzione delle abitazioni.
PRESIDENTE:
Ha chiesto di illustrare l'interpellanza il
Consigliere Tonino. Ne ha facoltà.
TONINO - (P.C.I.):
Nell'interpellanza chiediamo di
conoscere quali sono le cause che hanno portato a così gravi
ritardi nell'assegnazione delle aree necessarie per realizzare i
programmi di edilizia abitativa della legge 457, ed in proposito
voglio ricapitolare un po' queste date in modo che il Consiglio sia
al corrente di quali sono i termini della questione.
In Consiglio regionale il progetto di localizzazione dei fondi -
era un programma quadriennale - è stato approvato il 31.10.1980. Si
discuteva però sul contenuto del progetto già da qualche mese ed i
lavori della Commissione speciale che si occupa di questi problemi,
presieduta dall'Assessore Borbey, aveva in effetti deciso sulla
localizzazione due mesi prima. Il Comune di Aosta doveva perciò
essere al corrente dei contenuti del progetto quadriennale almeno
dall'ottobre 1980. La comunicazione della localizzazione del
programma costruttivo è stata fatta invece dalla Giunta regionale
solo il 7 gennaio 1981, con un ritardo che è abbastanza
incomprensibile, mentre per le difficoltà di edizione del
Bollettino Ufficiale della Regione il provvedimento in questione è
stato pubblicato il 10 febbraio 1981, un mese dopo la lettera di
comunicazione al Comune di Aosta. Il Comune di Aosta aveva da quel
momento 60 giorni di tempo per individuare le aree e 14 mesi per
concedere la concessione edilizia alle cooperative in modo da dare
inizio ai lavori. Ed è qui che si registrano dei ritardi molto
gravi dei quali evidentemente non chiediamo conto a questa Giunta
regionale perché non c'entra. Un esempio sono i cinque mesi di
tempo impiegati dal Comune di Aosta per la predisposizione del
piano di zona. Naturalmente tutte le procedure che sono venute dopo
hanno risentito di questo ritardo, tant'è che ormai siamo vicini
alla scadenza in oggetto e non ci sono ancora tutti i provvedimenti
necessari per l'assegnazione delle aree agli interessati e per la
concessione edilizia. Questa è la vicenda che ha interessato queste
ultime cooperative.
Nell'interpellanza però non ci fermiamo a chiedere se e cosa ha
fatto la Giunta per accelerare queste procedure, vorremmo chiedere
anche che intenzioni ha per il futuro, e voglio ricordare che il
progetto non a caso era quadriennale, nel senso che localizzava
anche i finanziamenti relativi al biennio 1982/1983, i quali - se
le mie informazioni sono esatte - dovrebbero essere distribuiti fra
le varie Regioni in queste settimane. Pertanto a giorni dovremmo
venire a conoscenza dei fondi a disposizione per il biennio
1982/1983, e siccome i Comuni - in particolare il Comune di Aosta,
che già nel 1980 aveva l'indirizzo di fondi localizzati nel suo
territorio per i quattro anni - non si sono mossi ancora, corriamo
il rischio di ripetere questa defatigante serie di procedure, che
alla fine comportano dei ritardi o almeno fanno sì che i programmi
inizino anni dopo il momento in cui si è deciso di localizzare.
Questo comporta dei danni alle stesse cooperative edilizie per la
naturale lievitazione dei costi, stante il fatto che poi il plafond
di mutuo agevolato rimane naturalmente quello stabilito negli anni
precedenti.
Questi sono i problemi che il succedersi di ritardi e di
inadempienze ha portato alla luce, rispetto ai quali chiediamo qual
è l'opinione della Giunta.
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Devo delle scuse al Consigliere Tonino
perché non gli avevo risposto ad una domanda posta precedentemente.
Bisogna dire che ha dato lui stesso le risposte; in attesa della
legge quadro sui parchi in cui sta rivivendo la legge regionale
della oasi della Valsavarenche sotto la forma - com'è chiamata
adesso - di zone pre-parco, ma uguale nella sostanza, del
diffondersi cioè della flora e della fauna e dell'esclusione di
competenze urbanistiche ad organi che non ne hanno e che non
possono averne; in attesa di questo quindi, così come fa qualsiasi
Ministero e come fa normalmente il Governo, nell'esistenza di
numerose leggi - in questo caso anche cronologicamente successive e
susseguentesi a delle distanze enormi le une dalle altre - il
Consiglio di Stato in sede amministrativa dà una interpretazione,
ed invece di fare la causa al Consiglio di Stato - cioè in sede
giurisdizionale - si ottiene dal Consiglio stesso un parere che poi
può essere applicato dall'Amministrazione e dagli Enti interessati
- in questo caso dal Parco - e che risolve temporaneamente il
problema grave della concessione edilizia singola oppure
pianificata.
Già il Consigliere Tonino ha detto che le inadempienze ed i
tempi impiegati dal Comune di Aosta non sono di nostra competenza.
Il Presidente della Giunta è responsabile di un ritardo dovuto al
fatto della presentazione di opposizioni motivate a delle aree
espropriate. Ho firmato tutti i decreti relativi, alcuni giorni fa;
d'altra parte, per questioni di correttezza amministrativa, ho
dovuto istruire la pratica e di conseguenza avere i documenti
necessari. Malgrado questo ed i vari tentativi fatti, vi sono già
dei ricorsi al TAR che dovranno essere discussi; anche se penso che
arriveremo ad una naturale soluzione, la situazione non si presenta
ancora del tutto definita secondo certi profili.
Per quanto riguarda la parte della mozione, che mi è sembrata la
più interessante, dove si chiede cosa intenda fare la Giunta per
operare più rapidamente possibile: sul piano pratico esistente
attuale concentriamo i nostri sforzi sul quartiere Cogne; d'intesa
con tutti i Presidenti di Regione - quindi non si tratta di una
questione limitata solo alla nostra Regione - chiederemo una
riforma della 457 nel senso di ottenere dei fondi in modo meno
burocratico. Quindi sono due le strade che seguiremo, quella
pratica, per avere un'idea dove concentrare più rapidamente
possibile tutti i fondi, quella legislativa - teorica ma
altrettanto necessaria - per ottenere la modifica della 457.
PRESIDENTE:
Ha chiesto di parlare il Consigliere Tonino.
Ne ha facoltà.
TONINO - (P.C.I.):
Rispetto alla vicenda di queste
cooperative, ci auguriamo che effettivamente si riesca a chiudere
entro i termini; ciò nonostante non possiamo non sottolineare che
questi termini sono diventati troppo lunghi, e la causa dei ritardi
sta in parte nella macchinosità della 457 e tante volte abbiamo
detto in Consiglio che questa legge deve essere rivista.
Tuttavia nella legge ci sono due cose da mantenere, che sono
quella di un canale di finanziamenti regolari, cosa che, come
dimostrano purtroppo le vicende del decreto Nicolazzi, è stata
ampiamente disattesa, e seconda questione fondamentale è che nel
settore dell'edilizia le Regioni ed i Comuni debbono programmare,
ed i ritardi verificatisi in questo ultimo biennio
nell'applicazione della 457 stanno proprio nella mancanza di un
minimo di programmazione nella nostra Regione. Diceva il Presidente
della Giunta che adesso noi concentreremo gli sforzi sul quartiere
Cogne; siccome non esiste un solo strumento già predisposto per
intervenire in quel quartiere, ancora una volta quando arriveranno
i fondi ci risentiremo in questo Consiglio e ripeteremo questa
successione di date e di ritardi, perché questi problemi si
affrontano bene solo se la Regione in collegamento con i Comuni sa
dare un minimo di programmazione. Il piano si chiamava quadriennale
e dava indicazioni di spese per un quadriennio. Per il primo
biennio si sta cercando adesso di spendere i fondi, non si è fatto
ancora niente nella predisposizione di strumenti per il secondo
biennio, e questo è un difetto che dipende non tanto dalla 457
bensì da noi.
