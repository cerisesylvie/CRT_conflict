Classificazione
EDILIZIA
Edilizia pubblica
ENERGIA
Risparmio energetico e fonti alternative



Oggetto del Consiglio n. 2785 del 28 settembre 2023 - Resoconto
OGGETTO N. 2785/XVI - Interpellanza: "Stato di completamento
dei lavori di efficientamento energetico degli immobili di edilizia
residenziale pubblica".
Bertin (Presidente) -
Punto n. 43. Illustra il
consigliere Manfrin.
Manfrin (LEGA VDA) -
Come l'assessore Sapinet ricorderà,
in alcune iniziative precedenti, nel mese di marzo e nel mese di
luglio, avevo posto l'accento sulla questione dei lavori di
efficientamento energetico in generale ma poi nello specifico anche
su alcune parti del Quartiere Cogne, evidenziando delle
progettazioni fatte in maniera dubbia, oltre che tardiva, dei
disagi e dei problemi che erano conseguenti a questo 110%.
Rispetto a quella parte e a quel passaggio, sono andato a
raccogliere ulteriori elementi, proprio per comprendere ancora le
criticità che sono emerse rispetto a quest'efficientamento
energetico, che ritengo sia ancora tuttora in essere ma
assolutamente disastroso; nello specifico le posso segnalare, ma
poi anche di questo le darò ampia documentazione, che ho rilevato
come, per esempio, alcune ditte si siano collegate abusivamente
alla corrente dei condomini per lavorare, come gli ascensori
interni ai condomini siano stati utilizzati come montacarichi, in
alcuni casi rotti e quindi resi inservibili, quindi con
l'impossibilità di usarli anche, per esempio, per i disabili, ma
non solo, come con le macerie e con i materiali da costruzione si
siano ostruiti e occupati gli spazi che impediscono ai disabili e
ai mezzi di soccorso di entrare nei cortili e financo nelle porte
di ingresso degli alloggi, come, per esempio, sia stata
clamorosamente dimenticata la possibilità d'installazione di
pannelli fotovoltaici sul tetto, quelli sì, sarebbero stati degli
interventi effettivamente che avrebbero efficientato
energeticamente gli edifici. Sono state rimosse delle ante che
erano perfettamente funzionanti e ad oggi non si possono più
rendere scure le parti interne, sono stati installati dei fermaneve
da lose, quindi non i fermaneve che dovrebbero invece essere
utilizzati sui tetti normali, rimuovendo quelli vecchi. Questi non
sono adatti e le vecchie tegole, che erano ancora in buono stato,
sono state rotte e buttate via, la sommità dei tetti è stata
incollata con il silicone invece che con il cemento, con gli
effetti che può immaginare sul deterioramento con gli effetti degli
agenti atmosferici, non sono state ancora sostituite le colonne
d'acqua, che in molti casi sono marce, sono stati incollati i
pannelli, quelli per fare l'isolamento alla parete senza prima
fresare la parete e poi, dopo che i cittadini hanno segnalato la
questione, sono stati inchiodati.
I cantieri, e qui c'è il problema su cui poi arriveremo, sono
stati occupati a singhiozzo a seconda dell'azienda che li occupa,
quindi l'azienda che lavora bene ha del personale, l'azienda che
non lavora bene magari ne mette un po' qui, poi prende lo stato
d'avanzamento lavori, poi prende e li sposta da un'altra parte
perché gli serve per i lavori... rimangono inutilizzati... ma - e
da quello che abbiamo potuto vedere se non ci fosse ancora indizio
- il personale utilizzato è spesso raccogliticcio, con persone che
non hanno delle competenze specifiche, non sono dei professionisti
e segue delle logiche insondabili, non si capisce come vengono
organizzati i lavori e, lo abbiamo evidenziato qualche Consiglio
fa, in ampie porzioni del Quartiere Cogne il cappotto è un cappotto
abbastanza curioso. Si è deciso di isolare, di fare un cappotto a
due pareti su quattro, il che equivale, quando c'è vento e quando
c'è neve, ad avere un bel cappotto ma senza maniche, che
tendenzialmente avrà l'effetto opposto perché avrà la parte calda
da una parte, le braccia gelate dall'altra e farà contrasto. Ci
sono le pareti che danno, per esempio, sulla parte in cui si arriva
nel quartiere che sono scoperte completamente, senza alcun cappotto
neanche interno, che si sarebbe potuto fare, mentre le parti dei
cortili, che invece sono coperte più o meno dagli agenti
atmosferici rispetto a quelle esterne, che invece hanno i cappotti.
Qui abbiamo poi evidenziato quelli che saranno i problemi.
Tutto questo però ha originato un altro problema, cioè il fatto
che vi siano dei grossi ritardi e sapevamo che i cantieri aperti
avevano scadenze che erano comprese tra il 31 agosto, il 20
settembre e i primi di ottobre. Ci siamo, ma è impossibile che le
aziende aggiudicatarie terminino i lavori, ma questo era evidente
anche dalla tabella che mi aveva fornito, dove si vedeva che,
rispetto ai sette cantieri, le uniche cose che erano eseguite erano
gli allestimenti di cantiere e poi tutto il resto era in corso di
esecuzione e non c'era niente di fatto. L'unico cantiere che aveva
eseguito sia la posa del cappotto che la posa dei serramenti
esterni era il comparto Giachetti e Due, che aveva eseguito queste
tre, mentre erano in corso l'isolamento di copertura e le finiture,
tutti gli altri avevano eseguito soltanto l'allestimento del
cantiere.
L'ARER, e questa è la cosa più curiosa, ha rilasciato
un'intervista nella persona che ovviamente non citerò, perché qui
non si possono fare i nomi in quest'aula, guai, c'è la
privacy
e quindi i nomi non si fanno, un misteriosissimo
Dirigente del settore tecnico e dell'utenza, dell'ente di gestione
dell'ERP ha rilasciato un'intervista, c'è il nome e cognome sugli
organi di informazione, noi non lo diciamo perché non possiamo, e
ha detto sui tempi: "Tutti e sette gli appalti sono stati
aggiudicati, ma i tempi di aggiudicazione tipici degli appalti
pubblici sono lunghi. A questo poi va aggiunto che l'appalto lo
vince l'impresa che fa il miglior prezzo, ciò qualche volta incide
sull'esecuzione dei lavori. Alcune imprese più strutturate sono a
uno stato dei lavori più avanzato, altre meno strutturate ci hanno
messo un po' di più ad adeguarsi. La difficoltà delle aziende nel
reperire risorse umane, in taluni casi le materie prime, hanno di
fatto rallentato i cantieri". Qui mi dovete spiegare una cosa: io
faccio una gara che prevede tutta una serie di criteri; se tu
azienda partecipi a una gara e dici: "Io quella cosa la devo fare,
la devo fare in quei tempi e con quei materiali", poi non puoi
venirmi a dire: "Ah no, però non ho il personale, non ho materiali,
non so che lavoro fare", perché io ho partecipato a una gara, devo
rispettare dei contratti, ma stiamo scherzando? E qui lo si dice
con una naturalezza normale, "Ma sì, va beh, non hanno personale,
non hanno personale che è bravo, è capace e quindi sai che c'è? Va
beh, faranno un po' di ritardo, chi se ne frega". Ogni allungamento
di contratto determina innanzitutto una serie di problemi per le
persone che vivono all'interno di quel quartiere, questo deve
essere chiaro, perché di questo non se ne rende mai conto nessuno.
Non è una scadenza burocratica, è anche un problema di vita, con
cortili che sono stati completamente ostruiti, posti auto che non
ci sono e tutta una serie di problemi legati a questo.
Oltre a questo, ci dice: "Sappiamo che i cantieri creano un
disagio per quanto riguarda le tempistiche originali da contratto,
conclusione dei lavori tra fine agosto e inizio ottobre,
probabilmente non saranno rispettate. Praticamente tutte le aziende
aggiudicatarie hanno chiesto proroghe che sono già state
riconosciute o verranno riconosciute", e poi ci dice: "I lavori
dovrebbero essere terminati entro la soglia massima del 31
dicembre", ma non è che ce lo dice perché c'è qualcosa di firmato,
cioè lei dice che ha ricevuto rassicurazioni delle aziende. Le
stesse aziende che hanno preso l'appalto non hanno trovato il
personale, non hanno trovato i materiali, non fanno i lavori gli
hanno detto: "Sì, però al 31 dicembre finiamo" e allora ci fidiamo
di quello che ci dicono le aziende...
Lei sa che l'adesione al 110% crea un credito fiscale che si può
utilizzare, il giornalista fa una domanda a questo misteriosissimo
Dirigente e gli dice: "Ma c'è la possibilità che questo credito,
visto che non finiranno in tempo i lavori, non venga
riconosciuto?", la risposta è da antologia: "In nessun caso, una
porzione del 110% che non riusciremo a portare in cessione del
credito potrebbe diventare un problema dei nostri inquilini".
Traduco: siccome gli inquilini affittano le case e basta, non è un
problema di chi affitta le case. Manca un pezzo però, cioè il
problema è l'ARER che non potrà utilizzare un credito di milioni di
euro se cumula dei ritardi e l'ARER non è così un ente che sta nel
cielo, è pagato con i soldi di tutti, l'ARER è un ente regionale,
ma stiamo scherzando? Qui si dice: "Non è un problema se
accumuliamo ritardi, abbiamo milioni di crediti che non possiamo
usare, tanto paga l'ARER", ma stiamo scherzando?
E ancora: vado nel Quartiere e vedo gli operai che entrano ed
escono dagli alloggi e dico: "Ma scusate, ma gli operai cosa fanno
dentro quegli alloggi?". "Ci dormono". Quindi mi state dicendo che
ci sono degli alloggi nel Quartiere Cogne liberi che sono stati
dati agli operai per dormirci dentro? Ma quegli alloggi, rispetto
alle persone che stanno aspettando da anni un alloggio, non
potevano essere utilizzati per le persone? Ma nei contratti voi
avete previsto che le persone dormano negli alloggi? Perché io so
che molti dei parcheggi (e l'abbiamo visto) e dei cortili sono
occupati da roulotte in cui dovrebbero dormire gli operai. Ci sono
le roulotte lì che non vengono utilizzate... allora delle due
l'una, o quegli alloggi non si possono usare e non li può usare
nessuno, o se si possono usare, li devono usare le persone che
hanno bisogno, non gli operai che prendono i soldi.
Con questa interpellanza, Assessore, chiedendole di uscire un
po' da quello che le hanno scritto gli uffici, evitando di fare il
compitino burocratico del "Mi dicono così", le chiedo quale sia il
livello di completamento dei lavori di efficientamento energetico
degli immobili di ERP interessati, quali ricadute in termini di
costi ci saranno per la Pubblica Amministrazione in caso di mancate
proroghe dei lavori di efficientamento energetico in corso e se
intende intervenire in merito, se la segnalazione rispetto
all'utilizzo degli alloggi non occupati corrisponda al vero e, in
caso affermativo, a quale titolo gli operai abbiano utilizzato
detti alloggi e a fronte di quale impegno, pagamento di un canone o
altro, e per quale motivo, se utilizzabili, questi alloggi non
siano stati assegnati.
Presidente -
Risponde l'assessore Sapinet.
Sapinet (UV) -
Grazie collega. Relativamente alle
dichiarazioni di un Dirigente piuttosto che un altro, ognuno poi
risponde per le proprie.
Per quanto riguarda i quesiti, tenendo conto che le verifiche
sono in corso, erano in corso e lo saranno sia da parte nostra ma
soprattutto da parte di ARER, con il quale l'interlocuzione è
continua e costante, inizierei dalle risposte del terzo e del
quarto quesito, quindi rispetto agli alloggi che si presume siano
stati occupati. Ovviamente abbiamo rivolto la questione ad ARER,
che ci ha risposto, dicendo che ARER ha effettivamente messo
temporaneamente a disposizione delle imprese aggiudicatarie alloggi
sfitti non assegnabili, quindi non potevano essere assegnati, su
cui non erano previsti nel brevissimo periodo interventi di
manutenzione. Questi alloggi sono stati dati a disposizione per il
solo utilizzo a ufficio, direzione lavori e per la conservazione di
tutti i documenti amministrativi che per legge occorre conservare
in un cantiere. Per un'unica impresa, preso atto della difficoltà
della stessa impresa a reperire soluzioni alloggiative per gli
operai e considerata l'estrema urgenza di dare avvio ai lavori per
le stringenti tempistiche del 110, sono stati temporaneamente
concessi alcuni alloggi ubicati in uno dei quattro fabbricati
denominati "Quinto Lotto" che ARER ha recentemente completamente
svuotato in vista dei lavori di completa ristrutturazione, che
prenderanno avvio nei primi mesi del 2024, quindi anche questi
alloggi che non potevano essere messi a disposizione. Tutto quanto
sopra evidenziato non ha comportato oneri a carico dell'azienda e
ha consentito di limitare l'occupazione delle aree cortilizie
ottimizzando pertanto, per quanto possibile, le esigenze derivanti
dall'avvio delle cantierizzazioni.
Per quel che riguarda il primo quesito, con riferimento alle
normative relative alla riqualificazione energetica, l'ARER, in
attuazione degli atti programmatori approvati dalla Regione, ha
avviato un consistente numero di interventi a valere sul cosiddetto
"Superbonus"; l'intervento su tutto il patrimonio pubblico, gestito
stante il significativo impatto sociale, che i lavori di
efficientamento energetico potranno avere su centinaia e centinaia
di famiglie anche socialmente ed economicamente a volte più
fragili, quindi più di 55 fabbricati corrispondenti a circa 900
alloggi. Sia alla luce dei recenti aumenti del combustibile, che ha
fatto aumentare considerevolmente i costi del riscaldamento, sia
alla luce delle recentissime normative europee che impongono entro
il 2030 delle classi energetiche minime per tutti i fabbricati,
quindi lavori che il 110 a parte dovevano essere messi in campo e
devono essere portati avanti... oltre a ciò, va considerato il
consistente rinnovamento del patrimonio pubblico costituito dagli
alloggi di ERP. Gli interventi avviati possono così essere
distinti: efficientamento energetico sui fabbricati del Quartiere
Cogne, 15 fabbricati e 500 alloggi, 17.500.000 euro linea di
prestito su Banca Cassa Deposito e Prestito con 7 milioni e mezzo,
opere accessorie non cedibili finanziate dalla Regione. Punto B:
l'efficientamento energetico sui fabbricati di tutto il patrimonio
ARER, quindi 22 fabbricati, 319 alloggi, 20 milioni di euro con
linea di prestito alla Banca Popolare di Sondrio e 2 milioni e
mezzo per accessori non cedibili finanziati da fondi ARER. Punto
terzo: efficientamento energetico su condomini misti con un
amministratore esterno, 10 fabbricati, 49 alloggi, 380 mila euro,
opere accessorie non cedibili finanziate da fondi ARER.
Per quanto attiene ai 22 fabbricati per undici dei quattordici
comparti individuati per la realizzazione dei lavori sono al
momento rispettati gli avanzamenti attesi previsti per la completa
cessione del 110. Per i condomini misti, con amministratore
esterno, tutti gli interventi sono in linea con i tempi previsti.
Per quanto riguarda invece il Quartiere Cogne, di cui il precedente
punto A, il livello di completamento dei lavori di efficientamento
energetico varia in base ai comparti, quindi 60% per il comparto
Giacchetti classificato E2, una media del 20% per i comparti C1,
H1, il comparto Filippini F5, F6, F7, F8, più basse invece le
percentuali per gli altri quattro comparti.
Per quel che riguarda invece il secondo quesito, le ricadute dei
costi, con specifico riferimento al Quartiere Cogne, al netto di
eventuali proroghe che potranno intervenire per gli ex IACP, da qui
alla fine dell'anno potrà essere portata la cessione al 110. Il
comparto Giacchetti E2-E4 che ha raggiunto la quota del 60% entro
il 30 giugno 2023. Tutti gli altri comparti, poiché sono
comprensivi di almeno una proprietà diversa dall'ARER, potranno
essere assimilati alla normativa sui condomini, quindi potrà essere
portato in cessione al 90% tutto quanto eseguito entro l'anno 2023,
potrà essere portato in cessione al 70% tutto quanto eseguito
nell'anno 2024 con l'unica eccezione del comparto Stura F1, 2, 3 e
4 che non ha proprietà di terzi e non può dunque beneficiare della
normativa relativa ai condomini. Tutte le quote che non potranno
essere oggetto di cessione diventeranno un costo per
l'Amministrazione appaltante, senza che tuttavia tale costo
pregiudichi l'indubbio valore sociale, oltre che economico del
complesso, di interventi messi in atto per l'efficientamento
energetico sul maggior numero possibile di fabbricati ARER, sia per
tutte le Amministrazioni coinvolte, sia per gli utenti finali, cioè
gli assegnatari di quegli alloggi.
L'Amministrazione regionale si è mossa fin da subito, anche
coinvolgendo i Parlamentari, per evidenziare la particolarità di
questi interventi che interessano edifici di ERP assegnati agli ex
IACP. Conosciamo ovviamente tutti le problematiche relative al
Superbonus 110 sia relativamente all'ERP, sia all'edilizia privata.
I funzionari di tecnici ARER, che ringrazio, stanno concentrandosi
con massimo impegno e tengono alta l'attenzione sui cantieri
interessati e con la scadenza del 31 dicembre faremo il punto su
questi importanti interventi, interventi che hanno permesso
un'importante riqualificazione del patrimonio e che accompagneremo
al termine con un'attenzione che da sempre quest'Amministrazione ha
per l'ERP.
Ci saremmo auspicati delle soluzioni più graduali da parte del
Governo nazionale ma vorrei con l'occasione ringraziare anche il
nostro deputato Franco Manes, che ha presentato una specifica
mozione per chiedere, tra l'altro, il rifinanziamento del Fondo
nazionale per il sostegno all'accesso alle abitazioni in locazione
e il Fondo inquilini morosi incolpevoli e per l'adozione di un
piano pluriennale nazionale di medio-lungo termine di edilizia
residenziale pubblica.
Presidente -
Per la replica, la parola al consigliere
Manfrin.
Manfrin (LEGA VDA) -
Lei ringrazia il Deputato,
probabilmente non ha idea, ma avremo modo di parlarne che quel
fondo era già stato rifinanziato, ma queste sono quisquilie, è
giusto fare un po' di opera di comunicazione da parte sua. L'opera
di comunicazione però credo che abbia delle grosse falle, in ultimo
quello che ha detto non è rassicurante e soprattutto sarebbe stato
bene se ce l'avesse quantificato. Lei, con una grande naturalezza,
ha detto che tutto quello che non verrà portato in cessione del
credito sarà un costo per l'Amministrazione appaltante. Ce li avete
i soldi? Li avete già stanziati? Sapete quanti sono? Non ce l'ha
detto, Assessore, noi stiamo parlando di un intervento da 17
milioni e mezzo di euro. Io glielo ripeto: ce li avete i soldi?
Perché magari non ce li avete... o avete idea di quanto andrete a
spendere? Perché questo non so come verrà classificato. Io glielo
dico adesso, poi ne faccia le valutazioni che vuole.
In secondo luogo lei mi dice che il Dirigente risponde per conto
suo, ma forse non mi sono spiegato a sufficienza. Io adesso le
rileggo chi è che ha rilasciato quelle dichiarazioni: "Il Dirigente
del settore tecnico e dell'utenza dell'ente di gestione
dell'edilizia residenziale pubblica...". Guardi, arrivo a dirle
ancora un particolare senza farle i nomi: è un ingegnere. Questo
forse le chiarirà ancora di più di chi stiamo parlando. Non è
l'ultimo nel far parte dell'ARER, è forse uno dei primi. Se un
Dirigente mi risponde con naturalezza, un po' come ha fatto lei:
"Ma sì, va beh, se non finiamo i lavori, sarà un costo per
l'Amministrazione, alla fine qual è il problema?". Eh no, il
problema c'è, Assessore: se lei fa una spesa che non era
preventivata perché lei preventivava di coprirla con le cessioni
del credito, un problema c'è, io spero che lei se ne sia reso
conto.
Rispetto agli alloggi sfitti, io credo che ci sia stato un
gigantesco problema. Lei mi dice che sono stati concessi degli
alloggi sfitti che non erano assegnabili per utilizzarli come
magazzini, uffici, stoccaggio di documenti; poi mi dice,
giustamente, che a un'impresa sono stati concessi alloggi che non
si potevano usare per dormirci dentro per dormirci dentro e mi dice
anche che questa cosa qui è stata fatta
gratis
et amoris
dei
, cioè che l'ARER non ha chiesto dei soldi all'impresa.
Fatemi capire come funziona, perché questa è particolare... io ti
do un appalto e ti dico: io nell'appalto ti do cifra "X" e con
questa cifra "X" tu devi trovare il personale, mi devi fare i
lavori, mi devi comprare il materiale, mi devi finire entro questa
data. Tu arrivi, vinci la gara e dici: "Sì, io con questa cifra "Y"
ti faccio tutto". Arrivi, non hai il personale, non hai i
materiali, non sai dove far dormire il personale e io ti dico: "Va
beh, ti ospito io, che problema c'è?". Ma dove? In una casa che non
si può usare, quindi tutto a norma, siamo a posto, non si può
usare, quindi la puoi usare. Assessore, ma io non so se lei si
rende conto di quello che ha detto o di quello che le hanno
scritto, faccia molta attenzione, perché il ghiaccio è sottile su
queste cose. Io mi auguro che venga conteggiato quello che è stato
dato alle aziende per il pernottamento, perché, in caso contrario,
vedo dei grossi problemi,
in primis
. In secondo luogo spero
che si dica alle aziende: "Avete dormito in un alloggio che non si
può usare", non è che non si può usare per le persone che sono in
uno stato di necessità ma si può usare per gli operai per dormirci
dentro; se non si può usare, non si può usare, o altrimenti
ammettete che voi, per ragioni che sono obiettivamente sconosciute
e insondabili, proibite, vietate, non lo so, non volete assegnare
le case popolari che sono utilizzabili per motivi che non conosco.
Assessore, io spero di averle dato un avviso piuttosto
importante.
Questo 110% è un disastro, lo avete fatto male, lo avete
eseguito peggio e lo state controllando ancora peggio. Mi pare che
ci sia un gigante che arriva sui conti dell'ARER con queste mancate
cessioni del credito, mi pare che ci siano una serie di cose che
non funzionano. Faccia quello che deve fare perché qui vedo
parecchi problemi in arrivo per lei.
