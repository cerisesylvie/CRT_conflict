Classificazione
ENERGIA



Oggetto del Consiglio n. 3343 del 22 febbraio 2024 - Resoconto
OGGETTO N. 3343/XVI - Approvazione di mozione: "Impegno dei
presidenti delle Commissioni consiliari competenti ad organizzare
un approfondimento sugli utilizzi del vettore idrogeno e delle
tecnologie collegate nella regione".
Marguerettaz (Presidente) -
Alla presenza di 27
Consiglieri, possiamo dare inizio ai lavori di questo pomeriggio.
Punto n. 55 all'ordine del giorno.
Per la presentazione della mozione, ha chiesto la parola la
collega Minelli, ne ha facoltà.
Minelli (PCP) -
Ormai da tempo, ma soprattutto negli
ultimi anni, tutti noi abbiamo dedicato e dedichiamo attenzione al
tema della transizione energetica, focalizzandoci sul passaggio da
un
mix
energetico basato sui combustibili fossili ad uno a
zero emissioni di carbonio, basato invece sulle fonti
rinnovabili.
In questo panorama, l'uso dell'idrogeno verde, come vettore di
energia rinnovabile, ha acquisito sempre più importanza e il
dibattito sul suo utilizzo coinvolge sia la politica, sia
l'opinione pubblica, più ancora forse del mondo scientifico che,
attraverso le proprie competenze e conoscenze, ha ormai delineato
un quadro più preciso dell'argomento.
Anche in Valle d'Aosta il tema è all'attenzione di molti che
hanno interesse per i temi energetici e ambientali e, naturalmente,
è all'attenzione di chi ha delle responsabilità politiche.
La Giunta regionale, nel 2022, ha definito le prime linee
d'indirizzo per l'utilizzo dell'idrogeno con la deliberazione n.
1570; inoltre nel PEAR (Piano Energetico Ambientale Regionale),
approvato dal Governo ed ora in fase di discussione nelle
Commissioni consiliari, una parte significativa è dedicata allo
sviluppo dell'idrogeno in Valle d'Aosta (in particolare l'allegato
1 al PEAR 2030-relazione tecnica illustrativa) e sono pervenute
varie osservazioni in fase di VAS (Valutazione Ambientale
Strategica) su questo tema che sono state poi pubblicate insieme
alle contro osservazioni del Dipartimento energia e dei redattori
del Piano nel documento "dichiarazione di sintesi" allegato al
piano stesso.
Con provvedimento dirigenziale n.  1571 del 21 marzo 2023,
sono state approvate due domande d'intervento per la realizzazione
di impianti per la produzione di idrogeno in aree industriali
dismesse, più precisamente un progetto di CVA denominato "H2WAY20"
e uno della Cogne denominato "Green Hydrogen in Cogne" di cui
abbiamo ricevuto, riguardo a quest'ultimo progetto, alcune
informazioni durante questo Consiglio.
Sono progetti che sono stati poi finanziati rispettivamente con
circa 6 milioni il primo, quello di CVA, e con 8 milioni di fondi
PNRR (Piano Nazionale di Ripresa e Resilienza) il secondo,
derivanti dalla missione 2, "Rivoluzione verde e transizione
energetica".
Nelle linee guida e anche nella scheda del PEAR sulla rete gas
naturale, si ipotizza poi d'inserire nei gasdotti miscele
contenenti anche una percentuale di idrogeno, che è un tema oggetto
di varie valutazioni.
A me sembra che sia abbastanza chiaro a tutti che l'utilizzo del
vettore idrogeno e la tecnologia ad esso collegata presentino sia
aspetti di complessità ma anche aspetti di interesse per l'intero
Consiglio regionale: lo dimostrano le tante iniziative che sono
state predisposte da più gruppi consiliari e soprattutto il
dibattito che ne è scaturito in alcune sedute del Consiglio, oltre
che nelle Commissioni competenti, quando le stesse hanno
affrontato, anche solo in modo tangente, questa tematica.
Ci pare quindi utile e opportuno che su un argomento così
importante, che impatterà sulle decisioni che si devono e si
dovranno prendere in futuro riguardo alle politiche energetiche
anche per la nostra regione, si facciano, da parte del Consiglio,
degli approfondimenti seri, accurati, con l'ausilio di esperti
qualificati.
Del resto, anche durante il Consiglio regionale di quindici
giorni fa, rispondendo ad una nostra interpellanza, l'Assessore
competente aveva evidenziato la necessità di una disponibilità al
confronto, ed è una sollecitazione che abbiamo voluto raccogliere,
perché crediamo che, al di là delle rispettive posizioni,
effettuare un percorso dettagliato e documentato in Commissione
possa consentire un dibattito più ricco e dare a tutti la
possibilità di ascoltare, di interagire, di acquisire, fornire
elementi e conoscenze, discutere con maggiori conoscenze, ma
soprattutto su basi più solide.
È con questo spirito che abbiamo predisposto la mozione che
vuole impegnare i Presidenti delle Commissioni consiliari
competenti ad organizzare un approfondimento, con l'ausilio di
audizioni di esperti del settore, sulle caratteristiche e gli
utilizzi del vettore idrogeno e delle tecnologie ad esso collegate,
finalizzato all'implementazione di questo utilizzo e delle
tecnologie nella nostra regione.
Presidente -
Grazie collega, apriamo la discussione
generale. Se ci sono dei colleghi che intendono intervenire, prego
prenotarsi. Non vedo nessuna prenotazione, chiudo la discussione
generale. Da parte del Governo, la parola all'assessore Bertschy:
ne ha facoltà.
Bertschy (AV-VdA Unie) -
Per dire che accogliamo la
proposta di approfondimento in Commissione, come ho detto nella
risposta all'interpellanza. Tra l'altro, la mozione è scritta in
maniera corretta anche rispetto alle premesse. Credo che il tema,
come è stato detto anche nell'illustrazione, sia un tema
d'interesse per tutto il Consiglio, in particolare per tutta la
comunità nei vari settori dove questa transizione inciderà, in
questo caso parliamo di trasporto, e quindi garantire un confronto
sugli atti che, comunque, la maggioranza e il Governo stanno
portando avanti (piano energetico, la strategia d'investimento
delle aziende di trasporto e di qui a poco il confronto sul Piano
regionale dei trasporti) non impedisce di continuare il confronto
in Commissione e di poterlo valutare.
Anche perché, come tutti sappiamo, le sensibilità e anche le
attenzioni dei vari partiti, dei vari movimenti, vedranno un
momento di sicuro confronto dopo le elezioni europee, quindi credo
che, da un lato, portare avanti le iniziative, ma mantenere
un'attenzione rispetto a quello che oggi sono le decisioni già
assunte
-
il blocco della vendita, per esempio, delle
vetture con motore termico dal 2035, è uno di questi elementi
-,
quindi ben vengano una discussione ed un confronto.
Metteremo a disposizione le informazioni che abbiamo per cercare
di fare la scelta migliore. Da parte nostra c'è la
disponibilità.
Solo per non trovarmi poi nella situazione che ogni tanto
succede: è ovvio che la calendarizzazione e l'organizzazione dei
lavori non dipendono dal Governo, in Commissione ci sono tanti
argomenti; quindi noi siamo a disposizione con una corretta
programmazione, sia io che le strutture, di questo lavoro da
fare.
Presidente -
Ci sono da parte dei Consiglieri
dichiarazioni di voto o interventi? Collega Minelli, ne ha
facoltà.
Minelli (PCP) -
Ringrazio l'Assessore per la valutazione
positiva della proposta che abbiamo avanzato, credo che sia stato
compreso quello che è lo spirito di questa mozione, che prende
proprio spunto dal fatto che, soprattutto in quest'ultimo periodo
dei lavori delle Commissioni, proprio perché alla nostra attenzione
c'era il Piano energetico, ma anche perché sono stati chiesti degli
approfondimenti sui vari temi che, in qualche modo, sono vicini a
quella che è la ricerca di soluzioni per la transizione energetica,
sia importante nella fattispecie di questo vettore e di questa
tecnologia, effettuare degli approfondimenti, con l'ausilio - come
ha sottolineato l'Assessore, e lo ringrazio per la disponibilità
che è stata data - delle strutture che già si sono occupate del
tema per quello che riguarda la redazione del PEAR, ovviamente
anche da parte di altri esperti che credo, come sempre avviene
nelle audizioni, potranno essere da tutti segnalati.
Comprendo anche che non dipenda dal Governo la calendarizzazione
dei lavori, spetterà alla Commissione, però è vero quello che ha
detto l'Assessore, cioè che l'approvazione del PEAR, che se ho
capito bene andrà al prossimo Consiglio, non impedisce che su
quest'argomento continui e si approfondisca il confronto e si diano
degli elementi in più per quello che è il tema, proprio perché in
futuro questo ci porterà a dover fare delle ulteriori scelte, che
andranno oltre a quelle che al momento sono contemplate nel Piano
energetico e che potranno essere implementate, integrate, riviste,
questo dipende poi dalle scelte che ovviamente chi dovrà prendere
le responsabilità farà.
Vedo anche, o almeno penso di interpretare, il fatto che non ci
siano stati degli interventi sulla mozione come un'implicita
volontà di tutti i Consiglieri, che hanno già portato dei loro
contributi alla discussione, di poi farlo nel momento in cui ci
sarà la Commissione stessa che approfondirà.
Ringraziamo quindi per l'accoglimento della proposta e
confidiamo che su questo si faccia un buon lavoro.
Presidente -
Ha chiesto la parola per dichiarazione di
voto il collega Aggravi.
Aggravi (RV) -
In dichiarazione di voto: abbiamo
ascoltato la presentazione della collega Minelli, anche la sua
replica e quanto detto dal collega Bertschy. Già nel corso della
giornata di ieri il collega Lucianaz ha posto l'attenzione sul
progetto portato avanti dallo stabilimento Cogne di uno sviluppo di
questa tecnologia in un'area che già in anni precedenti avrebbe
potuto in qualche modo ospitare una realtà che avrebbe potuto
iniziare uno sviluppo del vettore idrogeno, ma lì non c'è stata la
possibilità.
Siamo tutti realisti sul fatto che sia una tecnologia da
sviluppare, ancora da comprendere bene e soprattutto da capire, e
lo dico anche perché non vorrei che alla fine, e ha ragione la
collega Minelli, nessuno è intervenuto perché penso che
approfondire questa tematica in Commissione in maniera più puntuale
e farlo magari anche in Aula nel prossimo Consiglio, quando
esamineremo il Piano, sarà cosa buona e giusta, e avere anche la
possibilità di fare degli approfondimenti più dettagliati con le
audizioni che si potranno organizzare, magari anche meno di colore
da una parte e dall'altra. Io mi auguro solo che non sia
l'occasione e la possibilità sia di elementi all'opposizione, sia
di elementi anche nella maggioranza, perché sappiamo che certi
silenzi sono molto evocativi e prima o poi parleranno, noi ce lo
auguriamo, che non sia anche la volontà di affossare la possibilità
di sviluppare una tecnologia non dico come, perché non sta a me
oggi dirlo, ma che non sia anche un gioco per affossare una
tecnologia che, in realtà, potrebbe, nel futuro, dare molto.
Sicuramente, oggi i costi e le tecnologie che devono essere
sviluppate per la produzione di idrogeno sono particolarmente alti,
anche perché non c'è un vero e proprio mercato di questo vettore,
però quei settori che si considerano più
hard to abate
, come
ad esempio la produzione di acciaio, o comunque noi non abbiamo
aziende che fanno ceramiche, vetro o quant'altro, come comunque
tutte delle industrie pesanti, possono essere sicuramente
utili.
Ma non è detto, e questo lo dico anche perché ho sentito le
audizioni dei Comitati ambientalisti che erano titubanti o comunque
scettici, e sono moderato sull'utilizzo possibile del vettore
idrogeno per tecnologie quali il teleriscaldamento, in realtà
sappiamo che ci sono delle situazioni, vedi in particolare la Gran
Bretagna, che sta facendo moltissimo su questo tipo di
tecnologia.
Secondo me ognuno di noi è sicuramente più affezionato ad una
tecnologia, ad un vettore piuttosto che ad un altro, però,
oggettivamente, se c'è la possibilità di sviluppare a casa nostra
qualcosa che ci possa tra l'altro consentire una maggiore autonomia
in termini di sicurezza energetica, e anche di approvvigionamento
energetico, perché non farlo e perché non essere anche pionieri,
per una volta, su delle tematiche che sicuramente hanno una parte
di grande aleatorietà ma che potrebbero, nel futuro, rendere
molto.
Diciamo che anche il motore elettrico, fino a qualche tempo fa,
era considerato - seppur sia una tecnologia comunque vecchia,
perché è una tecnologia che si conosce da tempo - antieconomico,
chi ha scelto di smontare la linea elettrificata della ferrovia
dell'Alta Valle o di altre ferrovie, l'ha fatto perché riteneva che
l'idrocarburo fosse molto più vantaggioso economicamente, così come
anche il monopolista elettrico nazionale
-
e lo dico per chi
è affezionato a logiche socialiste di sviluppo
-
ha scelto
l'idrocarburo perché l'idroelettrico era considerato non
conveniente, e sappiamo che questo ci ha determinato una grande
dipendenza da metano, gas e quant'altro a livello nazionale.
È bene sperimentare, è bene conoscere, perché non si sa mai che
un domani, forse, la tecnologia più semplice ce l'abbiamo in
casa.
Presidente -
Per dichiarazione di voto, ha chiesto la
parola il collega Perron.
Perron (LEGA VDA) -
Come è notorio, noi più volte abbiamo
espresso la necessità di uno sviluppo industriale della Valle; tra
questo sviluppo, l'idrogeno chiaramente può rivestire un elemento
importante, quindi ben venga ogni forma di approfondimento sul suo
sviluppo.
Il tema è parecchio complesso, va poi nel tecnico; al minimo,
come è già stato detto, la Valle d'Aosta ha un'acciaieria, che è
proprio uno di quei settori dove non vi sono proprio dubbi sul
fatto che l'idrogeno possa servire per abbattere quel tipo di
emissioni, quindi al minimo un utilizzo c'è sicuramente, e questo
mi pare che sia uscito da tutte le parti.
Il discorso un po' più complesso arriva poi sulla questione dei
trasporti pubblici: lì sappiamo che ci sono varie posizioni,
abbiamo sentito l'Assessore dire
-
ovviamente spalleggiato
dal suo apparato tecnico
-
che eventuali autobus solo
elettrici hanno difficoltà nelle vallate; anche noi, pur da fonti
diverse, abbiamo avuto le stesse referenze su questo; dall'altra
parte si dice: "Non è vero, possono funzionare comunque".
Io questo non lo so, certamente sarà il momento per fare un
approfondimento.
Se è vero che, ad esempio, i treni in Germania, dove già erano
pionieri sull'idrogeno, poi ci sono stati dei cambiamenti... è
anche vero che poco tempo fa ho visto un articolo: "La Germania
stoppa i sussidi per l'acquisto di autobus e camion elettrici", e
appena prima aveva stoppato anche le auto che sovvenzionava fino
all'80%.
Anche l'elettrico a volte subisce dei contraccolpi, perché
sappiamo che ci sono ingenti interventi pubblici.
Voteremo a favore, ogni aspetto tecnico, che sarà compreso
meglio, non può che andare a vantaggio di tutti quanti per avere
elementi in più.
Presidente -
Ci sono altre dichiarazioni di voto? Non ci
sono dichiarazioni di voto, metto in votazione la mozione. La
votazione è aperta. La votazione è chiusa.
Presenti, votanti e favorevoli: 33
La mozione è approvata all'unanimità.
