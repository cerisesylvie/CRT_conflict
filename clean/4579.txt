Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 254 del 12 maggio 1982 - Resoconto
OGGETTO N. 254/VII - PROGRAMMA DI LAVORI PUBBLICI E DI
INTERVENTI FINANZIARI PER GLI ANNI 1982/83.
PRESIDENTE
: La parola all'Assessore ai Lavori Pubblici
Borbey; ne ha facoltà.
BORBEY - (DC):
Non vi tedierò a lungo; ho preparato una
breve relazione. Il programma dei lavori pubblici, per il biennio
1982/1983 copre lo stesso periodo previsto dalla legge concernente
il finanziamento di opere pubbliche nell'interesse degli enti
locali, che provvede con mezzi finanziari alla realizzazione di
lavori a carattere comunale e riguarda sostanzialmente le opere
che, per le loro caratteristiche, attengono più specificatamente
alla responsabilità regionale.
Il primo obiettivo della Giunta regionale, per il prossimo
biennio, concerne il settore della grande viabilità con relative
misure di sicurezza a tutela della incolumità degli utenti delle
strade regionali. Negli anni passati lo sforzo finanziario
regionale, nel settore viario, è stato rivolto essenzialmente verso
il completamento e miglioramento della rete stradale comunale,
comprensiva degli indispensabili piazzali, mentre la rete
principale delle strade regionali, che in definitiva alimenta i
vari comuni, è stata essenzialmente migliorata con: l'impiego di
fondi, assegnati in base alle leggi dello Stato, inerenti la
viabilità provinciale.
Tali fondi, peraltro, sono osarsi e in effetti la viabilità
regionale, in questo ultimo decennio, ne ha sofferto non
indifferentemente tanto è vero che molte strade regionali sono
ridotte alla stregua di alcune strade dell'ANAS. Le opere di difesa
dalle valanghe, invece, sono state realizzate con fondi provenienti
dalla legge statale 11 febbraio 1980, n. 210.
Alla luce del nuovo ordinamento finanziario, regolante i
rapporti Stato-Regione, e tenuto presente che le leggi statali
sopraccitate esauriscono i loro effetti per l'esaurimento dei
rispettivi finanziamenti, la Giunta regionale propone interventi
sostanziali per il miglioramento della viabilità regionale, di
quella intercomunale e, almeno per l'anno 1982, anche se il
programma è biennale, per l'ultimazione di alcune arterie comunali
che, da anni e anni, lotto su lotto, erano in fase di avanzamento,
ma non venivano mai completate. Nell'elenco allegato, voi vedrete,
ad esempio, la strada di Garavet a Champorcher, la strada di
Gaspard a Montjovet e altre piccole strade di 300-500 m. di
lunghezza, ma che, tracciate in terreni impregnati di coque o molto
pendenti, o con difficoltà di accesso, costavano enormemente al
metro lineare. Per il loro completamento mancano, quindi, alcune
centinaia di metri e la Giunta regionale ha ritenuto di inserirle
come opere di una certa importanza e di qualificarle, quindi, quasi
come di interesse regionale.
Oltre alla viabilità regionale, intercomunale e queste arterie
che ho definito di completamento, la Giunta si è orientata verso la
tutela dell'incolumità degli utenti delle strade regionali. Tale
tutela è realizzata con la costruzione di paravalanghe che,
inoltre, consentiranno, quando sarà completato il programma in
corso, una sicura utilizzazione invernale delle infrastrutture
turistiche site alle estremità delle valli e permetteranno una
migliore occupazione della popolazione residente che potrà trovare
lavoro durante l'intero anno nelle località di origine.
Un secondo importante aspetto che si intende affrontare riguarda
l'equilibrio idrogeologico, equilibrio che si intende ripristinare
per la tutela dei beni e delle persone. Si è, infatti, provveduto
alla tutela delle sponde dei corsi d'acqua con misure di
salvaguardia; tale provvedimento deve, d'altra parte, essere
completato da lavori di costruzione, di consolidamento e
ricostruzione di argini, briglie e traverse di fondo, tendenti a
stabilizzare la sede dei corsi d'acqua principali la cui
esondazione può provocare, ed ha già provocato, vari danni in
diverse località. Si tratta, in sostanza, di un'opera di
prevenzione idrogeologica che ha luogo dopo tanti anni di
abbandono, ed è per questo particolarmente presente, e si affianca
alle opere di sistemazione di frane che sono sempre più numerose,
anche in zone urbanizzate, a causa del progressivo abbandono
dell'agricoltura montana.
Viene inoltre proseguito intensamente l'intervento nell'edilizia
scolastica con l'ultimazione delle opere in corso e la previsione
di strutture per la fascia della scuola media inferiore e superiore
in prosecuzione e ad integrazione dei programmi precedentemente
approvati. Tengo a sottolineare che il programma delle opere
pubbliche, inerenti l'edilizia scolastica, è stato, giustamente,
concertato dall'Assessorato dei Lavori Pubblici con l'Assessorato
della Pubblica Istruzione e, logicamente, a livello di tutta la
Giunta. L'Assessorato della Pubblica Istruzione, dal canto suo, ha
già presentato al Consiglio d'Istituto scolastico regionale questo
programma che, salvo una o due opere, è stato approvato
all'unanimità. Spiego brevemente i termini del programma, anche
perché ritengo che poi il dibattito entrerà nel vivo, nei
particolari.
Riconosco che i finanziamenti già in bilancio per gli acquedotti
e le fognature erano scarsi e, di conseguenza, il programma
biennale in questo settore è abbastanza scarso.
Mi sembra che per le opere igienico-sanitarie di fognatura
abbiamo previsto circa due miliardi e mezzo-tre miliardi: due
miliardi di spesa in bilancio, un miliardo nel 1982 e uno nel
1983.
Anche il piano lavori è abbastanza scarso; l'Assessorato dei
Lavori Pubblici auspica che già a settembre si possa procedere ad
un assestamento di bilancio e il futuro bilancio regionale possa
rimpinguare questi capitoli. Però, nel 1982, si è ritenuto di
rimanere su quelle cifre perché francamente parecchi comuni che,
per legge, dovranno realizzare anche gli impianti di depurazione
biologica, e non soltanto le fosse Imaf e via dicendo, sono carenti
di progettazione e sono molto indietro nei loro programmi.
Immaginate che tra quei comuni che un anno e mezzo fa il
Consiglio regionale ha localizzato per i finanziamenti statali,
previsti dalla legge Merli, il Consorzio di Aosta ha solamente
definito ieri, in Commissione, l'aggiudicazione per il depuratore:
la progettazione di tutte le condotte fognarie è ancora a livello
di rilievo topografico. Il Comune di Valtournenche, invece, è
quello più avanti perché ha già ottenuto i 3.600 milioni della
Cassa Depositi e Prestiti ed in fase di aggiudicazione d'appalto
alle imprese. Il Comune di Brusson, che è stato localizzato per un
depuratore (costo 1 miliardo e 200 milioni circa), ha avuto delle
enormi difficoltà: anche se un anno e mezzo fa aveva un progetto di
massima per il depuratore, ancora oggi non ha un progetto esecutivo
perché la località scelta per l'installazione era in un posto
abbastanza impervio e molto freddo e alcune ditte specializzate
hanno sconsigliato in parte di eseguirlo in quella località.
Quindi, se da parte del comune non veniva modificata la
localizzazione, le società specializzate avrebbero dovuto redigere
un progetto completamento diverso. Quindi, anche il Comune di
Brusson è ancora soltanto in fase di progettazione.
Sapete che per legge i comuni che superano i 1000 abitanti
dovranno fare questi impianti e, in linea di massima, sono entrati
a far parte di consorzi.
Il Comune di La Thuile si è unito al consorzio tra Courmayeur,
Pré-Saint-Didier, Morgex, La Salle solo da poco tempo; per ora
hanno richiesto soltanto una consulenza di massima ad un ingegnere
e, quindi, sono ancora in alto mare.
Il Comune di Ayas, fra una decina di giorni, convocherà il
Consiglio comunale e, fra gli altri affari, è previsto
l'affidamento della progettazione, ma anche il Comune di Ayas è
molto indietro; lo stesso discorso vale per il Comune di Verrès che
ha già dato l'incarico, ma ancora non è niente a livello di
progetto esecutivo. Il consorzio di Pont-Saint-Martin e Donnas ha
iniziato soltanto adesso, conferendo l'incarico all'Ing. Campane
per la progettazione.
Non abbiamo ritenuto di dover impegnare cifre ingenti in questo
settore, anche se lo riteniamo prioritario, perché nel 1982,
purtroppo, i comuni non sono pronti per chiedere i finanziamenti.
Per gli acquedotti il programma riguarda il completamento di quegli
acquedotti che l'Assessorato dei Lavori Pubblici aveva già
appaltato in anni precedenti; ricordo, per esempio, l'acquedotto di
Chevrères nel Comune di Champdepraz e l'acquedotto di Valpelline,
per il quale mancano 100 milioni per il completamento.
Sono in programma, inoltre, due acquedotti di una certa entità.
Uno è quello del Comune di Gressoney-la-Trinité, che è un comune
turistico; speriamo non succeda niente, ma l'80% della popolazione
residente e quella non residente, in estate e in inverno, beve
l'acqua del torrente. Questo è quanto succede a
Gressoney-la-Trinité; hanno un progetto esecutivo per prendere una
sorgente di grossa portata e per indirizzare l'acqua verso il
Gabiet. Ci proponiamo di fare uno sforzo per appaltare e completare
questo acquedotto nel giro di un anno e mezzo, anche perché il
Comune di Gressoney-la-Trinité aveva ottenuto dalla Cassa Depositi
e Prestiti il finanziamento di 491 milioni; poi, per ritardi
burocratici, anche a livello regionale perché non era ancora pronta
la legge n. 38, la Cassa Depositi e Prestiti, secondo le nuove
normative che prevedono di assegnare 40.000-50.000 lire pro-capite
per abitante, non ha più rinnovato l'assegnazione al Comune di
Gressoney-la-Trinité.
Ho fatto una carrellata generale e penso di non dilungarmi
ulteriormente nei vari settori.
Ribadisco che abbiamo fatto una scelta prioritaria per la grande
viabilità regionale per la protezione con opere di paravalanghe.
Voglio avvisare i colleghi che, se nel 1982, come abbiamo già
discusso in sede di bilancio, c'erano 6 miliardi per le opere
paravalanghe, una parte di questi 6 miliardi è ancora costituita da
fondi dello Stato sull'art. 12, perché questi fondi erano stati
ripartiti in un triennio.
Tengo a precisare al Consiglio che si tratta di opere
prioritarie di interesse regionale, anche se non c'è una previsione
di grosse opere.
Vorrei ricordare, inoltre, che questa Giunta regionale e questo
Consiglio rimarranno ancora in quest'aula per un anno; poi, altri
colleghi subentreranno (oppure saremo ancora qui) e quindi non
abbiamo molto tempo. Non ritenevamo insomma che ci si potesse
dilettare a fare programmi enormi di piani di sviluppo.
Aggiungo una cosa: questo programma lavori è stato in parte, al
90%, redatto dagli uffici tecnici dell'Assessorato dei Lavori
Pubblici; successivamente, i politici e gli amministratori hanno
fatto i giusti ritocchi che erano doverosi. Ma, sia per la
viabilità regionale, sia per le opere paravalanghe che per
l'edilizia scolastica e le opere di prevenzione del suolo le
indicazioni sono state date al 90% dai tecnici che da vent'anni
lavorano all'Amministrazione regionale. Ritengo che essi siano i
più qualificati per conoscere le varie esigenze del territorio. Io
ringrazio i miei collaboratori e ribadisco che ho ritenuto
doveroso, in qualità di Assessore ai Lavori Pubblici, tenere in
debito conto queste loro indicazioni.
In queste opere di interesse regionale ad un punto c'è scritto,
per quanto riguarda Aosta: "Costruzione parcheggi coperti
multipiano". Ebbene, questa amministrazione ritiene di dovere, nel
più breve tempo possibile, appaltare, speriamo entro settembre, un
parcheggio multipiano. Abbiamo già un progetto esecutivo ed è
quello di un parcheggio multipiano sull'attuale piazzale vicino
all'ospedale, tra la palestra CONI e viale Ginevra. Non riteniamo
di dover appaltare subito quest'opera perché tutto l'ospedale è già
un cantiere, non si può più entrare nelle aree dell'ospedale perché
sono sbarrate. Quindi, se dovessimo aprire un altro cantiere in
questo piazzale, sia il personale, sia i parenti degli ammalati,
non troverebbero più posteggio, se non a centinaia e centinaia di
metri.
Non vogliamo condizionare troppo questo Ente ospedaliero perché,
purtroppo, stiamo già condizionando gli ammalati, avendo in loco il
cantiere de "La Piastra" e il cantiere, appena dietro, della
palazzina infetti. Abbiamo fatto, quindi, una scelta; penso che voi
abbiate visto in questi giorni da lunedì dei sondaggi al piazzale
Rizzardi vicino alla stazione, dove potremmo costruire un garage a
due piani: uno interrato e uno pianoterra per un parcheggio
coperto. Abbiamo fatto dei sondaggi per non dare l'incarico di
progettazione e trovarci in difficoltà poi nella fase esecutiva,
come è successo per La Piastra dell'ospedale con i resti di "ville
patrizie", oppure con dei cimiteri. Fatti i sondaggi, non abbiamo
trovato niente; quindi, riteniamo di poter immediatamente, già
venerdì, dare l'incarico di progettazione. Riteniamo che quest'area
possa occupare 4.000 m2, facendo il piazzale coperto anche sotto la
strada e creando un piccolo tunnel per allacci are la stazione
ferroviaria direttamente a questo parcheggio; il piano sottoterra
dovrebbe essere adibito a parcheggio macchine e il pianoterra in
parte a verde e in parte adibito per il terminal dei pullman;
inoltre, dovrebbero essere realizzati, nell'interrato, piccoli
locali per la biglietteria, la sala di attesa, ecc.
A quanto risulta, il resto è costituito da opere di
completamento, ad esempio, dell'edilizia ospedaliera; voi vedete
che per area esterna del Beau-regard figurano opere per 3 miliardi,
ma, in effetti, il progetto esecutivo che abbiamo ricevuto è
nell'ordine di 2 miliardi 100 milioni a base d'asta. La previsione
dei 3 miliardi deriva dal fatto che conteggiamo anche la revisione
dei prezzi e degli imprevisti.
Vedete, infine, la costruzione della nuova piscina-palestra a
Verrès.
Voi sapete che l'Assessore al Turismo prevedeva nel piano
triennale delle opere per questa struttura. Abbiamo già assegnato
l'incarico per la progettazione; sappiamo che in bassa valle c'è
carenza di strutture sportive e sappiamo, inoltre, che anche
Pont-Saint-Martin e Donnas, due grossi comuni della bassa valle,
mancano di questi impianti. Ritengo che vari colleghi parleranno di
questo problema. Io sono fiducioso, in qualità di Assessore ai
Lavori Pubblici, che questo Assessorato abbia la capacità operativa
di spendere velocemente i fondi che abbiamo in bilancio e di avere
la disponibilità di spenderne altri in sede di assestamento di
bilancio. Se voteremo in fase di assestamento di bilancio i nuovi
finanziamenti, io ritengo che questo programma lavori possa essere
ampliato.
PRESIDENTE
: Colleghi Consiglieri, prima di aprire la
discussione generale, la presidenza ritiene che per poter
organizzare meglio i lavori si debba passare a una discussione
generale e alla lettura degli elenchi, in quanto, trattandosi di
deliberazione, il Consiglio è chiamato con una sola votazione
all'approvazione dei tre punti, salvo che non sia richiesta una
votazione separata per il dispositivo della deliberazione stessa e,
quindi, per tutti gli elenchi che costituiscono parte integrante
della deliberazione.
In tal modo le richieste di chiarimenti, gli eventuali
emendamenti, le proposte e interrogazioni che possono essere
avanzate sulle diverse voci vengono fatti con la lettura degli
elenchi, dopo di che si passerà alle dichiarazioni di voto e alle
votazioni. In questo modo pensiamo di poter fare una discussione
generale in cui si possono esprimere le valutazioni sul complesso
del provvedimento; scendiamo, poi, senza votazioni, ovviamente nel
dettaglio, con la lettura degli elenchi e, poi, con la votazione
preceduta dalle dichiarazioni di voto.
Mi sembra che in questo modo possiamo dare un certo ordine ai
nostri lavori e possiamo consentire ai colleghi che intendono
intervenire di chiedere chiarimenti all'Assessore, o di esprimersi
in senso generale.
Il Consiglio è d'accordo su questo modo di procedere? E' aperta
la discussione generale.
La parola al Consigliere Carlassare; ne ha facoltà.
CARLASSARE - (Dem. Prol.-Nuova Sin. ):
Francamente,
quando ho sfogliato questo elenco, la prima cosa che mi è venuta in
mente di fare è di grattarmi la testa, non perché ho le pulci, ma
perché mi sembrava perlomeno strano che venissero impegnati 90
miliardi con un'elencazione di opere che, indubbiamente, saranno
tutte giuste, validissime, senza che però ci fosse una definizione
precisa di che opere si tratta, se si tratta cioè di opere già in
corso, o se si tratta di opere nuove. Soprattutto, manca la
definizione delle linee programmatiche che a questo punto non sono
tecniche, ma sono politiche, sulle modalità, cioè di spesa di
questi 92-93 miliardi.
Mi pare che questa sia una grossa carenza perché, in effetti, io
pensavo che la relazione dell'Assessore avrebbe colmato nei
dettaglio questa grossa lacuna, mentre la relazione dell'Assessore
è stata molto frettolosa, si è soffermata su un paio di punti, ha
sì evidenziato quella che è una priorità e quella che è stata una
carenza di fondi per un altro settore, ma, in effetti, non ha
approfondito la filosofia, filosofia non per scomodare i grandi
filosofi greci, ma la filosofia dell'investimento, quale è stato,
in sostanza, il criterio che ha guidato, nel complesso, questo
argomento.
Io penso che su questo punto sia necessario riflettere, perché
non si può scaricare sui tecnici dell'Assessorato la responsabilità
delle scelte che sono essenzialmente di carattere politico. Io
ritengo che i tecnici dell'Assessorato siano tutti competenti dal
punto di vista tecnico, però, questo è un documento essenzialmente
politico, non fosse che per l'ampiezza dei capitali che vengono
utilizzati: 90 miliardi non sono bazzecole, neanche in un bilancio
abbastanza pingue come è quello della Regione Autonoma Valle
d'Aosta.
Mi è estremamente difficile, quindi, dare un giudizio che non
sia negativo in linea di massima e mi è estremamente difficile
entrare nel merito delle singole opere perché questa relazione
avrebbe dovuto essere stata formata non solo da un elenco del
telefono con le cifre vicine, ma almeno da una descrizione più
precisa della tipologia delle opere per cui si prevedono questi
investimenti.
Questo per consentire, eventualmente, di entrare nel merito e
per far sì che possano essere formulate delle domande precise. Da
questa discussione, eventualmente, la Giunta, contravvenendo a
quella che è una sua abitudine, avrebbe potuto cogliere aspetti
critici e suggerimenti che potevano emergere dal dibattito, mentre
mi pare che questo aspetto della problematica politica sia
totalmente disatteso da questa Giunta che presenta provvedimenti
molto importanti, dicendo già a priori - e questo è stato detto in
molti casi esplicitamente - "questo è quanto abbiamo pensato,
questa è la nostra volontà; il dibattito, se volete, lo potete
anche fare, però non serve assolutamente a niente."
Ecco, per questo motivo, io esprimo un giudizio negativo, non
tanto sulle singole opere o sui singoli investimenti che, con ogni
probabilità, saranno tutti necessari, quanto sul provvedimento in
sè, su come si è venuto delineando, su come è stato presentato a
questo Consiglio che si trova, a mio avviso, nell'impossibilità di
dare un giudizio politico generale sulle scelte fatte dalla Giunta
e dell'Assessorato, e impossibilitato anche ad entrare a ragion
veduta nel merito, se non formulando delle domande di mera
delucidazione.
PRESIDENTE
: E' iscritto a parlare il Consigliere Tonino;
ne ha facoltà.
TONINO - (PCI):
Quando fu approvata la legge statale che
concedeva un nuovo riparto di fondi a favore della nostra regione,
noi avevamo particolarmente insistito, anche con un documento,
sulla necessità di approfittare di questa occasione per operare
degli investimenti produttivi, evitando la dispersione in mille
rivoli e la dispersione clientelare di questa massa di denaro.
Devo dire subito che gli interventi che oggi sono proposti con
questo piano di lavori rispondono, per la maggior parte, a quelle
esigenze di fare investimenti che siano utili alla collettività
valdostana, che siano utili ai comuni, che migliorino la qualità
della vita e la qualità dei servizi. Per cui, da questo punto di
vista, noi siamo d'accordo sulla necessità di questi massicci
investimenti della regione.
Quando abbiamo discusso ed esaminato il piano, per quel poco
tempo che ci è stato concesso, è uscita una conferma di
un'impostazione generale che noi abbiamo espresso in quest'aula
quando si discusse della prima, timida scelta di decentramento
relativa ai 40 miliardi nel biennio 1982-83 a favore dei
comuni.
Abbiamo avuto la conferma che l'impostazione che avevamo
avanzato in quell'occasione è, secondo noi, la più giusta.
Spiegherò brevemente perché. Oggi noi abbiamo un piano regionale
dei lavori pubblici che al suo interno ha alcuni difetti dei piani
precedenti, per cui spendiamo più di 93 miliardi nel biennio, come
regione, e ripartiamo 40 miliardi fra i 74 comuni nel biennio.
I difetti che riscontriamo sono soprattutto quelli di
impostazione. Noi avremmo preferito, lo abbiamo detto discutendo le
leggi di decentramento, che la regione delegasse di più, che la
regione affidasse un ruolo alle comunità montane in modo che molte
scelte che oggi troviamo in questo piano, che sono scelte comunali,
o al massimo inter-comunali, siano decise utilizzando e facendo
finalmente lavorare quel livello che per noi è importante, e cioè
la comunità montana.
A quel punto noi avremmo dovuto discutere in quest'aula delle
funzioni di indirizzo della regione. Quali indirizzi si danno?
Quali sono le priorità in questo momento? Poi avremmo discusso
delle grosse scelte che interessano la regione che sono e che
debbono essere realizzate dalla regione. Il difetto sostanziale che
riscontriamo in questo programma, quindi, è quello del permanere di
un certo pasticcio istituzionale di compiti. Mi spiego meglio. Oggi
alcune opere sono realizzate dai comuni tramite la legge del
decentramento comunale, però ci sono anche opere che sono
propriamente di interesse comunale ma che vengono svolte dalla
regione.
Il piano dei lavori prevede anche interventi minuti come, per
esempio, la pavimentazione di strade, con importi che vanno da
10-15 a 20 milioni, piccoli acquedotti, cimiteri, pezzi di
fognatura anche di soli 50 milioni (come ad Antey-Saint-André):
ebbene questi interventi sarebbe opportuno fossero realizzati dai
comuni.
Se la regione dimostra ancora la disponibilità di intervenire
direttamente per i comuni, chi ci garantisce che non si perpetui il
vecchio difetto della pressione di carattere particolare, per non
dire clientelare, che viene dai comuni?
La necessità di essere fuori da questo tipo di pressione è una
necessità che noi sentiamo in modo particolare, perché è necessario
che le opere di interesse regionale siano scelte dalla regione
facendo partecipare tutti gli organismi, ma è anche necessario che
la regione si limiti a questo tipo di scelte.
Per quanto riguarda, poi, il modo con cui la regione ha operato
queste scelte, l'unica indicazione che abbiamo sentito
dall'illustrazione dell'Assessore riguarda queste due grosse
priorità: la viabilità e i paravalanghe e le scuole; si tratta
senza dubbio di settori importanti.
Quello che noi continuiamo a rilevare è che le modalità di
realizzazione di questo tipo di scelte è estraneo all'attività del
consiglio. Sono delle scelte operate dalla Giunta, scelte che è
difficilissimo, dai banchi del Consiglio, contestare singolarmente.
Questo metodo di impostazione è negativo, poiché manca il quadro di
informazioni di base che portano la Giunta ad operare questo tipo
di scelte.
La scelta programmatica, ancora una volta, è stata tradita;
l'impostazione del bilancio, ancora una volta, è stata contraddetta
da questo tipo di programma, perché neanche quel tipo di
accorpamento di interventi, che era stato previsto a suo tempo,
viene rispettato. E' molto difficile, in effetti, intervenire nel
merito non sapendo che tipo di politica e di logica territoriale
c'è dietro; qual è la politica nel campo dell'edilizia scolastica
qual è la politica nel campo della difesa idrogeologica. Questa è
una carenza di questa Giunta e di questa maggioranza che, secondo
noi, è importante rilevare in ogni occasione.
Rispetto a questi temi, noi chiediamo alla Giunta di
giustificare il suo atteggiamento e chiediamo di capire perché ci
si ostina ad andare avanti
con quello che, giustamente, non è chiamato piano, ma è chiamato
programma; ma, chiamarlo programma è esagerato, perché si tratta,
in sostanza, di un elenco di opere. Ripeto, in questo elenco ci
sono opere utili e necessarie che bisogna realizzare in tempi
brevi, ma mancano ancora altre opere. Quello che, però, deve essere
detto, e l'ho detto prima, è che il metodo con cui vengono fatte
queste scelte è un metodo che non solo non coinvolge l'esterno,
cioè i comuni, ma non coinvolge neanche le Commissioni e non
coinvolge il Consiglio, perché nessuno dei Consiglieri ha gli
elementi per poter giudicare sulla base di dati di fatto.
PRESIDENTE
: Colleghi Consiglieri, io non ho nessun altro
iscritto a parlare.
La parola al Consigliere Nebbia; ne ha facoltà.
NEBBIA - (PSI):
Io faccio un intervento di carattere
generale che dovrà valere anche per le valutazioni specifiche sui
diversi elenchi, quindi non interverrò successivamente anche per
non prolungare la discussione.
A me pare che, effettivamente, alla base delle scelte ci sia, in
alcuni oasi, uno studio preventivo e, in altri, un collegamento un
po' meno diretto con una programmazione di carattere generale.
Lo studio preventivo riteniamo sia quello che è stato presentato
in questo Consiglio da tempo per quanto riguarda gli acquedotti e
le fognature, che aveva dimostrato la necessità e l'urgenza di
finanziamenti sostanziosi.
Come ha detto l'Assessore in questa prima parte di programma
(diciamo in questo modo per ipotizzare una seconda parte che
avverrà con l'assestamento del bilancio) i finanziamenti sono, per
quanto riguarda acquedotti e fognature, insufficienti. Già da
questo scaturisce una richiesta di adeguamento dei finanziamenti
alle effettive esigenze evidenziate dagli studi fatti.
Apprezziamo molto la continuazione dell'opera, già intrapresa da
alcuni anni per la difesa idrogeologica, cioè la sistemazione dei
diversi torrenti e corsi d'acqua, di competenza regionale, la
sistemazione di zone franose e anche le opere per la difesa dalle
valanghe. A questo proposito vorrei fare una domanda, forse un po'
specifica (non so se l'Assessore può rispondere, in quanto una
maggiore competenza in materia dovrebbe averla l'Assessore al
Turismo), vorrei chiedere se l'opera di paravalanghe prevista per
difendere l'abitato di Breuil è un'opera quale quella prevista
dall'art. i della legge n. 14, dove è detto che le zone dove si
rischia la caduta di valanghe, o di frane, o di slavine, sono
inedificabili, anche se vengono realizzate delle opere di difesa.
Poiché questa è un'opera pubblica e non realizzata dai privati,
potrebbe sorgere il dubbio che, una volta realizzata l'opera, si
liberalizzi l'edificazione nelle zone a rischio. La domanda è
questa: una volta realizzata l'opera, il rischio sparisce
totalmente, oppure c'è un margine ancora di rischio e, quindi, c'è
la necessità di difendere delle vite umane?
Per quanto riguarda, e sono solo alcuni appunti, altre opere,
vorremmo sottolineare la necessità di potenziare, non solo come è
stato elencato nel programma lavori, il collegamento stradale per
Pila. In sostanza, occorre migliorare l'accessibilità anche in
prospettiva del collegamento ferroviario, di cui si è parlato già
parecchie volte in questo Consiglio, con Cogne. Conosciamo tutti le
due strade che conducono a Pila e che non sono adatte per il
trasporto mediante autobus, se non in modo limitato; bastano
piccoli incidenti per bloccare la circolazione, mentre, d'altra
parte, sappiamo che la capacità alberghiera d'Aosta dovrebbe poter
contare sull'utilizzazione del domaine skiable di questa zona. Gli
alberghi possono contare su questo solamente se l'accessibilità
agli impianti è efficace, specialmente oggi che non funziona più
l'ovovia; quindi, è necessario uno studio più approfondito di
questo collegamento ed è necessario migliorare la strada che passa
per Gressan che, attualmente, è molto stretta.
Altro punto è quello relativo alle palestre. Nell'edilizia
scolastica è previsto un certo numero di opere piuttosto
importanti, però non sono comprese due attrezzature che sono, da un
lato, collegate o collegabili con l'edilizia scolastica e,
dall'altro lato, con la necessità di carattere sportivo e
turistico.
Mi riferisco, in particolar modo, alla palestra di
Gressoney-Saint-Jean ma, ancor più, alla palestra di
Pont-Saint-Martin che deve soddisfare una domanda molto ampia delle
strutture scolastiche esistenti, domanda che, in questo momento, si
rivolge, invece, ad un locale inadatto, inefficiente ed angusto.
Particolarmente, queste due palestre - ma direi ancora più quella
di Pont-Saint-Martin perché serve una maggiore quantità di allievi
e, fuori orario scolastico, anche di sportivi - queste due
strutture, dicevo, sono indispensabili e penso che possano essere
realizzate, non dico a spese di altre che sono state previste, ma
forse in luogo di altre che per motivi vari non potranno essere
realizzate in tempo. Altrimenti dovranno essere rinviate all'anno
prossimo, oppure all'anno successivo ancora, anche se questo è un
programma biennale.
Con queste valutazioni, in parte di carattere generale e in
parte specifiche, sperando cioè nell'assestamento di bilancio, ma
direi più che altro sulla revisione del programma lavori (perché
sappiamo benissimo che tutti gli anni il programma lavori viene
realizzato mediamente per metà) e tenendo conto che nel corso
dell'anno altre opere diventano indispensabili e urgenti, noi
riteniamo che, complessivamente, il programma lavori sia adeguato
così come è stato previsto.
Vogliamo esprimere però un'altra perplessità riguardo alla
capacità non solo di spesa da parte dell'Amministrazione regionale,
ma anche esecutiva delle imprese locali; noi ci auguriamo che tale
capacità di spesa sia sufficiente ed adeguata ai finanziamenti
esistenti perché, altrimenti, ci si potrebbe trovare letteralmente
ingolfati di fronte a questa notevole massa di lavori messi in
movimento.
PRESIDENTE
: Colleghi Consiglieri, ci sono altri che
intendono intervenire in sede di discussione generale? Nessun
isoritto; nessuno chiede di parlare?
Possiamo dare la parola all'Assessore ai Lavori Pubblici Borbey
per un intervento, o per la conclusione se non avrà seguito.
La parola all'Assessore Borbey; ne ha facoltà.
BORBEY - (DC):
Io ritengo di avere già in premessa detto
che, quanto mi aspettavo da parte dei Consiglieri Carlassare,
Tonino e anche da parte del Consigliere Nebbia, corrispondeva ad
una necessità che l'Amministrazione regionale avverte fortemente,
cioè quella di dotarsi di un piano di sviluppo regionale. La
regione deve essere l'ente che dà indirizzo agli altri enti.
Mi permetto di riferirmi a quanto ha detto Nebbia quando ha
espresso alcune preoccupazioni in merito alla capacità operativa
politica e amministrativa che, non soltanto a livello di apparato
burocratico regionale e di enti locali comunali (le comunità
montane non hanno ancora decollato operativamente), ma anche a
livello di imprenditori e di forze economiche, preoccupa. Occorre
spendere bene e presto, data la svalutazione che abbiamo
annualmente, questi fondi.
Questa esigenza però contrasta con quanto hanno detto il
Consigliere Carlassare e il Consigliere Tonino quando hanno parlato
di "pasticcio istituzionale", quando hanno osservato che
l'Amministrazione regionale ha ripartito ai comuni 40 miliardi per
la realizzazione di opere pubbliche, operando tramite l'Assessorato
dei Lavori Pubblici. Io ritengo che sia stata doverosa, da parte
nostra, questa scelta, perché non potevamo mandare allo sbaraglio
sul piano operativo gli enti comunali che per legge non possono
fare nuove assunzioni e d'altra parte noi non siamo ancora pronti a
trasferire il personale.
Abbiamo elaborato la legge di decentramento soltanto per due
anni, in modo che in questo periodo di transizione verificheremo la
capacità operativa dei Comuni e, nello stesso tempo, daremo la
possibilità all'Amministrazione regionale di studiare un nuovo
dispositivo legislativo di trasferimento del personale o comunque
il modo di dare la possibilità ai comuni di crearsi un nuovo
organico.
Martedì avrà luogo la riunione di tutti i sindaci e in questa
riunione io so già che l'80% dei sindaci (ho già ricevuto in tal
senso dieci o più lettere e sia ben chiaro che non è l'Assessore
Borbey che le ha sollecitate) chiede all'Amministrazione regionale,
in base all'art. 12 della legge di decentramento, di accollarsi
l'onere di appaltare tutto in base ai finanziamenti avuti col
decentramento.
Ricevo i sindaci giornalmente e cerco di fare opera di
persuasione nel senso di crearsi la capacità operativa che consenta
loro di appaltare le opere il cui valore oscilla attorno ai 50
milioni, perché l'Assessorato con questo piano dovrà operare anche
per opere di una certa importanza. Quindi posso accettare tutte le
critiche che sono state fatte, però non potevamo, onestamente,
rischiare, dopo che abbiamo ricevuto il riparto fiscale, di non
avere la capacità e di non poter spendere i soldi.
Si dice che non è un piano ma un elenco di opere. Io ho
sottolineato che questo elenco di opere, in massima parte, è stato
preparato da tecnici. Quando facciamo un programma lavori,
chiamiamolo pure elenco di opere, vogliamo parlare a monte anche di
programmazione. Se parliamo di viabilità regionale chi, se non i
tecnici regionali del settore viabilità, può dire, dopo aver fatto
il censimento, quali sono le strade regionali che sono più battute
per passaggio di macchine, quali hanno più carenza di larghezza di
piano viabile, oppure di difficoltà di muri di sostegno che stanno
per crollare o per presenza di acqua; chi se non loro, i tecnici,
può dare indicazioni nel settore della difesa del suolo, nel
settore idrogeologico, nel settore di viabilità, nel settore della
sicurezza dalle valanghe, nel settore dell'acquedotto e
fognature?
Carlassare ha detto che questo è un programma di opere per 90
miliardi, biennali, quando in bilancio ne abbiamo soltanto (se il
futuro bilancio del 1983 avrà un importo come questo del 1982) 70;
quindi qui non si approva un finanziamento per 90 e più
miliardi.
Nel 1982 la Giunta regionale sarà delegata, per determinate
opere che saranno in questo elenco, per 35 miliardi cioè per quanto
è previsto nel bilancio regionale e non per 90 miliardi; poi
vedremo la consistenza del bilancio del 1983.
Quali sono i criteri per elaborare il piano? Faccio un esempio:
la strada regionale per la Valgrisenche è prioritaria, ma non
possiamo stanziare 5 miliardi per questa strada! Se abbiamo un
programma di opere stradali per 6 miliardi possiamo fare un lotto
di 800 milioni per Champorcher, 300 milioni per Torgnon, 800
milioni per Pila? Sarebbe assurdo fare tre appalti in un'unica
arteria regionale ! Rischieremmo di bloccare il turismo e di
arrecare danni economici in tutto l'arco dell'estate e, inoltre,
creare un caos alla viabilità, che è infernale. Quindi, abbiamo
giustamente ripartito i finanziamenti sul territorio, ma questo non
per un sistema clientelare, cioè per dire: "Facciamo un lotto da un
miliardo sulla strada regionale di Champorcher, così questa
maggioranza si tiene buono il comune di Pontboset" o "Facciamo un
lotto sulla strada regionale che parte da Introd, così
accontentiamo il comune di Valsavarenche". No! Questa è
un'assurdità; io non ritengo che il Consigliere Tonino abbia voluto
dire questo.
C'è un programma sostanzioso, riteniamo di ripartirlo nel
territorio e io chiedo ai Consiglieri regionali: ritenete che le
strade regionali indicate nell'elenco non abbiano bisogno di
ammodernamento, di allargamento, di sistemazione del piano? E'
questo che chiedo. E' vero che per una parte dei colleghi, che
logicamente non sono addentro alla materia è di difficile lettura
l'elenco di opere del genere. Quindi, io accetto la critica del
Consigliere Carlassare quando dice che se è indicata un'opera da 1
miliardo e mezzo occorre anche che sia indicata una dicitura più
idonea cioè che sia documentato il tipo di opera e le modalità di
realizzazione. Questa critica io l'accetto, però dico anche che, se
avessimo dovuto presentare per ogni opera una descrizione
abbastanza ampia, noi avremmo fatto un programma che non è più un
programma di opere, ma è una descrizione di opere.
Quindi ritengo - ho detto precedentemente che accetto
determinate critiche - che l'intervento finale del Consigliere
Nebbia abbia centrato in pieno il problema.
La Valle d'Aosta è carente in modo particolare su determinati
settori, anche perché, diciamolo onestamente, i nostri
amministratori comunali hanno, giustamente, alle costole il pretore
per quanto riguarda le opere igienico-sanitarie.
Ho detto in premessa che questa amministrazione - e penso tutti
noi 35 Consiglieri siamo favorevoli - vuole concentrare i
finanziamenti regionali e quelli che lo Stato ci darà sulla legge
Merli in questo settore, ma, come ho detto in precedenza, i comuni
stanno decollando adesso e sono un po' in ritardo per le
progettazioni. Io ritengo che la Giunta regionale, quando ci sarà
il prossimo assestamento di bilancio, farà uno sforzo enorme
proprio nel settore delle opere igienico-sanitarie.
Il Consigliere Nebbia ha chiesto delle precisazioni sull'opera
del paravalanghe del Breuil; ebbene, noi riteniamo che l'appalto
partirà al più presto. Per la progettazione di quest'opera, prima
di farla decollare come finanziamento, sono stati incaricati i
migliori tecnici disponibili, forse a livello mondiale, del
settore, cioè i tecnici dell'ufficio specializzato di Davos che è
il migliore studio del settore in Svizzera. Gli Ing. Perazzone e
Corona hanno eseguito la progettazione su indicazione dell'ufficio
di Davos. E' stato anche interpellato il miglior glaceologo a
livello nazionale, il quale, malgrado abbia già 80 anni, è ancora
ritenuto il tecnico più affidabile.
Quest'opera preoccupa in modo particolare gli amministratori
regionali e anche gli amministratori del comune di Valtournenche,
poiché si tratta di una grandissima opera a quota 2.400 m. che
dovrebbe fermare le valanghe. Però a 2.400 m. la zona non è molto
esposta al sole per cui potrebbe formarsi una diga artificiale e,
in seguito, anche un ghiacciaio artificiale. Abbiamo tutti i dati
che ci danno delle garanzie in proposito e ci dicono che questa
costruzione toglierà molti rischi per l'abitato del Breuil.
A proposito della richiesta del Consigliere Nebbia, concernente
il contenuto dell'art. 1 della legge 14, c'è qui vicino a me
l'Assessore competente, il quale dice che non si può costruire in
zone soggette alla caduta di valanghe, in zone acquitrinose e via
dicendo. Noi riteniamo che, eseguita quest'opera, avremo dato un
ampio margine di sicurezza a quella parte del Breuil dove, però,
non verranno più date concessioni edilizie.
Per la parte più a valle, nella zona dell'hôtel Président, c'è
un'area che è inedificabile.
Lo studio di Davos ci ha detto che una volta eseguito questo
grosso paravalanghe la zona, non immediatamente, ma dopo uno o due
anni, potrebbe diventare blu, cioè potrebbe anche esservi
autorizzata la realizzazione di alcuni garages sotterranei. Questo
è quanto sostengono i tecnici.
Mi sembra che il Consigliere Nebbia abbia accennato al discorso
sulla viabilità della strada. di Pila. Ebbene, io ritengo che ci
sarà un dibattito al più presto in Giunta regionale; non so se
l'Assessore Pollicini stia preparando una tavola rotonda anche sui
problemi Aosta-Pila-Cogne, perché il problema è molto importante.
Riteniamo che, anche se domani dovesse decollare un impianto di
arroccamento tra Aosta e Pila, sia indispensabile comunque
migliorare la viabilità.
Riteniamo che la strada regionale per Charvensod sia
sufficiente, salvo il tratto La Jolie Bergère, piazzale dove la
zona è franosa e dove ci sono due o tre tornanti veramente
pericolosi. Quindi è in programma l'allargamento a corsie di 7,50
m. di carreggiata dal piazzale di Les Fleurs verso Acque-fredde.
Siamo in attesa di uno studio particolareggiato per individuare
l'ubicazione degli impianti e l'arrivo della strada con l'impianto
di arroccamento a valle e dei futuri impianti della zona Plan Prà.
Credo che per creare delle piste a livello internazionale e anche a
livello nazionale, bisogna prolungare le piste che dal Lago di
Chamolé vengono giù fino a Pila; ecco perché occorre realizzare
degli impianti intermedi da Plan Prà in su.
L'appalto relativo a questo programma biennale riguarda la zona
tra il Piazzale e Acquefredde.
Nel programma è indicato il lotto tra Moline e la strada di
Gressan. Se, infatti, non sarà ancora pronto l'impianto di
arroccamento è necessario realizzare l'anello da Gressan in su e in
discesa, invece, verso Charvensod dal piazzale di Les Fleurs,
allargando la strada a m.7,50 da Les Fleurs in su; quest'opera è
utile almeno per i giorni di maggiore transito, soprattutto per il
sabato e la domenica.
Senz'altro io concordo pienamente con quanto ha detto il
Consigliere Nebbia a proposito della carenza di palestre in Valle
d'Aosta; un obiettivo dell'amministrazione regionale deve essere
quello di realizzare a Pont-Saint-Martin, appunto, una
palestra.
Per la realizzazione del programma delle opere pubbliche (la
signorina Viglino ne può dare atto) da parte di alcuni comuni, che
pure ci facevano premura, ci sono delle difficoltà per i terreni e
per i progetti. Quindi, determinate opere che senz'altro avevamo
idea di iniziare quest'anno, forse partiranno tardi, cioè
nell'autunno. Se saranno pronti i progetti esecutivi di alcune
opere che non sono inserite nel programma, piuttosto che
procrastinarle le inizieremo anche se non programmate; presenteremo
le relative delibere in ratifica.
Ritengo di completare questa mia disordinata risposta
augurandomi che l'amministrazione regionale possa avere la capacità
operativa di poter mandare avanti velocemente questo programma di
opere non solo contando sulle proprie forze economiche, ma anche
sulla capacità operativa delle imprese locali. Se le imprese non
saranno sufficienti, io penso che, tenuto conto anche della crisi
che c'è nelle altre regioni, si debbano invitare le imprese del
Piemonte e della Lombardia.
PRESIDENTE
: Possiamo passare all'esame del programma
lavori con la lettura degli elenchi; il segretario darà
l'indicazione dell'elenco e il totale. I Consiglieri poi potranno
fare riferimento ai vari comuni e alle opere su cui ritengono di
dover richiedere chiarimenti all'Assessore.
ELENCO A
"Opere varie di interesse regionale"
Totale lire 12.650.000.000
PRESIDENTE
: La parola al Consigliere Carlassare; ne ha
facoltà.
CARLASSARE - (Dem. Prol. - Nuova Sin. ):
Io vorrei
chiedere all'Assessore, per quanto concerne il 2° punto del Comune
di Aosta: "Sistemazione area esterna Beauregard", in che cosa
consiste questa sistemazione dell'area esterna; se si tratta di un
intervento ex novo, oppure se è collegato alla struttura
dell'ospedale, tanto più che in un punto successivo si prevede
anche un intervento per lavori stradali, sempre in riferimento
all'ospedale Beauregard per un importo notevole, cioè L.
l.700.000.000.
PRESIDENTE
: La parola al Consigliere Bajocco; ne ha
facoltà.
BAJOCCO - (PCI):
Io vorrei chiedere all'Assessore dove
saranno costruiti i parcheggi coperti multipiano, indicati per lire
tre miliardi.
PRESIDENTE
: La parola all'Assessore ai Lavori Pubblici
Borbey; ne ha facoltà.
BORBEY - (DC):
Ho già detto nella mia relazione che la
base d'asta è di circa L. 2.120.000.000; la previsione è stata
fatta prima di avere il progetto esecutivo, ma devono essere
aggiunti imprevisti e maggiori costi per revisione prezzi, per un
totale di tre miliardi.
Le opere consistono, in particolare, per circa 400 milioni per
la realizzazione di una rampa che porti al pronto soccorso del
Beauregard (circa 100 m. di lunghezza) e per la sistemazione
dell'area esterna, compresa l'illuminazione. Sono previsti, quindi,
i muri sulla strada che va verso Saint-Christophe, i muri a valle,
tutte le passeggiate per gli ammalati, le rampe di accesso, cioè la
sistemazione esterna di tutto il complesso del Beauregard.
Quando abbiamo appaltato la costruzione dell'ospedale Beauregard
mancava ancora il progetto dell'area esterna; ora, appunto, abbiamo
appaltato il completamento della costruzione. L'ammontare delle
opere a base d'asta, come ho detto, è di 2 miliardi e 100 milioni
circa.
Nell'altra voce, quella riguardante le strade, si riferisce alla
strada di accesso tra Aosta e l'ospedale Beauregard. L'attuale
strada è quella che va alla scuola Alpina. Il progetto, invece,
prevede il raddoppio del sottopasso della statale che va verso
Porossan; subito dopo questo sottopasso si prende sulla destra e si
va in parallelo alla statale (è previsto lo sbandamento) verso
Beauregard, con una sezione di 9 m. di carreggiata e 2 m. di
marciapiede. Il costo per quest'opera è di un miliardo e settecento
milioni. Purtroppo oggi le opere stradali e le opere di edilizia
hanno un costo enorme.
Prima di imboccare questo sottopasso, dal Ponte di Pietra, c'è
una doppia strada a senso unico. Riteniamo che nel futuro sia bene
fare un ponte in più sul Buthier perché, altrimenti, ci sarà un
intasamento al Ponte di Pietra, anche perché questa strada dovrà
servire oltre che Porossan tutto Senin, cioè zone in espansione del
Comune di Saint-Christophe, di Aosta e il Beauregard.
Collega Bajocco, per il parcheggio ho detto che abbiamo un
progetto che si può definire esecutivo; il progetto riguarda l'area
tra la palestra del CONI e l'ospedale. Non riteniamo di appaltare
le opere relative al parcheggio adesso, perché creeremmo soltanto
del caos; l'ospedale, come ho già detto, è tutto un cantiere,
quindi non vorremmo creare ulteriori disagi agli ammalati o ai
parenti degli ammalati.
Come avete potuto constatare, abbiamo fatto fare dei sondaggi
nell'area Rizzardi, vicino alla stazione; ora diamo l'incarico per
la progettazione e speriamo in autunno di appaltare i lavori.
Abbiamo eseguito gli scavi su indicazione dell'arch. Mollo e non
abbiamo trovato reperti; quindi, possiamo partire tranquillamente
con la progettazione per due piani di piazzale coperto.
ELENCO B - "Lavori stradali"
Totale lire 16.950.000.000
PRESIDENTE
: Colleghi Consiglieri, qualcuno chiede
chiarimenti?
L'elenco B consiste di tre pagine e mezzo.
Il Consigliere Tonino ha la parola; ne ha facoltà.
TONINO - (PCI):
Una domanda che riguarda la zona
industriale di Pont-SaintMartin e di Donnas. La viabilità di
accesso a questa zona è importante, ma è particolarmente malandata,
per cui chiedo all'Assessore se del problema si è discusso e se ci
sono previsioni in tal senso.
PRESIDENTE
: La parola al Consigliere Bajocco; ne ha
facoltà.
BAJOCCO - (PCI):
Vorrei chiedere all'Assessore un
chiarimento sulla zona di Saint-Marcel. Vedo scritto: "Sistemazione
strada regionale n. 14 in corrispondenza tratto FF.SS.:
150.000.000'.
Mi sembrava che l'Assessore Borbey avesse detto che quanto prima
in accordo con le Ferrovie dello Stato, si dovesse procedere
all'allargamento e al rialzo del ponte di Saint-Marcel. C'è, in tal
senso, una richiesta da parte della popolazione. Penso che questa
cifra serva solo a un piccolo allargamento di strada.
PRESIDENTE
: La parola al Consigliere Carlassare; ne ha
facoltà.
CARLASSARE - (Dem. Prol. - Nuova Sin. ):
Vorrei chiedere,
per quanto riguarda Courmayeur: "Costruzione parcheggi", dove sono
localizzate tali opere e la loro tipologia.
PRESIDENTE
: La parola all'Assessore ai Lavori Pubblici
Borbey per L'elenco B; ne ha facoltà.
BORBEY - (DC):
E' vero che la strada per la zona
industriale Donnas - Pont-Saint-Martin è importante. E' vero,
altresì, che c'è soltanto un progetto esecutivo della strada che va
verso l'ILSSA-VIOLA e Feletti. L'opera ammonta a circa l.
250.000.000, anche perché è compreso il costo di tutta la
recinzione.
Abbiamo chiesto all'amministrazione di Pont-Saint-Martin di
fissare una precisa priorità tra le scuole o le strade. Abbiamo
fatto una scelta secondo la quale l'amministrazione regionale
appalta la ristrutturazione della scuola elementare per un
ammontare di 400e più milioni e l'amministrazione comunale provvede
alle opere relative alle strade.
Per quanto riguarda Saint-Marcel, è vero siamo in fase di
appalto per 150 milioni soltanto per l'allargamento dopo il ponte
e, in modo particolare, per il sottopasso ferroviario dove non
passano i camions e non c'è attualmente l'altezza sufficiente.
Quella è la richiesta più urgente.
L'allargamento del ponte è molto costoso perché il progetto
prevede, prima di tutto, il consolidamento del ponte con
palificazioni. Quindi, non allarghiamo per non peggiorare la
situazione e aumentare il peso se non prima del consolidamento con
la palificazione. Per adesso siamo partiti con questo appalto.
Per Courmayeur il comune ha un progetto per due piazzali a
multipiano: prima di entrare a Courmayeur, uno a destra e uno a
sinistra. Quello a destra è a tre piani sottoterra, dove c'è
l'attuale parcheggio vicino all'albergo ristorante "Le vieux
pommier", l'altro a sinistra è di cinque piani. Certamente sono
opere di un costo enorme, ma sono importantissime poiché in futuro
potrebbero non essere passive. Abbiamo messo una cifra per
verificare se il Comune di Courmayeur può contribuire con una
quota; so che il Comune ha intenzione di chiedere anche alla Cassa
Depositi e Prestiti un finanziamento.
PRESIDENTE
: La parola al Consigliere Bajocco; ne ha
facoltà.
BAJOCCO - (PCI):
Mi ero dimenticato una cosa, Presidente,
che avrei dovuto chiedere prima. So che l'amministrazione comunale
di Champdepraz aveva chiesto per diverse volte la sistemazione
della strada di Chevrères; so che è una strada che può costare
molto, ma c'è anche questo problema: proprio in questo momento si
sta portando avanti il discorso dei parchi regionali, tra cui il
famoso Mont Avio. Vorrei chiedere alla Giunta se si pensa di
programmare la sistemazione anche di quella strada.
Ci siamo recati una volta al Mont Avic e ci siamo resi conto che
è una strada che ha bisogno di un intervento.
Vedo che - e mi va molto bene - per la strada di Valgrisenche
sono previste opere per un miliardo e mezzo come primo tronco; sono
strade che hanno dei costi enormi, ma devono essere prese in
considerazione.
Chiedo al Presidente della Giunta (poiché lui proviene, per la
sua parentela, da Arnad) se non ritiene di fare qualcosa per la
strada che ho indicato.
PRESIDENTE
: La parola al Consigliere Minuzzo; ne ha
facoltà.
MINUZZO - (PSDI):
Chiedo all'Assessore cosa intende fare
la regione per risolvere la questione di via Parigi, tenuto conto e
considerato che l'Assessore ai Lavori Pubblici del Comune di Aosta
Chiofalo ha assicurato la costruzione del sottopasso, tant'è che ha
già fatto predisporre dei progetti per tale opera e che in
dichiarazioni pubbliche ha assicurato questa costruzione.
Tra l'altro, qualche tempo fa, l'Assessore e il Sindaco avevano
detto che non avrebbero avuto fondi a disposizione per fare
quest'opera e che avrebbero chiesto un intervento regionale.
Ecco, io volevo chiedere all'Assessore se vi era la possibilità,
in questo piano lavori, di proporre l'inserimento anche di
quest'opera e se è stata già presentata la richiesta da parte del
Comune di Aosta per evitare, poi, una volta predisposti i progetti,
che tutto si areni per il fatto che non ci sono i fondi a
disposizione.
PRESIDENTE
: Nessun altro chiede la parola sull'elenco
B?
La parola, per la conclusione definitiva, all'Assessore Borbey;
ne ha facoltà.
BORBEY - (DC):
La strada di Chevrères è comunale e, in
effetti, è una strada che presenta problemi enormi, e non si sa
neppure come poterla sistemare.
Il comune, dato che è una strada comunale, si assumerà
l'esecuzione della progettazione di massima.
Non è vero che per il piano dei lavori l'Assessore non ha
sentito nessun sindaco. Con Champdepraz abbiamo concordato il
completamento dell'acquedotto di Chevrères perché tendenzialmente
ci siamo orientati per il completare delle opere che avevamo già
appaltato.
Il Comune di Champdepraz, detto francamente, è un comune che non
ha molte frazioni. Per il capoluogo, quindi, le fognature, gli
acquedotti e la viabilità sono sufficienti. A monte del capoluogo
la zona, per adesso, è una zona di malghe; la strada, per loro, ha
uno sbocco in prospettiva. Si tenga presente che il comune, con la
legge di decentramento, disporrà di oltre 300 milioni, soltanto per
le opere pubbliche.
Quando il Comune di Champdepraz, con un progetto esecutivo di
massima, comincerà a fare un discorso serio su questa strada,
dichiarerà che questa strada viene considerata prioritaria e
stanzierà fondi propri, allora ritengo che l'amministrazione
regionale prenderà in considerazione l'opportunità di un intervento
concreto perché da solo il comune non potrà sostenere l'onere.
Lo stesso discorso vale per via Parigi ad Aosta; Aosta, con la
legge di decentramento, disporrà per le opere pubbliche di L.
2.200.000.000.
Per quanto concerne il sottopasso faccio presente che si è
svolta una riunione cui hanno partecipato il Sindaco e l'Assessore
Chiofalo, il Presidente della Giunta regionale e il sottoscritto.
Ci è stato riferito che è in preparazione il progetto esecutivo;
non so quant'è il costo dell'opera, però il Comune di Aosta ha
un'assegnazione di L. 2.200.000.000. L'amministrazione comunale
deve dimostrare di considerare prioritaria via Parigi: sono
convinto che in tal modo il collega Chiofalo impiegherà per
quest'opera i fondi del decentramento.
ELENCO C
"Lavori di pavimentazione in conglomerati bituminosi"
Totale lire 1.825.000.000
PRESIDENTE
: Qualcuno intende prendere la parola
sull'elenco C? Strade comunali, strade correnti in comuni di alta
valle, media valle, bassa valle.
ELENCO D - "Acquedotti"
Totale Lire 1.840.000.000
PRESIDENTE
: Ci sono Consiglieri che chiedono la parola
sugli acquedotti?
ELENCO E - "Fognature"
Totale Lire 3.230.000.000
PRESIDENTE
: Nessuno chiede la parola?
ELENCO F - "Cimiteri"
Totale Lire 400.000.000
PRESIDENTE
: Nessuno chiede la parola?
ELENCO G
"Edifici pubblica istruzione"
Totale Lire 19.060.000.000
PRESIDENTE
: Qualcuno chiede la parola?
ELENCO H
"Opere di manutenzione straordinaria di stabili adibiti ad
uso scolastico"
Totale Lire 2.430.000.000
PRESIDENTE
: La parola al Consigliere Tonino; ne ha
faooltà.
TONINO - (PCI):
Vorrei precisare che l'Istituto Tecnico
per Geometri "Saint-Benin" è ad Aosta e non a
Pont-Saint-Martin.
PRESIDENTE
: La parola all'Assessore ai Lavori Pubblici
Borbey; ne ha faooltà.
BORBEY - (DC):
Ha ragione Tonino, per una volta.
ELENCO I
"Spese per la sistemazione e manutenzione straordinaria di
locali ed uffici nonché per l'installazione di impianti"
Totale Lire 1.360.000.000
PRESIDENTE
: La parola al Consigliere Carlassare; ne ha
facoltà.
CARLASSARE - (Dem. Prol. - Nuova Sin. ):
Chiedo come mai
l'hôtel Jockey richiede già una manutenzione straordinaria.
PRESIDENTE
: La parola al Consigliere Bajocco; ne ha
facoltà.
BAJOCCO - (PCI):
Questa mattina si parlava della Casa del
Popolo; qui c'è scritto "ex Casa Littoria", invece mi farebbe
piacere vedere scritto ex Casa del Popolo. Vorrei che questo fosse
il termine da usare per l'ex Casa del Popolo, perché la Casa
Littoria è cosa passata.
PRESIDENTE
: Sull'elenco I, la parola all'Assessore ai
Lavori Pubblici Borbey; ne ha facoltà.
BORBEY - (DC):
Debbo dire onestamente che l'hôtel Jockey
non ha bisogno di manutenzione, per adesso; è un programma
biennale, speriamo che il geometra Charrier non abbia previsto di
dover fare una spesa del genere. Adesso tutto funziona a
perfezione. Francamente in quest'anno, in cui mi auguro di rimanere
all'Assessorato dei Lavori Pubblici, non ho intenzione di fare
delle modifiche per farmi il salotto. Ce l'ho già!
ELENCO L
"Spese di lavori di sistemazione e manutenzione straordinaria
a beni immobili di proprietà non adibiti ad uffici ed alle aree
attigue agli stabili di proprietà regionale"
Totale Lire 2.760.000.000
PRESIDENTE
: C'è qualcuno che chiede la parola sull'elenco
L?
ELENCO M - "Edifici pubblici"
Totale Lire 3.060.000.000
PRESIDENTE
: Qualcuno chiede la parola sull'elenco M?
ELENCO N
"Interventi nei settori industriali"
Totale Lire 3.190.000.000
PRESIDENTE
: La parola al Consigliere Mafrica; ne ha
faooltà.
MAFRICA - (PCI):
Chiedo che cosa si vuole fare con il
fabbricato dell'ex Montedison per il quale si prevede un impiego di
L. 700.000.000
PRESIDENTE
: La parola al Consigliere Carlassare; ne ha
facoltà.
CARLASSARE - (Dem. Prol. - Nuova Sin. ):
Mi riferisco al
"completamento stabilimento Rossignol". Si tratta di un nuovo
investimento o del vecchio stanziamento ancora da pagare? Spero che
si tratti di un altro miliardo!
PRESIDENTE
: La parola al Consigliere Bajocco; ne ha
facoltà.
BAJOCCO - (PCI):
Desidero chiedere un chiarimento sul
problema di Cogne: al CO.FAR.CO. sono stati stanziate Lire
940.000.000. Vorrei sapere se questi sono fondi relativi alla
perizia o sono fondi che dobbiamo pagare per altri macchinari e
altre strutture, perché mi sembra che di soldi, per questa
fabbrichetta, ne abbiamo già spesi molti.
PRESIDENTE
: La parola all'Assessore ai Lavori Pubblici
Borbey; ne ha facoltà.
BORBEY - (DC):
Per la Rossignol e la CO.FAR.CO. si tratta
di perizie già approvate, per le quali abbiamo rinviato ad un
successivo provvedimento il relativo finanziamento.
Per quanto riguarda l'ex Montedison a Saint-Marcel, l'opera è
relativa al fabbricato basso che fiancheggia la strada regionale
dove andrà la CO.IN.OP. ma non è prevista l'erogazione di fondi
regionali. Per gli altri due terzi del fabbricato, l'Assessorato
dell'Industria e Commercio e la Presidenza della Giunta stanno
predisponendo una convenzione con una ditta di Genova che produce
prefabbricati, che si impegna ad assumere 23 persone, e con una
ditta di carpenteria metallica, che sarà ubicata nella parte a
levante. Questa convenzione riguarda un terzo dell'importo.
ELENCO 0
"Interventi di regimazione idraulica sui corsi d'acqua e
sistemazione frane"
Totale Lire 8.410.000.000
PRESIDENTE
: La parola al Consigliere Bajocco; ne ha
facoltà.
BAJOCCO - (PCI):
Vorrei solo ricordare, a proposito della
"sistemazione frana della collina Gotrau, Collignon" cioè quella
famosa strada che collega Arpuilles con la zona di Pléod che
l'Assessore aveva affermato che avrebbe fatto sistemare questa
strada almeno un anno e mezzo fa. A tutt'oggi non è stato ancora
fatto niente e la strada è una raccolta di immondizie. Quella
strada è di grande utilità per chi ha del terreno da colture in
quella zona oggi è pericoloso percorrerla, tanto che si è costretti
a scendere ad Aosta e a risalire dall'ospedale per poter andare ad
Arpuilles. Io vorrei mettere in evidenza questo aspetto: con pochi
soldi quella strada può essere messa a posto.
PRESIDENTE
: La parola al Consigliere Carlassare; ne ha
facoltà.
CARLASSARE - (Dem. Prol. - Nuova Sin. ):
Vorrei chiedere,
per Antey-Saint-André "sistemazione frana sovrastante l'abitato di
Fiernaz", se i 300 milioni sono frutto di un progetto definitivo di
sistemazione della frana, se è stato fatto uno studio in questo
senso, o se si tratta di un'opera ancora provvisoria per bloccare i
danni.
PRESIDENTE
: La parola all'Assessore ai Lavori Pubblici
Borbey; ne ha facoltà.
BORBEY - (DC):
In riferimento a quanto ha detto il
Consigliere Bajocco, accetto la critica perché è giusta; ritengo
che durante l'anno verrà eseguito quel lavoro. Anzi, spero di poter
impiantare il cantiere di lavoro al più presto; dobbiamo fare
un'opera di raccolta di acque perché la zona non è delle più facili
ed è abbastanza pericolosa: se si buttano giù delle pietre non si
sentono quando arrivano in fondo perché ci sono dei buchi non
indifferenti.
Abbiamo chiesto ancora una consulenza al geologo Caquinod. In
ogni modo, la critica è giusta, quindi provvederemo.
Per quanto concerne, invece, Fiernaz i fondi qui indicati sono
da aggiungere ai 150 milioni che abbiamo già speso. Sono opere
definitive, fatte in base ad un progetto dell'Ing. Perazzone con la
consulenza del geologo Caquinod.
Le opere consistono in grosse valli, con sotto delle scogliere,
affinché il terreno non slitti verso l'abitato a protezione dello
stesso. Sono viabili, quindi si può entrare con i camions per
portare via anche del materiale. A monte, dove la roccia è molto
sfaldata e molto spaccata, si possono fare delle iniezioni di
cemento per evitare che con le intemperie atmosferiche entri
dell'acqua o del gelo.
Manca un altro lavoro, previsto dall'Ing. Perazzone, che
consiste nel togliere a monte, appena sotto, dove si verifica la
caduta dei massi, due sorgenti, perché quest'acqua provoca delle
frane. Adesso, però, quel lavoro non può essere eseguito perché
nessuno può andare in quella zona in quanto è pericolosa.
ELENCO P - "Opere paravalanghe"
Totale Lire 12.476.000.000
ELENCO Q - "Cantieri di lavoro"
Totale Lire 2.090.000.000
ELENCO R - "Cantieri in economia"
Totale Lire 3.000.000.000
ELENCO S
"Maggiori spese contributi per revisione prezzi contrattuali
ai sensi delle leggi in vigore; maggiori spese in applicazione
dell'imposta sul valore aggiunto; maggiori spese per finanziamento
eventuali appalti in aumento"
Totale Lire 2.700.000.000
PRESIDENTE
: Nessuno chiede la parola?
Allora, terminato l'esame dettagliato degli elenchi, il
Consiglio, prima del voto, è, se lo ritiene, chiamato a fare le
dichiarazioni di voto.
La parola al Consigliere Tonino per la dichiarazione di voto; ne
ha facoltà.
TONINO - (PCI):
Dichiaro l'astensione del gruppo
comunista. Voglio brevemente indicare i motivi di tale voto, senza
riprendere alcuni temi generali che restano di convinzione nostra e
che ho illustrato nel primo intervento.
Credo sia sintomatico che il dibattito in Consiglio su questo
piano dei lavori sia stato praticamente inesistente, si sia
ridotto, cioè, ad un dialogo tra l'opposizione e l'Assessore, senza
altri coinvolgimenti. Si discute molto di più quando affrontiamo
problemi quali gli chalet del sud, oppure il risanamento del
bestiame, anche se l'importo dell'intervento regionale è
decisamente inferiore.
Qui si tratta di spendere ben 90 miliardi per interventi
significativi nella regione. Ma, credo che l'appiattimento del
dibattito, che è tipico di questo Consiglio da un po' di tempo a
questa parte, sia dovuto anche all'impossibilità di discutere,
assieme agli elenchi, anche le scelte, le politiche che questa
maggioranza adotta nel campo della difesa del suolo, nel campo del
territorio, nel campo della scuola e così via. Questa è una
sensazione di malessere che credo sia sentita, anche se non
esplicitata, da molti colleghi.
Ho detto prima che molte opere comprese in questo elenco sono
importanti e necessarie. Ci preoccupa, però, una osservazione che
hanno fatto l'Assessore e altri Consiglieri che riguarda la
possibilità effettiva di spendere quello che è previsto nel
bilancio per questo piano.
Noi non vorremmo che si ripetessero le esperienze del passato
per cui il programma indica delle grosse previsioni e queste, poi,
si realizzano a metà: in tal modo si vanificherebbe la decisione
del Consiglio perché, siccome quella che ci apprestiamo a dare oggi
è una licenza di libero appalto alla Giunta e nessun atto relativo
a queste opere ritorna al Consiglio, se già c'è l'intenzione di non
realizzarlo, significa che la scelta reale sulle opere che si fanno
spetta alla Giunta.
In questo elenco ci sono 228 opere. C'è un po' tutto: le opere
che si possono realizzare, quelle mancanti dei progetti; non è
stata data neanche l'indicazione verso i comuni che devono
predisporre i progetti. Il rischio che corriamo è che sia la Giunta
a decidere quello che si deve fare o non si deve fare. In questo
senso la delega che oggi ci apprestiamo a dare alla Giunta è troppo
ampia; è una delega che, tra l'altro, si basa su una scelta del
Consiglio mancante di elementi sufficienti.
Restiamo convinti, lo abbiamo detto prima (ma rispondo ad
un'osservazione che ha fatto l'Assessore), che non è affatto vero,
o comunque probabile, che un decentramento che coinvolgesse le
comunità montane avrebbe portato, inevitabilmente ad una incapacità
di spesa. E' vero che già di fronte al decentramento comunale ci
sono alcuni comuni che chiedono alla regione di appaltare le opere
perché hanno carenze strutturali, però, è anche vero, per quello
che ho visto io, che in alcuni comuni c'è un entusiasmo positivo,
che c'è una voglia di fare. Questo entusiasmo, questa voglia di
fare, probabilmente, ci sarebbero anche a livello di comunità
montana se dessimo a questi organismi qualche funzione, invece, lì,
c'è l'atteggiamento opposto di frustrazione, sensazione chiara e di
evidente inutilità. Se questo entusiasmo si trasferisce anche in
una chiara volontà di intervento, credo che l'efficienza, alla
fine, sarebbe garantita.
Questo piano, ha detto l'Assessore, è stato fatto al novanta per
cento dai tecnici, e questo è un fatto che ci rassicura da un certo
punto di vista, perché se lo avesse fatto tutto la Giunta, guai a
noi!
Noi ci auguriamo che i tecnici abbiano seguito le esigenze
reali, conoscendo la situazione, e abbiano seguito quelle che sono,
nelle varie zone della nostra regione, le esigenze di carattere
prioritario. Ripeto, noi ci asteniamo per le ragioni che ho
enunciato prima. Ci sono opere importanti che vanno realizzate:
faremo di tutto per controllare perché siano realizzate tutte,
presto e bene. Tuttavia, il metodo e le modalità seguite per arriva
re a queste scelte, la mancanza, dietro, di un progetto più
complessivo che almeno in questo Consiglio non è mai stato
spiegato, sono gli aspetti negativi di questo piano.
PRESIDENTE
: La parola al Consigliere Voyat; ne ha
facoltà.
VOYAT - (UV):
Noi siamo favorevoli e soddisfatti di
questo piano lavori, non solo per la consistente cifra che è
prevista, ma evidentemente anche per le scelte che sono state fatte
dalla maggioranza. L'opposizione può dire quello che vuole, perché
se non interviene la maggioranza, non è detto che la maggioranza
non sia d'accordo, oppure che debba intervenire per forza, in
quanto ritengo che non sia il caso di ripetersi ogni volta, in
aula, in ogni consesso, su cose già dette.
Riteniamo che quando la Giunta, o l'Assessore, interviene,
intervenga anche a nome della maggioranza e, pertanto, non c'è
bisogno di ridiscutere tra opposizione e maggioranza per le scelte
fatte dalla maggioranza e dalla Giunta.
Ci auguriamo solo che i lavori previsti da questo piano dei
lavori vengano appaltati al più presto e che, pertanto, queste
cifre siano più consistenti al momento dell'appalto in quanto, se
si perde del tempo, evidentemente, la svalutazione ci farebbe
perdere denaro.
Questo piano dei lavori riteniamo che sia un ulteriore aiuto
offerto ai comuni, dopo le due leggi presentate negli ultimi
Consigli sulla ripartizione finanziaria ai comuni.
Pertanto, noi speriamo che, al più presto, possano essere
appaltate queste opere e che tutto il quadro degli interventi si
svolga nel migliore dei modi.
PRESIDENTE
: Le parole al Consigliere Carlassare; ne ha
facoltà.
CARLASSARE - (Dem. Prol. - Nuova Sin. ):
Io apprendo, e
la cosa mi soddisfa moltissimo, che la maggioranza è spesso e
volentieri d'accordo con la Giunta. Noi non ci eravamo accorti di
questo fatto!
Siamo in Consiglio solo per figura, evidentemente, in quanto,
visto e considerato che la discussione è già avvenuta a livello di
Giunta e la maggioranza è d'accordo con la Giunta, noi, essendo in
minoranza, possiamo anche andare a prenderci il caffé!
Questa è una strana impostazione del rapporto democratico! Il
dibattito dovrebbe portare ad un miglioramento dei provvedimenti
legislativi e degli atti, che hanno la caratteristica di essere
esecutivi, e di certe opere di massimo interesse pubblico. E'
utile, a nostro avviso, una maggiore disponibilità a cogliere
quelli che possono essere critiche o suggerimenti dei
Consiglieri.
Per esempio, il Consigliere Berti, che non fa parte della
maggioranza e non fa neanche parte dell'opposizione, potrebbe dare
dei suggerimenti utili, senza che questo significhi un cedimento
sul piano politico da parte della Giunta e della maggioranza.
Abitualmente il Presidente Andrione dice: "Noi abbiamo deciso.
Voi dite quello che volete." Analoghe dichiarazioni adesso ha fatto
il Consigliere Voyat "Loro hanno deciso e noi siamo d'accordo. Voi
dite quello che volete."
A parte questo, il problema di fondo, secondo me, è che la
mancanza di un'impostazione programmatica, di una riflessione
programmatica, è molto più apparente che reale. In effetti, questi
notevoli investimenti, 90 miliardi, che prima di fine anno
probabilmente saranno aumentati, da come ha detto l'Assessore e che
dovrebbero coordinarsi con gli altri 40 miliardi previsti per il
decentramento ai Comuni, comportano interventi in certe situazioni
dove la scelta è presto fatta.
Quando cade una frana bisogna, in qualche modo, intervenire, e
nessuno lo mette in discussione. Semmai c'è da chiedersi, come nel
caso delle valanghe di Cervinia, se prima della costruzione del
ponte non era meglio accertarsi se c'era il fiume. In effetti, noi
abbiamo avuto uno sviluppo edilizio abnorme in una zona che, con un
po' di prudenza, si poteva ritenere pericolosa, perché le valanghe
cadono da secoli spesso e volentieri. Io ritengo che non si possa
dire alla gente di andar via di casa, per cui, prima che avvenga
una tragedia, è necessario intervenire.
Ci sono delle opere - faccio riferimento in particolare alle
strade - che possono determinare e determinano uno sviluppo del
territorio di un certo tipo piuttosto che di un altro. Mi pare che
la scelta fatta sia quella di mantenere il tipo di sviluppo del
territorio che abbiamo in questo momento in Valle d'Aosta, per cui
vengono, in ultima analisi, favorite le località già privilegiate,
cioè toccate dallo sviluppo turistico, mentre mi pare che ci sia
scarsa volontà di approntare opere e servizi che facilitino, anche
se non obbligatoriamente, un tipo di sviluppo territoriale di tipo
alternativo a quello attuale, che vede concentrate in poche
località privilegiate la circolazione del denaro, del flusso
turistico, delle idee, se vogliamo, mentre le altre zone vengono
messe da una parte.
Io avevo in mente tutta una serie di investimenti, per quanto
riguarda le strade, che potrebbe determinare il decentramento dello
sviluppo economico e sociale nel territorio, anche in fondo
valle.
Questa è la critica di fondo che io esprimo su questo piano. Per
questo motivo io voterò contro, cosa scontata anche questa, non è
una novità. Ribadisco la mia critica di fondo che non vuole entrare
nel merito di tutta una serie di investimenti, che indubbiamente
sono necessari, ma che si indirizza sulle modalità e sul tipo di
impostazione di questi investimenti e, soprattutto,
sull'impossibilità reale da parte dei Consiglieri, specialmente
d'opposizione - quelli della maggioranza probabilmente conoscono
molto di più tutta quella documentazione a cui ha fatto cenno prima
l'Assessore - di esprimere un giudizio di merito sul piano.
Per questo motivo, io ribadisco il mio voto contrario a tutto il
provvedimento.
PRESIDENTE
: Colleghi Consiglieri, siete chiamati a votare
con voto palese, con un'unica votazione, sui punti 1, 2 e 3 del
dispositivo comprendente il programma lavori di cui abbiamo letto
gli elenchi; siete inoltre chiamati, sempre per votazione palese, a
pronunciarvi sull'oggetto n. 254.
ESITO DELLA VOTAZIONE
Presenti: 31; votanti: 24; astenuti: 7 (Bajocco, Carral, Cout,
Dolchi, Mafrica, Péaquin, Tonino); favorevoli: 23; contrari: i
Il Consiglio approva.
