Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 1684 del 29 novembre 2000 - Resoconto
OGGETTO N. 1684/XI Attivazione di un servizio di guardia
attiva notturna presso il Dipartimento di Patologia clinica
dell'Ospedale di Aosta. (Interpellanza)
Interpellanza Premesso che:
- nel Dipartimento di Patologia Clinica non vi è una guardia
attiva notturna e che le molteplici emergenze notturne sono gestite
attraverso turni di pronta reperibilità;
- a seguito della forte consistenza delle chiamate notturne
l’A.S.L. ha deliberato in data 13.12.1999
l’istituzione sperimentale per quattro mesi il turno
di guardia attiva notturna, "mantenendo inalterati i turni di
pronta disponibilità";
- nel gennaio u.s. l’Assessore alla Sanità nel
rispondere ad un’interpellanza del gruppo di Forza
Italia sull’argomento conveniva
sull’esigenza di tale sperimentazione;
Rilevato che:
- ad oggi, pur persistendo in tutta la loro gravità i problemi
di cui in premessa, non si è ancora avviata la sperimentazione
della guardia attiva notturna;
- a maggio in alternativa a tale ipotesi sperimentale era stato
previsto il trasferimento - peraltro non attuato - del settore
Emocoagulazione dal Centro Trasfusionale al Laboratorio;
i sottoscritti Consiglieri regionali
Interpellano
l’Assessore alla Sanità per sapere:
1) quali siano i motivi dei continui rinvii
dell’attivazione della guardia attiva notturna e
quando partirà tale sperimentazione;
2) se sia ancora attuale l’ipotesi di
trasferimento, presso il laboratorio, del settore
dell’Emocoagulazione;
3) se ritenga le ipotesi della guardia attiva e del
trasferimento tra loro alternative e quale più utile per
l’efficienza del servizio.
F.to: Frassy - Tibaldi - Lattanzi
PresidenteLa parola al Consigliere Frassy.
Frassy (FI)
Assessore, questo è un argomento datato sia
per quello che è l'oggetto dell'interpellanza sia per quanto
riguarda la sua discussione in Consiglio regionale. Datato perché
il problema della Patologia clinica riguarda una questione che si
trascina ormai da parecchi anni; sappiamo che non vi è la
cosiddetta "guardia attiva notturna", ossia non c'è un turno
previsto nel periodo della notte, ma vi è praticamente la
cosiddetta "disponibilità-reperibilità". Situazioni, ritengo
oggettive, che erano state valutate dall'USL, avevano portato ad
ipotizzare nel dicembre 1999 l'istituzione in via sperimentale
della guardia notturna.
Aveva affrontato l'argomento a gennaio di quest'anno, in quanto
eravamo un po' perplessi e preoccupati sulle tempistiche di questa
sperimentazione, perché da alcune voci che giravano nell'ambiente
ospedaliero, sembrava che questa sperimentazione avesse più di un
problema ad essere effettuata. La sperimentazione era prevista per
un periodo di 4 mesi, a gennaio l'Assessore ci aveva risposto che
era necessario un periodo analogo per poter avviare la
sperimentazione, la quale sarebbe entrata in vigore probabilmente
verso aprile, e comunque nella tarda primavera.
Ci troviamo invece alle porte dell'inverno e di sperimentazione
non si è assolutamente parlato, e oltre a non averne parlato
ovviamente non si è neppure avviato il progetto previsto dalla
delibera citata.
Le domande che poniamo sono per capire il perché la
sperimentazione non è stata avviata, e per sapere se i continui
rinvii della sperimentazione possono essere dovuti ad un'ipotesi
forse, alternativa all'istituzione della guardia, seppur
sperimentale, notturna. L'ipotesi alternativa parrebbe essere il
trasferimento presso il laboratorio del settore
dell'emocoagulazione; ipotesi peraltro bloccata al momento stesso
in cui doveva concretizzarsi.
Considerato che questo problema permane ormai da parecchi anni e
che riguarda i dipendenti per il tour de force che devono sostenere
nel prestarsi a questo tipo di reperibilità, ma che comunque
riguarda anche l'utenza, il cittadino che fruisce di questo
servizio, pensiamo che non possa essere rimandato "sine die" nella
sua risoluzione. Vorremmo capire come scriviamo nell'interpellanza
quali ipotesi si stanno facendo per risolvere il problema e quali
sono i motivi di questi continui rinvii.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Condivido le perplessità manifestate dal
Consigliere Frassy, tant'è che sono intervenuto personalmente
durante l'estate scorsa per capire perché non veniva data soluzione
a questo problema, sono stato anche più volte interessato da medici
del reparto del Centro trasfusionale.
È un tema datato, è un tema delicatissimo dal punto di vista
medico-legale, tema che si è complicato per difficoltà di rapporti
interpersonali, per usare un termine eufemistico, fra i medici del
Centro trasfusionale e il Primario, fra quest'ultimo e il collega
del Laboratorio di analisi, e tralascio altre miserie umane che
purtroppo sono un po' la regola di questo grosso sistema che è
l'Ospedale.
Ma l'USL che ho interpellato mi dice che:
"la sperimentazione
oggetto della delibera n. 2733 del 13 dicembre 1999 non aveva
definito quale fosse la guardia da attivare (solo medica, medica e
dei laureati non medici, con i tecnici del laboratorio o solo dei
tecnici). La definizione di quanto sopra comportava ovviamente una
diversa scelta operativa, sia in ordine alle risorse impiegate
(l'istituzione di un turno di guardia H 24 impegna 6 persone e
l'organico della figura professionale impiegata deve essere
adeguato alle necessità). Sia in ordine ad aspetti medico-legali
concernenti la definizione di "risultato" e "referto" analitico e
la correlata fattibilità delle prestazioni analitiche da parte
delle diverse figure professionali (il risultato è di competenza
del tecnico, mentre il referto compete sempre ad un medico
patologo, clinico e talora ai laureati non medici)".
Aggiungo per inciso che la deliberazione citata al punto 2
stabiliva che
"le modalità organizzative del Servizio di guardia
attiva notturna sarebbero state definite dal Coordinatore del
Dipartimento, sentiti i responsabili delle unità budgetarie
interessate"
e al punto 6 della delibera stessa si diceva:
"di stabilire che la data di attivazione del Servizio di guardia
attiva notturna sarà comunicata dal Coordinatore del Dipartimento
di Patologia Clinica alla Direzione di area ospedaliera e all'Unità
budgetaria Amministrazione del personale".
Per intendersi, all'epoca il Coordinatore era il dott. Bordone,
Primario di Laboratorio di analisi. Pertanto la delibera dava delle
indicazioni di tipo generale, ma come abbiamo visto non
chiarissime, e rimandava la questione giustamente al Dipartimento
che avrebbe dovuto definire quali professionalità avrebbero
partecipato alla guardia.
Riprendo il testo dell'USL, la quale scrive che:
"poiché
nell'ambito dei componenti il dipartimento esistevano al riguardo
pareri discordanti sui punti sopracitati, la Direzione sanitaria
dell'USL ed ospedaliera ha provveduto, a partire da luglio corrente
anno, a sentire i pareri dei responsabili delle unità budgetarie
coinvolte e ad esaminare la documentazione scientifica, medico
legale e giuridica, nonché le direttive adottate in altre regioni
italiane: Piemonte, Lombardia, Veneto.
La Direzione ha quindi assunto la determinazione: 1) di
sperimentare un'attività di guardia attiva dei tecnici di
laboratorio con supporto di pronta disponibilità medica; 2) di
demandare al direttivo del Dipartimento di Patologia clinica
l'individuazione analitica degli esami di laboratorio finalizzati
ad ottenere il semplice risultato analitico e l'individuazione di
quelli per i quali è necessaria la refertazione del medico?"
(compito molto delicato).
"?Attualmente la Direzione ha provveduto, di intesa con i
responsabili dell'unità budgetaria afferenti al Dipartimento e
sentite le rappresentanze dei tecnici, a quantificare il numero
stesso dei tecnici necessari per trasferire mediante selezioni
interne due tecnici dal Centro trasfusionale al Laboratorio di
analisi. È verosimile che tali procedure di trasferimento vengano
terminate entro dicembre del corrente anno.
Sebbene una volta effettuati i trasferimenti sarà già possibile
identificare una diversa dipendenza gerarchica del personale
trasferito, si potrà effettivamente modificare l'assetto
organizzativo vero e proprio solo dopo idoneo periodo di formazione
del personale stesso, periodo più o meno lungo a seconda delle
competenze in possesso da parte dei tecnici trasferiti. È
prevedibile che qualora opti per il trasferimento personale già
addestrato per l'attività di base, il periodo di addestramento
necessario possa essere limitato a due o tre mesi, mentre se il
trasferimento riguardasse personale tecnico di recente impiego e
non ancora idoneamente addestrato, tale periodo vada allungato di
uno o due mesi (l'idoneità lavorativa autonoma sarà attestata dal
responsabile dell'unità budgetaria di laboratorio).
Concludendo tale punto, si può ipotizzare come inizio
dell'attività propedeutica alla guardia dicembre e come effettivo
inizio dell'attività di guardia il periodo compreso fra marzo e
giugno 2001".
Rispetto al punto 2,
"durante l'estate scorsa il Responsabile
del Centro Trasfusionale ha revocato il proprio assenso al
trasferimento. La Direzione sanitaria ha quindi provveduto a
sentire le motivazioni di tale scelta e a riproporre il
trasferimento stesso. Le determinazioni conclusive assunte dalla
Direzione, condivise con il Responsabile del Centro, sono quindi di
trasferire l'attività e il personale correlato (due tecnici di
laboratorio e un medico e un biologo)",
con le modalità e i
tempi che ho citato prima.
Rispetto al punto 3 dell'interpellanza, la Direzione dell'USL mi
dice che:
"se si comprende bene il senso della domanda, pare
agevole evidenziare che la guardia attiva, così come sopra
identificata, e il trasferimento dell'attività di emocoagulazione
non sono alternative, (né vi è evidenza che mai siano state tali)
bensì necessarie entrambe per ottenere il risultato voluto
(effettuazione unitaria e contestuale degli esami di laboratorio,
ivi compresi quelli concernenti lo studio della coagulazione H 24,
senza ricorrere routinariamente più volte ogni notte all'istituto
della pronta disponibilità)".
Concludo dicendo che la vicenda, come ho detto in premessa, non
è di facile soluzione perché in tutta Italia, da sempre, per
consuetudine, le analisi di laboratorio venivano e vengono siglate
dai tecnici di laboratorio, senza per questo conferire agli stessi
valenza di referto perché così non potrebbe essere, referto che
viene validato la mattina all'inizio del servizio da parte del
medico di turno; in Valle d'Aosta, da una certa data in poi, questo
non è stato più possibile per prese di posizione che sono
intervenute.
Si è passati alla fase assurda di una chiamata costante dei
medici del Centro trasfusionale per tutta la notte, dopo di che si
è tentato di risolvere il problema con queste soluzioni.
Ritengo che il trasferimento del settore dell'emocoagulazione al
Laboratorio di analisi sia opportuno, anche se è abbastanza
singolare il fatto che il Centro trasfusionale non effettui più
queste prestazioni. Comunque ricordiamoci che è stato istituito il
dipartimento con questa serie di finalità: razionalizzare
l'utilizzo delle risorse umane e delle risorse finanziarie fra i
tre centri, il Centro trasfusionale, il Laboratorio di analisi e il
Dipartimento della Microbiologia di via Guido Rey, e il fatto di
razionalizzare l'uso delle risorse sia umane che finanziarie
sicuramente migliorerà l'organizzazione del lavoro.
Di certo c'è che il trasferimento dei due tecnici, del medico e
del biologo, trasferimento che veniva rifiutato in prima battuta,
si rende assolutamente necessario; io ho insistito sul fatto che
prima di intraprendere qualunque iniziativa e di definire la
questione, si facesse un'attenta analisi dei carichi di lavoro dei
tre laboratori di analisi, perché se trasferisco un'attività, i
casi sono due: o l'attività precedentemente svolta veniva svolta
con personale in esubero, oppure devo trasferire anche il personale
conseguente. La decisione è ormai accolta e mi pare che sia un
punto di partenza importante.
Sui tempi di certo c'è che non si può improvvisare, perché
pensiamo cosa può significare dare in mano ad un tecnico di
laboratorio non addestrato l'esame del sangue dei donatori
dell'AVIS senza le opportune verifiche, per cui la professionalità
sicuramente va privilegiata rispetto a qualunque altro tema.
Presidente
La parola al Consigliere Frassy.
Frassy (FI)
Prendiamo atto con soddisfazione che
l'Assessore condivide le nostre preoccupazioni.
Ciò detto, non possiamo non ribadire le preoccupazioni alla luce
di quelle che sono le tempistiche che l'Assessore ha delineato.
Paradossalmente è passato un anno invano, eravamo a gennaio a
discutere di questa vicenda con l'auspicio che a marzo-aprile
avvenisse l'istituzione del Servizio di guardia medica; ci troviamo
a fine novembre a discutere nuovamente di questo fatto con
l'auspicio che fra marzo e giugno 2001 venga effettivamente
istituito il Servizio di guardia attiva notturna. Un anno è passato
ed è passato invano!
Il fatto poi che l'Assessore riconosca che questa vicenda è
stata rallentata, se vogliamo usare un eufemismo, da quelle che lui
ha definito "miserie umane" o situazioni interpersonali fra i vari
responsabili delle singole unità budgetarie, più che una
giustificazione o un'attenuante penso che sia un'aggravante.
Se la sanità valdostana è prigioniera delle "miserie umane",
penso che abbiamo qualche problema in più da risolvere rispetto ai
tanti che la sanità già ci chiede di risolvere!
Auspichiamo che quanto l'Assessore ha detto trovi
concretizzazione, anche perché altrimenti bisognerà trovare una via
diversa per far sì che questa situazione trovi le giuste
soluzioni.
La riflessione sulla professionalità, è fuor di dubbio, è
sottoscritta e condivisa da noi tutti; ma proprio perché
sottoscritta e condivisa da noi tutti è data per scontata, nel
senso che nessuno di noi si potrebbe sognare di mettere in piedi un
qualsiasi meccanismo soprattutto nella sanità, al di fuori di
quelli che sono i livelli di professionalità minima. Però è
evidente che la professionalità in questo caso non è la motivazione
del rallentamento dell'intera operazione.
Auspichiamo che i trasferimenti, a cui faceva riferimento
l'Assessore, diventino operativi anche questi nelle tempistiche che
sono state delineate e a questo punto aspettiamo che i fatti
abbiano il loro corso.
Invitiamo l'Assessore a sensibilizzare comunque la Direzione
dell'USL.
L'esigenza della guardia notturna è dettata sia a salvaguardia
della professionalità sia da tutela dell'utente finale; temiamo che
il perdurare di questa situazione possa, alla lunga, avere anche
dei riflessi negativi sulla qualità del servizio.
