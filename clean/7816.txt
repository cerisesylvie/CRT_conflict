Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2216 del 24 settembre 1986 - Resoconto
OGGETTO N. 2216/VIII - ACQUISIZIONE DELL'AREA INDUSTRIALE
ILSSA-VIOLA DI PONT-SAINT-MARTIN E RICERCA DI NUOVE ATTIVITÀ
LAVORATIVE DA INSEDIARE NELLA ZONA. (Interpellanza).
PRESIDENTE:
Do lettura dell'interpellanza presentata dai
Consiglieri Tonino e Cout:
INTERPELLANZA
Rispondendo ad alcune richieste contenute in una lettera
sottoscritta dal Gruppo consiliare del P.C.I. il Presidente della
Giunta, con un comunicato stampa, ha fatto sapere che i periti
incaricati di stimare il valore delle aree, dei fabbricati, degli
impianti e delle attrezzature dello stabilimento ILSSA-VIOLA di
Pont-Saint-Martin hanno consegnato la propria relazione il 5 agosto
scorso.
Si afferma inoltre che, sulla base delle perizie, sarà possibile
definire le modalità e le condizioni per il passaggio di proprietà
senza tuttavia fornire elementi ai contenuti delle perizie, né sui
tempi del possibile trasferimento di proprietà.
Per quanto riguarda invece i possibili insediamenti industriali
alternativi il comunicato del Presidente della Giunta accenna a
contatti con IRI e Governo nel corso dei quali è stata esaminata
l'eventualità di un coinvolgimento del Gruppo IRI nel quadro di
nuove attività industriali in Pont-Saint-Martin, senza fornire,
anche in questo caso, elementi più concreti sull'esito di tali
confronti.
La Giunta regionale ha inoltre recentemente promosso un
incontro, sul tema della ripresa produttiva in Pont-Saint-Martin,
con i Sindaci della zona nel corso del quale sembra si siano
prospettate possibili intese con nuovi gruppi industriali
interessati a localizzarsi in Valle d'Aosta.
Ritenendo indispensabile una completa informazione del Consiglio
regionale e dell'opinione pubblica i sottoscritti Consiglieri
regionali del P.C.I.
INTERPELLANO
la Giunta regionale per conoscere:
1) entro quali tempi e a quali condizioni sarà possibile per la
Regione acquisire l'area industriale ILSSA-VIOLA di
Pont-Saint-Martin;
2) quale sviluppo hanno avuto i confronti tra Regione, IRI e
Governo in merito al possibile coinvolgimento delle aziende a
partecipazione statale nelle nuove attività industriali da
insediare in tale area;
3) in che modo la Giunta regionale sta lavorando per interessare
nuovi gruppi industriali verso l'area di Pont-Saint-Martin e quali
risultati si prospettano nell'immediato futuro.
PRESIDENTE:
Ha chiesto di illustrare l'interpellanza il
Consigliere Tonino, ne ha facoltà.
TONINO - (P.C.I.):
L'interpellanza parte dalle riunioni,
dagli sviluppi che si sono avuti in questi ultimi mesi, rispetto
alle prospettive dell'area industriale di Pont-Saint-Martin,
occupata dalla ex ILLSA-VIOLA.
In particolare si fa riferimento nell'interpellanza a due
questioni: la prima è l'iter relativo all'acquisizione dell'area,
nel senso che un comunicato emesso dalla Presidenza della Giunta,
in risposta ad una lettera sottoscritta anche dal nostro Gruppo,
affermava che il contenuto del lavoro dei periti era stato
consegnato alla Giunta regionale già il 5 agosto e che quindi gli
elementi per poi perfezionare il trasferimento di proprietà
c'erano, pertanto si doveva procedere.
Siamo quindi interessati a conoscere quali sono i contenuti del
lavoro svolto dai periti, quali problemi ancora ci sono - visto che
dal 5 agosto ormai sono passati due mesi - prima di giungere ad una
completa definizione del trasferimento di proprietà.
Per quanto riguarda invece il problema delle alternative
occupazionali, l'interpellanza fa riferimento ad alcune voci e ad
alcune notizie che la stessa 3^ rete televisiva ha dato, dopo un
incontro fra il Presidente della Giunta e i Sindaci della zona. Si
è fatto riferimento ad alcune attività industriali che possono
insediarsi, e vorremmo se possibile conoscere quali sono e che
prospettive ci sono. Si è parlato ancora della possibilità di
contatti esistenti con l'IRI e con il Governo per attuare quella
che è stata una indicazione data dal Parlamento ed in parte
contenuta in quell'articolo della legge che aveva finanziato lo
smantellamento dei vecchi impianti, relativa ad un possibile
intervento delle partecipazioni statali in attività
alternative.
Si fa riferimento in particolare nel comunicato che prima citavo
della Presidenza della Giunta, a contatti con IRI e Governo. La
domanda che vogliamo porre è se questi contatti ci sono stati, a
quali risultati hanno portato, se esistono o meno condizioni per un
coinvolgimento delle partecipazioni statali nell'attività di
quell'area.
Terza domanda: rispetto agli insediamenti è noto l'incarico che
la Regione ha affidato a questo studio di Torino per la
predisposizione di un progetto di utilizzo dell'area. Voglio
chiedere, anche se la cosa è un po' al di fuori delle domande così
come sono state formulate nell'interpellanza, se sulla base dei
contatti avuti dalla Giunta regionale con questo studio
professionale l'incarico va un po' oltre la predisposizione di un
bando di concorso o di un bando di idee, e se già l'incarico
contiene la richiesta di alcune indicazioni anche operative, perchè
i tempi di un concorso di idee sono tempi che spaventano.
Una possibilità da valutare è se, pur mantenendo l'idea di
lanciare questo concorso (direi un concorso a livello nazionale e
non molto ampio, perchè altrimenti i problemi anche organizzativi
diventano piuttosto complicati) dicevo, se oltre a questo aspetto,
si possono già individuare fin d'ora alcune possibilità di
insediamento che potrebbero consentire di rispondere ad eventuali
richieste di insediamento che mi risulta ci siano.
Questo è il complesso delle informazioni che chiediamo con
l'interpellanza e che chiediamo in modo compiuto perchè tutto
sommato il dibattito che si è svolto durante i mesi estivi su
questa vicenda è stato fatto fra interlocutori diversi, in modo un
po' disorganico, per cui ritengo sia opportuno fare il punto della
situazione.
Si dà atto che alle ore 16,58 riassume la Presidenza il
Presidente Giovanni
Bondaz.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Rispetto all'interpellanza dirò alcune
cose, lasciando poi al Presidente di integrare per alcune
parti.
Inizio con il rispondere ad alcune considerazioni che aveva
fatto il Consigliere Tonino in chiusura del suo intervento, quando
si è riferito al modo, che è apparso disorganico, con cui si è
svolto il dibattito fra gli interlocutori nella fase estiva circa
il passaggio della proprietà ex ILSSA-VIOLA alla Regione. Faccio
riferimento, fra parentesi, ad un momento in cui era presente lo
stesso Consigliere Tonino, cioè a Roma quando fu firmato quel
protocollo d'intesa che prevedeva certi tempi e soprattutto la
parte prioritaria era quella di definire valori di aree, immobili,
impianti, centrale, sottostazione in quel di Pont-Saint-Martin.
In quel protocollo vi era un termine, di tre mesi, che quindi
fissava la scadenza il 12 maggio. In effetti, per problemi non
imputabili alla Regione ma per nomina dei periti, soprattutto
quello del tribunale, per cui vi era una prassi interna da seguire,
questi tempi sono slittati, nel senso che la nomina ufficiale del
perito nominato dal Presidente del tribunale è arrivata con alcuni
mesi di ritardo, per cui la scadenza non è più stata quella di
maggio. Di conseguenza la perizia, anzi le perizie perchè in questa
situazione il perito del tribunale ha svolto le funzioni di ago
della bilancia fra i valori del perito nominato
dall'Amministrazione regionale e i valori del perito nominato
dall'azienda, ha definito i valori suddivisi per area, fabbricati,
immobili, centrali, sottostazione e alcuni altri impianti.
Il 5 agosto è una data critica, nel senso che inizia la fase di
apertura delle vacanze e quindi c'è anche la difficoltà di trovare
gli interlocutori. Immediatamente al termine del periodo delle
vacanze che impedisce alla gente di ritrovarsi, l'Amministrazione
regionale ha preso contatti con l'azienda, per definire l'accordo
che deve regolare il passaggio di questi beni.
Praticamente il quadro è definito, quindi credo di non essere
ottimista se dico che o nel prossimo Consiglio regionale del 6
ottobre, o al più tardi entro la fine di ottobre, l'accordo fra
Regione e azienda per il passaggio di questi beni sarà presentato
in Consiglio regionale.
Farei inoltre alcune considerazioni di questo tipo: non è tanto
importante per noi la data del trapasso di proprietà, credo che
questo potrà avvenire nel momento stesso della stipula dell'atto,
quanto quello, molto più importante, di avere capannoni ed aree
disponibili, sapendo che in questo momento questi sono occupati da
macchinari.
Quello che preoccupa la Regione, ed è forse il motivo più grosso
del confronto fra azienda e Regione, è di stabilire i tempi entro i
quali l'azienda si impegna a liberare porzioni sempre più
consistenti dell'area, fino a lasciare una porzione modesta come
parte utile. Questa è l'unica possibilità che ci viene offerta di
poter disporre in tempi relativamente brevi dell'utilizzazione
dell'area.
Quindi riassumendo, in risposta alla prima domanda, il quadro
definito dei tempi e delle condizioni sarà sottoposto all'esame di
questo Consiglio o alla prima o alla seconda riunione di ottobre,
tenendo solo conto dei tempi tecnici formali per arrivare a
questo.
Per quanto riguarda invece gli accenni che ha fatto il
Consigliere Tonino sul ruolo giocato dallo studio incaricato di
Torino di bandire questo concorso, c'è da dire che lo studio sta
lavorando e ci ha richiesto le informazioni socio-economiche
relative all'area interessata e sta predisponendo questo bando.
Questo concorso per l'Amministrazione ha un duplice obiettivo:
il primo è di avere stimoli e contributi circa la migliore
utilizzazione di quell'area, com'è nella volontà non solo del
Governo regionale ma anche del comitato di Coordinamento unitario
per i problemi dell'ILSSA-VIOLA, e cioè di mantenere una
utilizzazione industriale di quell'area, di tipo diverso, con
tecnologie più avanzate.
Il secondo obiettivo è che bandire quel concorso è di per sè
stesso un richiamo per imprenditori a livello nazionale e
internazionale che proprio da una bando di concorso di questo
genere possono essere attratti per attuare investimenti in quel di
Pont-Saint-Martin.
Allo studio incaricato abbiamo anche dato ulteriori indicazioni
preventive e mi pare che anche questo fosse negli indirizzi emersi
dal Comitato unitario, e cioè quello di non attendere gli esiti del
concorso per eventuali inserimenti, nel caso avessimo ricevuto
delle offerte di sicuro valore. Abbiamo richiesto a questo studio
di prospettarci una specie di organizzazione che può essere attuata
gradualmente nel tempo.
Se una azienda di sicuro valore volesse inserirsi in quel di
Pont-Saint-Martin, nell'area ILSSA-VIOLA, non possiamo (e le
richieste attuali che ci provengono sono anche molto legate ai
tempi) sostenere di rinviare questi insediamenti e queste
operazioni a dopo che il concorso si è bandito, per cui si sono
fatte delle scelte. Ci dovrebbe essere una fase intermedia con una
prima ipotesi di utilizzazione dell'area, su cui eventualmente
operare degli scorpori.
L'altra domanda era se ci sono richieste di insediamenti
industriali. Ce ne sono: una di queste - che è conosciuta - è
l'ipotesi di trasferire nell'area di Pont-Saint-Martin
l'insediamento Black Stone, prima preventivato nell'area di
Châtillon. Tale ipotesi deriva dal fatto che questo insediamento
industriale, che richiede un discreto volume di consumi di energia
elettrica, troverebbe migliore e più opportuna collocazione a
Pont-Saint-Martin che a Châtillon, dove invece potrebbero sorgere
dei problemi.
Per quanto riguarda i rapporti con l'IRI (ne parlo qui in
termini molto generali), negli incontri che abbiamo tenuto con il
Presidente Prodi, abbiamo avanzato più volte l'ipotesi di una
collaborazione Regione-IRI per eventuali insediamenti in Valle
d'Aosta, però a quanto mi risulta, al di là di dichiarazioni
generiche di disponibilità, progetti o indicazioni precise non ce
ne sono state.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN - (U.V.):
Je crois qu'il n'y a pas grand-choses
à ajouter à ce qu'a dit l'Assesseur, si non le fait, comme a dit M.
Tonino, qu'on avait prévu ces rencontres avec les Syndics des
Communes concernées et les forces syndicales, pour les renseigner,
dans l'attente que le Conseil puisse reprendre ses travaux, sur la
situation dans son ensemble.
Vu qu'il y avait cette interpellation, on n'a pas prévu de
fournir des renseignements particuliers. Donc on profite de cette
occasion pour dire, au-delà de ce qu'a déjà rappelé l'Assesseur,
que pendant la période des vacances il a fallu quand même prendre
en considération la crise du Gouvernement.
De ce fait, avec l'ancien Ministre à l'Industrie on avait eu des
rencontres pour prévoir les temps qui sont conséquents à la vente
de l'ensemble soit des terrains que des propriétés ILSSA à
l'Administration régionale, et donc la possibilité d'avoir la
contribution qui, comme on connaît, est prévue par ce décret.
Voilà, les rencontres visaient surtout à prévoir des termes
selon lesquels on pouvait travailler pour arriver à présenter au
Conseil certains projets de délibération qui pouvaient être
préalablement examinés pour maintenir les temps qui avait été
prévus lorsque ce projet avait été signé à la présence de l'ancien
Ministre de l'Industrie.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Si può riassumere il tutto dicendo che
non c'è niente di nuovo. Speriamo anche che il collegamento con lo
studio Bastianini sia comunque un collegamento con il nuovo
Ministro, visto che lo studio A.I. è diretto dall'On.
Bastianini.
Dicevo questo perchè una serie di informazioni che si pensava
potessero scaturire dalla riunione di oggi, in realtà non ci sono.
Chiedevamo quali sono le condizioni del trasferimento della
proprietà, ma la Giunta non ritiene di parlarne. C'è il problema
dei macchinari che mi sembra non di poco conto; mi ricordo che il
loro acquisto da parte della Regione fu oggetto allora di
discussione. La cosa ha un certo significato relativamente ai
tempi, che sono una preoccupazione di tutti.
Ci auguriamo che si definisca presto questa trattativa e si
conosca qual è la tempistica per l'utilizzazione.
Non ho sentito quali sono i tempi dello studio A.I. di Torino
nella predisposizione di una proposta; mi auguro che si siano
stabilite anche lì alcune scadenze per stabilire un minimo di
utilizzo dell'area.
Rispetto al concorso di idee, condividiamo questa duplice
valenza che può avere il concorso. Qualche perplessità c'è nel fare
un concorso di idee di carattere internazionale con inviti
finalizzati, quindi con dei tempi anche accessibili. Si pone un
problema molto delicato nella scelta degli inviti, anche su questo
penso si possa preventivamente discutere, come si erano discusse
unitariamente altre questioni riguardanti l'ILSSA-VIOLA.
Della Black Stone si parla da molto tempo: sarebbe interessante
conoscere quali tempi ci sono per un suo possibile insediamento in
Pont-Saint-Martin. Oppure ci devono ancora essere delle verifiche
di tipo generale? A che punto siamo nella trattativa fra la Regione
e la società? Sembrava fatto a Châtillon, non si capisce perchè la
cosa non potrebbe essere immediatamente trasferita a
Pont-Saint-Martin.
Per quanto riguarda il rapporto Regione-IRI-Governo, da quanto
ho capito finora negli incontri che si sono succeduti a quelli di
cui conoscevamo l'esito, non si sono avute sostanziali novità.
Chiedo se per quanto riguarda il progetto di attività industriali
da insediare, su cui coinvolgere le partecipazioni statali, non ci
possa essere anche una iniziativa nostra, e non solo aspettare
l'iniziativa dell'IRI. Se manifestiamo soltanto una disponibilità
ad operare con l'IRI per l'insediamento di una attività,
probabilmente una risposta non ci verrà mai, a meno che sul piano
politico non si abbia tale e tanta forza da convincere ad
insediarsi qui piuttosto che da un'altra parte.
Allora si tratta di capire, e mi auguro che il concorso di idee
sia una questione non solo urbanistica ma un pochino più ampia, se
si possono anche prospettare, utilizzando le risorse umane e
ambientali di quell'area, attività insediative in campi che oggi
sono contrassegnati da uno sviluppo favorevole. Questo è il senso
della questione che pongo, che altre volte è stata posta, e che una
risposta la può avere soltanto quando avremo chiaro come si esplica
l'attività industriale di questa Regione.
Mi pare che una risposta a questo interrogativo non sia ancora
venuta.
Queste sono le questioni che pongo nella replica che per molta
parte sono ancora degli interrogativi; del resto mi sembra di poter
concludere che novità in questo senso non ce ne sono.
