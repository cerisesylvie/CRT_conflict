Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 584 del 7 giugno 1989 - Resoconto
OGGETTO N. 584/IX - RIAPPROVAZIONE, AI SENSI DELL'ULTIMO
COMMA DELL'ARTICOLO 31 DELLO STATUTO SPECIALE, DELLA LEGGE
REGIONALE: "INTERVENTI REGIONALI A FAVORE DELLE IMPRESE ADERENTI AL
CONSORZIO GARANZIA FIDI TRA GLI INDUSTRIALI DELLA VALLE D'AOSTA"
(Disegno di legge n. 44)
PRESIDENTE:
Ha chiesto la parola
l’Assessore alle Finanze, Voyat; ne ha facoltà.
VOYAT (UV):
Come è già detto nella relazione, il
Presidente della Commissione di Coordinamento ha rinviato ad un
nuovo esame del Consiglio regionale il disegno di legge in oggetto
("Interventi finanziari a favore delle Imprese aderenti al
Consorzio Garanzia Fidi tra gli Industriali della Valle d'Aosta"),
perché in esso è contenuta l'espressione l'accesso al credito per
operazioni di consolidamento strutturale e gestionale delle
imprese, che noi avevamo inserito nel disegno di legge perché ci
era stato detto che le Confidi avevano difficoltà ad accordare
finanziamenti per interventi limitati alle attività gestionali.
Ricordo che in merito avevamo avuto degli incontri con i
responsabili del Ministero competente, con i quali avevamo anche
raggiunto un accordo di massima.
Dobbiamo constatare, tuttavia, che il Presidente della
Commissione di Coordinamento non ha tenuto conto della situazione
industriale esistente in Valle d'Aosta (tutti conoscono gli sforzi
dell'Amministrazione regionale per reindustrializzare la nostra
Regione) e neppure dell'ultima situazione invernale che, per la
mancanza di neve, ha prodotto conseguenze negative in talune
aziende valdostane.
Aggiungiamo inoltre che nella legge precedente avevamo anche
tenuto conto di alcune osservazioni che ci erano state avanzate
dallo stesso Presidente della Commissione di Coordinamento.
Riteniamo però che impostare la legge così come ci dice il
Presidente della Commissione di Coordinamento corrisponda a voler
assumere una posizione un po' troppo drastica nei confronti di
quanto già fatto negli anni precedenti.
Dobbiamo tener conto che è stato possibile finanziare il
"factoring" in seguito alla sentenza della Suprema Corte del mese
di dicembre del 1988. Ora, poi ché sappiamo che il "factoring"
rientra tra gli interventi propri del credito di esercizio, noi
riteniamo che, finanziando il "factoring", possa essere finanziato
anche il credito di esercizio.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Io ritengo che sia sbagliato continuare ad
insistere in questo modo sul disegno di legge, visto che ci viene
chiesto di eliminare il contributo al finanziamento delle spese
gestionali, che sono solo una piccola parte del finanziamento che
viene erogato. Ritengo pertanto che sarebbe preferibile approvare
questo disegno di legge eliminando il riferimento alle spese
gestionali che c'è nel secondo comma dell'articolo 1 e mantenendo
tutto il resto. In questo modo noi saremmo sicuri di poter arrivare
all'approvazione del disegno di legge e non rischieremmo di dover
affrontare una controversia di fronte alla Corte Costituzionale per
un provvedimento che, come noi stessi diciamo, ha carattere
provvisorio e che comunque è destinato a decadere perché è valido
solo per quest'anno.
Come avevo già detto in Commissione, io ho delle perplessità
rispetto alla ripresentazione tale e quale del provvedimento di
legge e proporrei alla Giunta di verificare la possibilità di
eliminare, al secondo comma, il riferimento alle spese gestionali,
in modo da garantirci l'approvazione del provvedimento.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Il nostro gruppo vota a favore del
provvedimento, nonostante abbia da fare due osservazioni. Noi
avremmo preferito una relazione impostata più su una
contrapposizione di principio, rispetto alle decisioni del
Presidente della Commissione di Coordinamento, che non su ragioni
di merito. Ci pare che sia una risposta un po' debole il voler
argomentare con ragioni di merito ("ci è mancata la neve... le
industrie sono in crisi...") rispetto alle posizioni espresse dal
Presidente della Commissione di Coordinamento, che pone questioni
di principio.
La seconda osservazione è la seguente: finché in Valle d'Aosta
abbiamo la possibilità di utilizzare nicchie e vantaggi che ci
derivano dalle nostre competenze e dalle risorse di cui disponiamo,
noi siamo dell'idea che questo debba essere fatto. Bisogna però
anche abituarsi, sia pure piano piano, all'idea che l'ingresso a
tutti gli effetti nella Comunità Economica Europea e nel Mercato
Unico Europeo (MEC) renderà sempre più difficile, da parte della
Valle d'Aosta, l'assunzione di provvedimenti particolari che, fino
ad oggi, hanno comunque favorito lo sviluppo o la sopravvivenza di
alcune attività economiche. Diciamo allora che, finché ci sarà
consentito dalle normative nazionali ed europee di utilizzare
risorse che possono essere messe in discussione, dobbiamo cercare
di utilizzarle nel modo migliore, avendo ben presente che con il
tempo le normative di tipo comunitario interferiranno sempre più
con quelle condizioni particolari che fino ad oggi noi abbiamo
potuto riservare all'agricoltura, al turismo ed anche
all'industria.
PRESIDENTE:
Il Consigliere Riccarand ha presentato un
emendamento al 2° comma dell'art. 1, in cui si propone di eliminare
dal 2° comma le parola "e gestionale ". Visto però che si tratta di
riapprovare la legge nel suo testo integrale, io penso che
l'emendamento sia improponibile, perché la Giunta propone di
riapprovare la legge così com'è. Pertanto io non lo posso
accettare... Lo si può accettare?
ROLLANDIN (fuori microfono):
L'emendamento è presentabile.
Vorrà dire che poi noi diremo di no.
PRESIDENTE:
Va bene, d'accordo.
Ha chiesto la parola l'Assessore alle Finanze, Voyat; ne ha
facoltà.
VOYAT (UV):
Come è già stato detto dal Presidente, la
Giunta intende riproporre la stessa legge che è già stata approvata
dal Consiglio regionale. Se i presidenti delle varie Confidi
avessero accettato il principio di non estendere l'intervento
finanziario della Regione anche all'attività gestionale ordinaria
delle imprese, avremmo provveduto noi stessi a presentare la legge
modificata in tal senso. La Giunta invece, anche in considerazione
dei vari incontri avuti con i presidenti delle Confidi, ha ritenuto
di dover ripresentare la legge tale e quale.
Si è detto che la relazione avrebbe dovuto prestare più
attenzione alle questioni di principio, Io ritengo che l'unica
questione di principio che noi possiamo tener presente sia la
seguente: essendo stato riconosciuto alla Valle d'Aosta di poter
intervenire nel "factoring" che, come si sa, opera tanto nelle
spese di gestione quanto nel credito di esercizio, riaffermando
quel principio, noi contrastiamo quanto ci viene detto dal
Presidente della Commissione di Coordinamento.
Non penso che ci siano tante altre valutazioni di principio,
perché il rinvio della legge è stato determinato solo da quel
punto. Noi riteniamo che, poiché la Suprema Corte ha dato ragione
alla Valle d'Aosta in quel campo, per analogia l'accesso al credito
debba essere consentito anche per l'attività gestionale delle
imprese. Noi, tuttavia, abbiamo dato anche altre motivazioni che, a
nostro avviso, sono da tenere nella debita considerazione.
PRESIDENTE:
Trattandosi di riapprovazione, do lettura di
tutto l'articolato della legge regionale in oggetto.
Art. 1
1. Al fine di consolidare lo sviluppo della Valle d'Aosta
consentendo la prosecuzione del programma di trasformazione
socio-economica in atto, sono prorogate di un anno le agevolazioni
finanziarie in favore del Consorzio Garanzia Fidi costituito tra
gli industriali della Valle d'Aosta.
2. I finanziamenti regionali devono essere destinati
all'abbattimento del tasso di interesse praticato dagli Istituti di
Credito convenzionati al Consorzio Garanzia Fidi al fine di
favorire l'accesso al credito per operazioni di consolidamento
strutturale e gestionale delle imprese.
3. Il Consorzio Garanzia Fidi tra gli Industriali e gli Istituti
di Credito dovrà trasmettere, al termine dell'esercizio 1989, una
rendicontazione delle somme utilizzate. Le imprese beneficiarie
dovranno impegnarsi a consentire, in qualsiasi momento, il
controllo da parte dei competenti Assessorati regionali sulla
destinazione dei finanziamenti in esame.
Art. 2
1. La Giunta regionale è autorizzata a concedere, in una o più
soluzioni, un contributo al Consorzio Garanzia Fidi tra gli
industriali, di cui alla Legge regionale 11.08.1976, n. 32 e
successive modificazioni, di Lire 2.700.000.000 oltre a Lire
300.000.000 da destinare alle finalità di cui alla legge regionale
23.12.1988, n. 69 (factoring).
Art. 3
1. L'onere derivante dall'applicazione della presente legge,
graverà sul capitolo 36000 del bilancio preventivo della Regione
per l'anno 1989;
2. Alla copertura dell'onere di cui al comma precedente si
provvede mediante riduzione di pari importo dello stanziamento
iscritto al capitolo 50150 "Fondo globale per il finanziamento di
spese per ulteriori programmi di sviluppo Spese di investimento
utilizzando gli appositi accantonamenti previsti all'allegato n. 8
al bilancio di previsione per l'anno in corso.
Art. 4
1. Alla Parte spesa del bilancio di previsione per l'esercizio
1989 sono apportate le seguenti variazioni:
in diminuzione
Capitolo 50150 "Fondo globale per il finanziamento di spese per
ulteriori programmi di sviluppo (Spese di investimento)"
Lire 3.000.000.000
in aumento
Capitolo 36000 "Contributo al Consorzio Garanzia Fidi tra gli
Industriali"
- L.R. 11.08.1976, n. 32
- L.R. 16.06.1978, n. 24
- L.R. 19.06.1984, n. 25
Lire 3.000.000.000
Art. 5
1. La presente legge è dichiarata urgente ai sensi del terzo
comma dell'art. 31 dello Statuto Speciale ed entrerà in vigore il
giorno successivo a quello della sua pubblicazione nel Bollettino
Ufficiale della Regione.
PRESIDENTE:
Do lettura dell'emendamento all'articolo 1,
proposto dal Consigliere Riccarand.
EMENDAMENTO ALL’ART. 1
Eliminare dal 2° comma le parola: "e gestionale".
PRESIDENTE:
Se nessuno chiede la parola, pongo in
votazione l'emendamento testé letto.
ESITO DELLA VOTAZIONE
Presenti: 25
Votanti: 22
Favorevoli: 1
Contrari: 21
Astenuti: 3 (Bajocco, Dolchi, Mafrica)
Il Consiglio non approva
PRESIDENTE:
Se nessuno chiede la parola, pongo ora in
votazione il complesso della legge nel suo testo originario.
ESITO DELLA VOTAZIONE
Presenti: 25
Votanti: 25
Favorevoli: 24
Contrari: 1
Il Consiglio approva
