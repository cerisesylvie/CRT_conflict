Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Autostrade e trafori alpini



Oggetto del Consiglio n. 2725 del 9 maggio 2017 - Resoconto
OGGETTO N. 2725/XIV - Interpellanza: "Determinazioni in
merito ai compensi corrisposti dalla società Sitrasb ai componenti
del collegio sindacale".
Rosset (Presidente) -
Punto 12 all'ordine del giorno. Ha
chiesto la parola il consigliere Cognetta, ne ha facoltà.
Cognetta (M5S) -
Avevo già parlato di questo argomento
due adunanze fa, quando avevo chiesto al Governo il perché, secondo
me, c'era stato uno sforamento nei compensi complessivi o annuali
del collegio sindacale. Dai calcoli da me fatti, c'era una
differenza di 15 mila euro e chiedevo di avere conto di questi
15.400 euro spesi in più. Il Presidente allora mi aveva risposto
che c'erano delle voci non ricomprese all'interno dei compensi,
quindi il totale era differente e si era rimasti all'interno di
quanto prescritto, a parte una piccola differenza. Io avevo
concluso dicendomi non soddisfatto della risposta e che avrei fatto
degli ulteriori approfondimenti.
Gli approfondimenti li ho fatti. In particolare, ho chiesto la
documentazione che c'è stata in questo periodo tra la Regione, la
SITRASB e il collegio sindacale, e anche tra la SITRASB e la
Regione. Tra le varie comunicazioni, ce n'è una molto importante
che riguarda quanto ha fatto mettere a verbale la dottoressa
Scaglione - uno dei tre componenti del collegio sindacale, in
particolare quella in quota alla componente di minoranza della
società stessa - che precisa due cose. La prima, che non è sua
intenzione parlare per il passato, quando lei non era membro del
collegio sindacale. La seconda, che a suo parere per ciascun
esercizio la società deve corrispondere al collegio sindacale un
compenso non superiore a quanto deliberato dall'assemblea degli
azionisti. Un pagamento in eccedenza andrebbe restituito.
Ora, siccome la questione era su che cosa sia compreso e cosa
non lo sia all'interno dei compensi del collegio sindacale, mi sono
fatto fare un parere da un esperto. Non essendo io un esperto, mi
sono documentato. Ai sensi delle norme degli organismi di
vigilanza, piuttosto che di altre norme nazionali - se vuole, poi
le posso dare i riferimenti precisi, Presidente - in effetti, ci
sono delle cose che non sono comprese, ma altre lo sono. Non è
compresa l'Iva, se dovuta, e non sono comprese le spese vive: i
rimborsi spese, quelli effettivamente spesi, quindi gli scontrini
piuttosto che le spese per l'autostrada o altre spese dirette.
Invece sono comprese nel compenso l'imponibile, ovviamente,
l'importo denominato "totale competenze", se il cedolino del
professionista è per esempio fatto con un contratto di co.co.co.
(contratto di collaborazione coordinata e continuativa), le spese
generali forfettarie, i contributi dei professionisti e la cassa di
previdenza. Ho rifatto tutti i conti e la differenza in effetti non
è di 15 mila euro, come avevo detto io sbagliando: la differenza
esatta è di 12.274 euro.
A questo punto, Presidente, le chiedo nuovamente per favore di
chiedere al consiglio d'amministrazione di farsi restituire la
differenza, così come ovviamente ha detto una dei componenti del
collegio sindacale, e di migliorare quanto descritto nella tabella
che mi aveva lasciato, rispetto alle voci che comprendono o che non
comprendono il compenso, perché chi le ha dato questa tabella ha
sbagliato a inserire delle voci che non devono essere comprese,
perché, come le ho detto, in realtà sono comprese.
Infine, per quanto riguarda le corrispondenze avute con la
Regione, con la SITRASB e con il collegio sindacale, mi preme
sottolineare che chi mi ha risposto, in qualità di presidente del
collegio sindacale, non è stato perfetto nella risposta, perché ha
detto che il bilancio è approvato dal presidente, che poi è il
responsabile dello stesso, quando magari in effetti i pagamenti
fatti non sono in capo a lui, ma sono fatti da dirigenti
all'interno dell'azienda. Quindi il presidente difficilmente può
entrare nell'ambito di un pagamento, e soprattutto difficilmente
può venire reso responsabile su pagamenti riferiti ad anni in cui
non era presidente. Noi qui parliamo del 2012, 2013, 2014 e 2015,
quindi lei capisce che dovrebbe rispondere il presidente
precedente, al limite, non quello attuale.
Questo continuo cercare di mistificare e di scambiare le
informazioni in un senso anziché nell'altro, mi rende abbastanza
perplesso, rispetto a quella che dovrebbe essere la
governance
di chi dovrebbe controllare l'operato di quanto
accade in quella società. Se sono loro i primi a sbagliare i conti
di quanto sono i loro compensi e sbagliano a mettere le voci
all'interno di quelli che dovrebbero essere i compensi ricevuti,
lei comprende che c'è qualcosa che non va. Io adesso mi aspetto che
lei, in qualche modo, ritenga opportuno fare degli approfondimenti
e soprattutto chiedere indietro i 12.500 euro che sono stati
calcolati.
Presidente -
Ha chiesto la parola il Presidente della
Regione, ne ha facoltà.
Marquis (SA) -
Grazie collega Cognetta per essere
ritornato su questo argomento, che spero ci dia l'occasione per
fare un po' di chiarezza. È stata anche l'occasione per la
Presidenza di acquisire la documentazione che era stata trasmessa
da SITRASB sull'iniziativa. Prendendone visione, balza agli occhi
come nell'interpellanza sia riportata, così come è già stato
anticipato dal collega Cognetta, solo una parte del verbale del
consiglio d'amministrazione del 25 febbraio scorso: la parte in cui
è riportata la posizione di uno dei componenti del collegio
sindacale. Credo che sarebbe stato utile riportare anche la parte
precedente, ove si legge che in merito alla verifica dei compensi
del 2015 pagati nel 2016, il collegio sindacale fa presente che "I
compensi del collegio sono stabiliti dall'assemblea dei soci, in
ottemperanza a quanto stabilito dall'articolo 2402 del codice
civile, per l'intero periodo del loro incarico e quindi per un
triennio". Continua poi il verbale dicendo che "Nell'assemblea
dell'aprile 2012, intervenuta pressoché in concomitanza con
l'abolizione delle tariffe professionali, i soci hanno attribuito,
in sostanziale continuità di importo con l'anno precedente, il
compenso al collegio sindacale di euro 61.000 comprensivo del
controllo contabile per euro 6.000". Successivamente, illustrando
le modalità di riparto di tale compenso deliberato in maniera
unitaria all'interno del collegio, il verbale in questione dice che
il collegio sindacale ha storicamente optato per una ripartizione
del compenso "in maniera più corrispondente all'effettivo impegno
di ogni sindaco in ogni annualità dell'incarico, con verifica
dell'importo sull'intera durata del mandato". Continua poi dicendo
che "...il controllo sul superamento dell'importo stabilito
dall'assemblea dei soci è sempre stato fatto su base triennale" e
che "Di tutto quanto sopra riportato, la società ne è sempre stata
informata, tant'è che i bilanci sono sempre stati puntualmente
approvati senza rilievo alcuno". Infine il verbale riporta che
"Seguendo lo stesso principio, il compenso calcolato per l'anno
2016, che tiene conto anche del numero dei CdA intervenuti
nell'anno, ammonta a euro 59.000".
Dopo queste precisazioni che apparivano di doverosa premessa,
rispetto alle due domande poste non ho nulla da aggiungere a quanto
già detto nella precedente risposta del 4 aprile scorso, se non che
la società non ha mai rappresentato agli azionisti, e in
particolare all'Amministrazione regionale, l'esistenza di
problematiche di qualsiasi genere nel rapporto con il collegio
sindacale. Peraltro, la gestione della società spetta
esclusivamente al consiglio d'amministrazione della stessa, in
particolare al suo presidente, il quale ha tutti gli strumenti, il
dovere e la responsabilità di assumere o di proporre al consiglio
d'amministrazione tutte le iniziative necessarie per il regolare
andamento della società. Detto questo, io comunque ritengo che, in
considerazione della documentazione che lei ha acquisito, se ce la
mette a disposizione, la trasmetteremo alla società per fare le
valutazioni del caso sull'argomento.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
A questo punto credo che, oltre a
trasmettere la documentazione a lei, che per conoscenza la
trasmetterà alla società, tanto vale trasmetterla anche ad altri
organi - sarà mia cura farlo - così dirimeranno una volta per tutte
la questione, se sono stati presi dei soldi in più, oppure no. Non
volevo arrivare a questo punto, perché pensavo si potesse risolvere
la questione giustificandola con un mero errore tecnico o di
interpretazione. Non è così, sarà mio dovere continuare per altre
strade.
