Classificazione
FORESTE E TERRITORI MONTANI
Tutela del patrimonio boschivo



Oggetto del Consiglio n. 3597 del 8 maggio 2024 - Resoconto
OGGETTO N. 3597/XVI - Interpellanza: "Azioni per limitare
potenziali situazioni di rischio instabilità degli alberi dovuta a
malattie parassitarie".
Bertin (Presidente) -
Punto n. 27. Consigliere Brunod, a
lei la parola.
Brunod (RV) -
Prendendo atto che sul territorio regionale
sono sempre più evidenti i danni causati dal Bostrico, insetto che
colpisce gli alberi, in Trentino Alto Adige ha provocato quello che
è stato chiamato il "Covid dell'abete rosso", rileviamo che questa
e altre malattie delle piante sono state oggetto di monitoraggio di
un progetto europeo Interreg Italia-Svizzera chiamato
"Mongefitofor" e coordinato del Corpo forestale valdostano. Nella
scheda di descrizione del progetto vengono riportati i seguenti
contenuti: in sintesi, nel corso del progetto "Mongefitofor" si
prevede la realizzazione delle seguenti attività: progettazione e
realizzazione di una rete di monitoraggio relativa alle principali
emergenze fitosanitarie in Valle d'Aosta nel Cantone dei Grigioni e
nel Cantone Ticino, scambio di esperienze tra partner relativamente
alle modalità di monitoraggio, ricerca e lotta contro le emergenze
fitosanitarie, attività di comunicazione e divulgazione finalizzate
alla partecipazione diretta dei portatori di interesse, come, ad
esempio, i Comuni, associazioni ambientaliste e la cittadinanza
nelle operazioni di monitoraggio fitosanitario sul territorio anche
mediante l'utilizzo di approcci innovativi e nuove tecnologie,
realizzazione di cantieri dimostrativi per la sperimentazione di
interventi di contenimento delle emergenze e/o l'analisi dei
risultati di interventi già eseguiti in passato e realizzazione di
linee guida per la gestione delle emergenze fitosanitarie nel
contesto alpino.
Richiamiamo anche i contenuti della discussione generale
sull'approvazione del DEFR 2024-2026 del Consiglio Valle del 9
novembre 2023, in particolare quanto riportato all'interno della
sezione dell'Assessorato dell'agricoltura, risorse naturali,
vengono riportate le seguenti informazioni: per quanto riguarda il
settore delle foreste, sono stati recepiti i principali contenuti:
Testo unico in materia di foreste e filiere forestali e sono state
individuate le azioni da porre in essere per garantire la
salvaguardia delle foreste anche mediante una gestione attiva e
razionale che permetta lo sviluppo della filiera foresta-legno.
Rimarchiamo che purtroppo in diversi casi gli alberi colpiti dalla
malattia provocata dal Bostrico si trovano anche nelle immediate
vicinanze di strade o lungo la fitta rete sentieristica regionale,
andando così a generare delle possibili condizioni di instabilità
degli alberi.
Richiamati inoltre i contenuti della discussione generale
sull'approvazione del piano energetico ambientale regionale della
Valle d'Aosta al 2030, ai sensi della legge regionale 25 maggio
2015, e i contenuti dell'interrogazione presentata dal collega
Aggravi con risposta scritta, avente come oggetto: "Azioni di
contrasto e prevenzione del parassita Bostrico in aree boschive
della regione", si interpella l'Assessore competente per conoscere:
"se ad oggi siano state identificate aree o situazioni di
sofferenza, ovvero anche l'azione di nuove tipologie di parassiti
del legno che interessano specifiche tipologie di alberi o zone
boschive della nostra regione, e in caso positivo quali siano; a
quanto ammontino le risorse destinate per il progetto
"Mongefitofor" e quali siano i risultati ottenuti sul nostro
territorio da questo progetto; quali azioni concrete siano state
portate avanti in questo periodo e come si intenda procedere per
limitare potenziali situazioni di rischio presenti in tutte quelle
zone dove vi siano alberi malati e quindi instabili nelle immediate
vicinanze di strade, abitazioni o lungo la rete sentieristica
regionale".
Presidente -
Ha chiesto la parola l'assessore Carrel per
la risposta, ne ha facoltà.
Carrel (PA) -
L'attività di monitoraggio negli ultimi
quattro anni ha evidenziato che i maggiori danni arrecati al
patrimonio forestale sono stati causati dall'insetto Bostrico
tipografo, uno scolitide che passa gran parte del proprio ciclo
vitale sotto la corteccia dell'abete rosso, causandone spesso
perfino la morte. I primi danni sono stati registrati nel 2020,
prevalentemente nei comuni di Aymavilles, Brusson, Charvensod,
Gressan, La Thuile, Pontboset e Saint-Rhémy-en-Bosses. L'analisi
dei dati sembra indicare un
trend
di diminuzione, che può
comunque subire delle variazioni in funzione delle particolari
condizioni ambientali, quali, ad esempio, un'intensa siccità.
Un altro agente di danno è la processionaria del pino, un
lepidottero che è stato da sempre monitorato e contrastato dal
Corpo forestale della Valle d'Aosta in collaborazione con il
Dipartimento risorse naturali. Le zone dove si registra ancora una
sua presenza marcata sono i comuni di Aosta, Saint-Pierre e
Sarre.
Dal 2017 sono stati individuati arrossamenti e deperimenti a
carico di pinete di pino silvestre e pinot nero, ubicate in
numerose aree della regione, legate alla presenza del patogeno
Sphaeropsis Sapinea. Trattandosi
di un fungo che penetra
all'interno del suo ospite ed essendo vietato l'uso di prodotti
fitosanitari in bosco, la malattia non può essere facilmente
contrastata.
Dal 2020 è stata nuovamente rinvenuta nel comune di Cogne la
presenza del lepidottero defogliatore Lymantria Monaca, che nel
corso degli ultimi anni si è diffuso attaccando in prevalenza i
larici e un ridotto numero di abeti rossi.
Altra nuova fitopatologia riscontrata è quella provocata dal
fungo dei frassini, Hymenoscyphus fraxinea che determina il
deperimento del frassino.
Infine, nell'estate 2023, in seguito al riscontro di
defogliamenti a carico di larici in Val Ferret e nel comune di
Pré-Saint-Didier, tramite analisi genetiche è stato possibile
identificare l'insetto defogliatore Larerannis aurantiaria che
normalmente colpisce le latifoglie e non era mai stato
rinvenuto in Valle d'Aosta.
Per quanto riguarda il quesito n. 2, quindi "a quanto ammontino
le risorse destinate per il progetto "Mongefitofor"", il Comandante
del Corpo forestale mi riferisce che il budget complessivo per la
Regione Valle d'Aosta è pari a euro 872.595,73. I dati relativi al
progetto sono, come lei ha ben esplicitato nelle premesse e anche
tutti quelli che sono gli interlocutori esplicitati nelle premesse,
riconoscibili e disponibili proprio sul sito. Tra gli obiettivi
specifici di questo progetto ci sono le iniziative per la
conoscenza, la conservazione, la gestione e la valorizzazione
sostenibile del patrimonio naturale e l'elaborazione e
l'armonizzazione di strategie e strumenti di buone pratiche e
progetti pilota, per ridurre gli impatti connessi al cambiamento
climatico sulle risorse naturali.
In merito al quesito n. 3, si ricorda che la Regione ha
competenze statutarie in materia di foreste e che nello specifico
il Dipartimento risorse naturali e Corpo forestale, attraverso la
struttura Foreste e sentieristica del Corpo forestale della Valle
d'Aosta si occupa della tutela e della valorizzazione del
patrimonio forestale regionale. L'Amministrazione regionale,
tramite la struttura Foreste e sentieristica, di concerto con il
Corpo forestale della Valle d'Aosta, provvede a eseguire gli
interventi di tipo fitosanitario, volti a mitigare l'espandersi del
Bostrico nei boschi della Regione, nonché deperimenti causati da
altri agenti patogeni, operando nei boschi pubblici e, se
necessario, nei boschi privati. Gli interventi vengono svolti sia
tramite squadre forestali, sia con affido a imprese boschive, e
compatibilmente con le risorse finanziarie e le possibilità
organizzative degli uffici, interessano prioritariamente le aree
colpite da attacchi parassitari più estesi. Relativamente agli
alberi instabili, nelle immediate vicinanze di strade e abitazioni
o lungo la rete sentieristica regionale, si ricorda che la
responsabilità di eventuali situazioni di rischio ricade in capo al
proprietario delle piante e al proprietario gestore
dell'infrastruttura viaria in questione. L'Amministrazione
regionale interviene quindi d'ufficio sulle pertinenze stradali e
nelle aree urbane di proprietà regionale e in tal contesto il
Dipartimento risorse naturali e il Corpo forestale assicurano la
propria collaborazione in caso di specifiche esigenze da parte
delle strutture regionali competenti in materia di viabilità e di
patrimonio. Da diversi anni numerosi sono gli interventi di taglio
di piante pericolanti o instabili. Per quanto attiene invece la
gestione degli alberi malati e/o instabili nei pressi di abitazioni
private, questa ricade naturalmente in capo al proprietario.
Presidente -
Per la replica, la parola al consigliere
Aggravi.
Aggravi (RV) -
Abbiamo ascoltato un aggiornamento
rispetto a delle iniziative precedenti, soprattutto su quelle che
potevano essere delle nuove minacce e che sono state rappresentate
dall'Assessore anche in zone che, richiamando l'interrogazione sul
Bostrico, non erano state oggetto di presenza... che fossero degli
insetti o dei funghi di problematiche generali.
Noi abbiamo presentato quest'interpellanza, al di là - ripeto -
di un'esigenza anche di aggiornare dei dati a nostra disposizione,
rispetto a una serie di segnalazioni, quindi la trasmetto anche in
maniera un po' più puntuale all'Assessore, che riguardano in
particolare delle aree di mezza costa per intenderci che
successivamente alla fine della stagione invernale hanno messo in
evidenza tutta una serie di piante o malate o in situazione anche
di rischio, soprattutto anche incombenti in strade poderali, in
aree abitate o quant'altro, che ovviamente non sappiamo, perché le
segnalazioni sono da parte di persone non skillate dal punto di
vista delle scienze forestali, ma che hanno messo in evidenza la
problematica relativamente alla salute di queste piante, che poi
come era, ad esempio, citata l'azione del Bostrico, una volta che
poi ha completato, la pianta è morta e quindi cade; questo anche
con problemi di natura di sicurezza e non soltanto di economia del
bosco dal punto di vista complessivo. Poi che sia colpa del
Bostrico, di funghi o di quant'altro... è una situazione
generalizzata che si riscontra anche nell'area centrale della
Valle, quindi non oggetto di puntuale segnalazione come ci ha
rappresentato per quello che riguarda le varie minacce, ma una
visione d'insieme che rischia potenzialmente di essere impattante
per la complessiva salute del bosco.
La nostra esigenza con quest'interpellanza era di capire
nell'insieme se c'era o c'è l'intenzione di andare a fare delle
valutazioni non soltanto puntuali laddove ci sono delle
segnalazioni, ma complessivamente. Le annuncio già che questa è una
prima interpellanza, nel prossimo Consiglio presenteremo qualcosa
di un po' più puntuale che ha però questa logica, cioè capire
effettivamente se c'è la possibilità o c'è, da parte delle
strutture, e qui mi collego alla penultima parte della risposta,
sulle competenze e sulle incombenze, da parte della struttura delle
foreste, proprio per andare a capire se effettivamente, al di là
della singola situazione, c'è un fenomeno che sta interessando
anche delle ampie parti dei nostri boschi, per evitare che la
salute complessiva del bosco sia colpita e - perché no? - magari
per potenziare - lei ha parlato di interventi anche tramite imprese
boschive - quella che può essere una manutenzione che favorisca
anche la filiera del legno.
Per quello che riguarda poi l'ultima parte, quindi quella della
responsabilità - e mi collego a questa -, sicuramente proprietari,
che siano pubblici o privati, hanno principalmente la
responsabilità e devono quindi manutenere le aree di competenza,
però io credo che nel complesso forse possa essere importante e
fondamentale, visto che poi sappiamo benissimo che per fare un
albero non bastano pochi anni, ci sono alberi che hanno più anni
anche delle stesse Istituzioni che sono deputate alla loro
vigilanza e manutenzione... si potrebbe rischiare in alcune
situazioni, magari più complicate e più impervie, di perdere un
patrimonio che è lì da un sacco di tempo perché magari non si è
manutenuto o non si è vigilato al meglio. Diciamo questo in maniera
proattiva e comunque ripeto su segnalazioni che ci sono pervenute e
che forse sia al Corpo forestale che alle strutture sono
arrivate... forse valutare nel complesso una situazione che
potrebbe essere comune a più aree e che può essere gestita nel suo
complesso.
Come ho già detto, ci riserviamo di presentare altre iniziative
e la prossima sarà più completa e soprattutto più di insieme.
Presidente -
Sospendiamo brevemente i lavori del
Consiglio per arieggiare i locali. Il Consiglio è sospeso.
La seduta è sospesa dalle ore 17:02 alle ore 17:45; alla
ripresa dei lavori assume la Presidenza il vicepresidente
Marguerettaz.
