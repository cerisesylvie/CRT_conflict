Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2213 del 24 settembre 1986 - Resoconto
OGGETTO N. 2213/VIII - COORDINAMENTO, DA PARTE DELLA GIUNTA
REGIONALE, DELLE INIZIATIVE DI PROMOZIONE TURISTICA IN VALLE
D'AOSTA. (Interpellanza).
PRESIDENTE:
Do lettura dell'interpellanza presentata dai
Consiglieri Torrione e Breuvé:
INTERPELLANZA
L'accavallarsi delle ricorrenze e delle relative
manifestazioni celebrative ha posto in particolare evidenza, specie
durante la decorsa stagione estiva, l'esigenza di addivenire, da
parte del competente Assessorato, ad un coordinamento delle varie
iniziative in modo da evitare la concomitanza di più avvenimenti
negli stessi giorni nonchè la concentrazione di attività
promozionali di ordine turistico e culturale esclusivamente in
determinati periodi mentre in realtà tali iniziative potrebbero
essere collocate con maggiore profitto e vantaggio, in ambiti
temporali diversi e meno "sfruttati".
Dal momento che tali inconvenienti si ripetono
sistematicamente ormai da anni anche se nei recenti mesi di giugno,
luglio e agosto hanno assunto, per i motivi sopra specificati
aspetti di maggiore esasperazione e di più marcata accentuazione, i
sottoscritti Consiglieri regionali
INTERPELLANO
l'Assessore competente per conoscere:
a)
se è intenzione della Giunta assumere per la
prossima stagione estiva il coordinamento delle varie
manifestazioni promozionali organizzate dalla Amministrazione
regionale e dagli Enti di promozione turistica delle singole
località della Regione onde evitare il ripetersi degli
inconvenienti sinora verificatisi specie durante la passata
stagione turistica estiva per effetto delle numerose manifestazioni
celebrative svoltesi in Valle ed in caso affermativo secondo quali
criteri intende procedere;
b)
se non sia il caso di prevedere, sempre
nell'eventualità di un assenso positivo della Giunta per quanto
concerne il precedente punto a), la predisposizione di un apposito
opuscolo, da distribuire con anticipo alle varie agenzie
turistiche, riportanti il calendario completo di tutte le
manifestazioni sia di ordine strettamente culturale sia di
connotazione più propriamente turistica programmate in Valle
d'Aosta durante i mesi estivi;
c) se la Giunta ritenga comunque opportuno, sulla base dei
contributi annuali corrisposti, operare una selezione delle
manifestazioni organizzate dai vari enti di promozione turistica
allo scopo di offrire un complesso di iniziative qualitativamente
valide e soprattutto più appetibili da parte di una clientela
turistica sempre più esigente da un lato e sempre meno catturabile
dall'altro.
PRESIDENTE:
Ha chiesto di illustrare l'interpellanza il
Consigliere Torrione, ne ha facoltà.
TORRIONE - (P.S.I.):
I motivi che ci hanno spinto a
presentare questa interpellanza sono frutto essenzialmente di una
constatazione che riguarda in modo specifico le manifestazioni che
si sono svolte durante questa estate, e più in generale riguarda le
manifestazioni che durante il periodo sia estivo che invernale si
organizzano a cura dell'Ente Regione e delle varie organizzazioni
preposte ad attività di promozione turistica.
Ci siamo accorti - la constatazione non può non essere balzata
all'occhio soprattutto dell'Assessore - che forse per la
concomitanza delle celebrazioni del bicentenario del Bianco,
quest'anno sono piombate sulla testa dei nostri turisti decine di
manifestazioni che possono anche avere avuto una loro validità,
anzi alcune ne hanno avuta senz'altro, ma che avevano il difetto di
accavallarsi paurosamente con altre manifestazioni che si
svolgevano in località distanti o più vicine, con il risultato di
porre in estremo imbarazzo non solo il turista, ma gli stessi
abitanti della nostra Regione che volevano fruire di questo fiorire
di iniziative che non erano solo turistiche, ma anche di carattere
culturale.
Credo che l'intento di tutti gli enti, sia della Regione, sia in
modo specifico delle aziende di turismo, fosse quello di fare
dell'opera promozionale che servisse non solo a trattenere il
turista, ma a caratterizzare un po' l'attività delle singole
aziende, e di conseguenza a caratterizzare le singole località con
manifestazioni di tipo diversissimo: da quelle di tipo culturale,
cui facevo cenno poc'anzi, si è passati a manifestazioni di altro
genere che avevano però una loro validità. Le varie sagre paesane
hanno intanto il pregio di mantenere viva una tradizione, ed hanno
anche il pregio di offrire uno spettacolo che a volte è
estremamente piacevole. Questa pioggia di manifestazioni ha
interessato tutta la nostra Regione, però devo riconoscere, bastava
leggere la stampa locale, e anche non locale, per accorgersi che i
primi quindici giorni di agosto era difficile dividersi non solo in
due, ma anche in quattro, perchè c'erano manifestazioni di un certo
interesse in località distanti fra loro.
Mi chiedo: è pensabile questa dispersione di attività e di
manifestazioni?
È pensabile che non si riesca a dare un coordinamento a queste
manifestazioni? Ma questo non nel senso di caratterizzarle
maggiormente, ma per offrire al turista delle opportunità che
possano poi essere sfruttate concretamente, perchè se oggi ad Aosta
si organizza un concerto, e a distanza di 6 km. a Saint-Pierre se
ne organizza un altro, sempre dello stesso tipo, è difficile che
una persona riesca a partecipare alla manifestazione di Aosta e a
quella di Saint-Pierre.
Credo che sia arrivato, ormai, il tempo di presentare l'intera
attività promozionale della nostra Regione sotto l'egida della
Regione, questo non per soffocare le iniziative delle singole
località che vanno anzi esaltate, ma per offrire con un certo
anticipo un quadro di riferimento entro il quale si possono muovere
i singoli turisti, le agenzie turistiche e tutti coloro che hanno
un interesse a venire in Valle d'Aosta.
Devo riconoscere come questa nostra interpellanza sia stata
fatta sotto la pressione psicologica delle manifestazioni del
bicentenario, che hanno avuto il pregio di ottenere alcuni
risultati, ma che hanno anche offerto l'opportunità di una
riflessione complessiva sulla utilità o meno di operare in Valle
certe scelte quando si fanno delle manifestazioni, in rapporto
soprattutto alla dimensione di spesa che era piuttosto elevata e
che in determinate occasioni non ha dato i risultati che
l'Amministrazione molto egregiamente si proponeva nella fase della
sua promozione. Nella fase della pratica realizzazione siamo
impattati in risultati a volte anche modesti.
Riteniamo, per ovviare a questa serie di inconvenienti che forse
hanno avuto nei mesi scorsi delle punte di esasperazione notevoli,
che un calendario complessivo che copra, sulla falsariga di
iniziative analoghe di altre Regioni, l'intero arco annuale della
nostra Regione, possa offrire al turista una possibilità di scelta
maggiore, ma possa anche offrire un quadro di ciò che si produce a
livello promozionale in Valle d'Aosta a favore del turismo.
Credo che la Regione lodevolmente aveva incentivato l'attività
delle aziende autonome e delle pro-loco. È vero che siamo in fase
di discussione di un disegno di legge che dovrebbe modificare
l'assetto dell'intero comparto turistico valdostano per quanto
riguarda soprattutto gli enti di promozione turistica, ma è
altrettanto vero che non possiamo più nasconderci dietro un dito.
Visto che la Regione è così munifica di interventi di tipo
finanziario nei confronti degli enti di promozione turistica
minori, allo stesso tempo la Regione dovrà farsi carico di
coordinare la loro attività all'interno di un calendario
regionale.
Questo, non per soffocare uno spirito di autonomia che
indubbiamente va lasciato soprattutto alle aziende autonome di
soggiorno, per quanto riguarda l'organizzazione specifica delle
manifestazioni, quanto per poter avere la possibilità di presentare
questo calendario in una manifestazione che sia essa stessa una
manifestazione di tipo promozionale, e che coinvolga non più
singole iniziative come è stato fatto lo scorso anno, ma coinvolga
l'intera Regione Valle d'Aosta per quanto riguarda ciò che si
organizzerà durante l'estate e ciò che si può anche organizzare in
stagioni non di punta, nei mesi cosiddetti morti, che però possono
essere sfruttati per manifestazioni di tipo più specificatamente
promozionale.
Tutto potrebbe poi essere (è una delle richieste che facciamo)
riassunto in uno specifico opuscolo che abbia anche una veste
grafica accettabile, da distribuire alle varie agenzie turistiche e
a tutti coloro che possono avere interesse ad una promozione
turistica della nostra Regione.
Sono queste, sostanzialmente, le cose che postuliamo in questa
nostra interpellanza. Mi auguro che si tenga conto l'esempio un
pochino negativo, non certo per volontà di nessuno, che abbiamo
toccato durante la decorsa stagione estiva, in modo che non abbia a
ripetersi in futuro perchè mi sembra che in questo caso si sia
caduti da un eccesso all'altro essendo impossibile partecipare a
tutte le manifestazioni, proprio perchè ce n'erano troppe. Forse è
meglio a questo punto stare un pochino a selezionare e presentare
un quadro complessivo della nostra Regione che sia il più
appetibile, sul piano turistico.
Si dà atto che alle ore 16,18 assume la Presidenza il Vice
Presidente Franco De Grandis.
PRESIDENTE:
Prima di dare la parola all'Assessore Borbey,
devo giustificare l'assenza del Consigliere Pedrini, che stamane è
stato colto da malore e si trova ricoverato nel nostro ospedale. Le
notizie mediche che ci pervengono sono tuttavia tranquillizzanti e
ritengo di interpretare i sentimenti di tutto il Consiglio
rivolgendo al Consigliere Pedrini i nostri fraterni auguri di
pronta guarigione.
Ha chiesto di parlare l'Assessore al Turismo, Urbanistica e Beni
Culturali Borbey, ne ha facoltà.
BORBEY - (D.C.):
Parzialmente concordo su quanto ha detto
il Consigliere Torrione, e soprattutto, per quanto concerne il
discorso di coordinamento con le aziende di soggiorno e altri Enti.
Ritengo che sarebbe bene coordinare il tutto, ma non è cosa facile,
anche perchè ho fatto un tentativo quest'anno fra l'Assessorato al
Turismo, le aziende di soggiorno e le varie pro-loco.
Non tutte le manifestazioni locali, anzi posso dire la metà,
sono organizzate dall'azienda di soggiorno delle pro-loco, molte
altre, in modo particolare tutte le sagre paesane, vengono
organizzate da determinati comitati o associazioni che non hanno
una veste giuridica e che quindi è anche difficile individuare.
Tengo a precisare (e sono convinto che il Consigliere Torrione
concorda) che la maggiore concentrazione delle manifestazioni si ha
dal 10 al 18 agosto e qualunque località non rinuncia a fare delle
manifestazioni in quel periodo. Se noi Amministratori regionali
dovessimo azzardarci a chiedere di annullare quelle manifestazioni,
senz'altro non verremmo ascoltati.
In linea generale, comunque, concordo che è bene cercare di
coordinare, proprio per evitare un dispendio di spese e per dare la
possibilità al turista e al valdostano di scegliere un giorno di
poter assistere ad una manifestazione, e il giorno successivo a
un'altra.
Nell'ambito della Giunta regionale, fra i vari Assessorati, c'è
un coordinamento, anche se un qualcosa è sfuggito quest'anno: c'era
un concerto ad Aymavilles, e nella stessa giornata è stata tenuta
una manifestazione nella chiesetta dei penitenti a Saint-Pierre.
Questa manifestazione ci è sfuggita perchè dopo che insieme avevamo
definito il programma, les "Amis de la Musique" di Saint-Pierre
hanno deciso di fare quest'altra manifestazione. Alcune volte non
abbiamo neanche l'autorità di impedirla, ma abbiamo il dovere di
coordinare, quindi c'è un impegno da parte nostra di cercare di
coordinare il più possibile le manifestazioni dell'anno 1987.
C'è ancora da dire - e me ne può dare atto l'Assessore Faval al
quale da mesi ho chiesto le date del programma teatrale - che di
molte manifestazioni non possiamo stabilire le date, perchè gli
stessi enti non le conoscono sino ad un mese o due mesi prima.
L'indirizzo è quanto consigliato anche nell'interpellanza; da parte
nostra ci stiamo impegnando per presentare una "brochure" affinchè
le manifestazioni di un certo rilievo siano già un mezzo per fare
della promozione turistica.
Siamo carenti anche di teatri; per quanto riguarda il Teatro
Tenda di Courmayeur, oltre ad essere stato dislocato male, cioè
troppo vicino alla strada, abbiamo capito che è inutile tenerlo
aperto dopo il 15 di agosto perchè fa già freddo. Forse è meglio
anticiparne l'apertura dal 15 luglio al 15 agosto. Anche questa è
stata una esperienza.
Ho intenzione di fare una proposta all'esecutivo regionale per
vedere la possibilità, in attesa di un auditorium, di un teatro
fisso nella città di Aosta, di mettere un teatro tenda in Aosta.
Sono tutte cose queste da valutare, e che valuteremo entro
l'autunno e l'inverno, ma sono quelle indicazioni che ci hanno
portato sull'esperienza che, giustamente ha detto il Consigliere
Torrione, è da farsi.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Mi dichiaro soddisfatto della
risposta dell'Assessore, anche perchè sono state colte alcune
indicazioni che avevamo dato nella nostra interpellanza e sono
stati presi anche alcuni impegni.
Parto da una ultima considerazione che ha fatto l'Assessore,
sulla mancanza di determinate infrastrutture nella nostra Regione.
Il discorso dell'auditorium si protrae ormai da troppo tempo;
sarebbe opportuno che la Regione stabilisse una volta per tutte
dove questo auditorium deve essere fatto e che tipo di auditorium
si vuole realizzare.
Nel frattempo l'iniziativa di portare ad Aosta un teatro tenda,
potrebbe anche essere sperimentata. Se dovessi dare un consiglio
all'Assessore, direi molto chiaramente che, visto e considerato che
il teatro tenda di Courmayeur non ha dato gli esiti sperati,
sarebbe meglio che prima di mettere in piedi una struttura del
genere anche ad Aosta si facessero alcune riflessioni.
Non ho voluto dire che si metta un freno da parte della Regione
a quella che è la possibilità di iniziativa delle singole aziende
di soggiorno, nel senso che l'autonomia delle aziende e delle
singole località è fuori discussione, ma dico che anche le aziende
un'opera di coordinamento all'interno delle manifestazioni che si
svolgono nelle singole località, la possano fare. Sovente non si
riesce a mettere in contatto le aziende fra di loro perchè ognuna
rivendica l'opportunità di svolgere autonomamente questa attività
di tipo promozionale e turistico.
Senza voler dire che agosto non può non essere privilegiato, mi
sembra scontato infatti che la maggioranza delle manifestazioni
abbiano luogo dal primo al quindici agosto, credo tuttavia che sia
arrivato il momento di far capire alle aziende che certe
manifestazioni, anzichè in periodi di punta, possono svolgersi in
periodi meno appetibili ma con maggiore risonanza, perchè si
svolgono non in concomitanza con altre iniziative.
Spero che le buone intenzioni che ha manifestato l'Assessore si
traducano in atti concreti e con questo augurio ribadisco la mia
soddisfazione per le risposte che mi ha fornito l'Assessore.
