Classificazione
EDILIZIA
Edilizia residenziale



Oggetto del Consiglio n. 738 del 24 giugno 2021 - Resoconto
OGGETTO N. 738/XVI - Interpellanza: "Intendimenti del governo
regionale in merito alla riqualificazione del patrimonio
immobiliare dell'ARER".
Bertin (Presidente) -
Punto n. 31 all'ordine del giorno.
Si è iscritto il consigliere Sammaritani, ne ha facoltà.
Sammaritani (LEGA VDA) -
Parliamo di ARER, quindi
dell'Azienda regionale per l'edilizia residenziale. Preso atto del
fatto che l'Azienda regionale per l'edilizia residenziale della
Valle d'Aosta dispone di un ingente patrimonio immobiliare, del
quale una parte importante è compresa in immobili di proprietà non
esclusiva, cioè ove vi sono anche proprietari privati. Considerato
che le attuali normative di settore prevedono opportunità
importanti per la riqualificazione degli immobili e che vi sono in
atto molte iniziative in tal senso, per usufruire di tali forse
irripetibile opportunità. Valutato che le norme vigenti prevedono
maggioranze ridotte per deliberare opere anche imponenti ed
economicamente impegnative. Ritenuto che occorra approfittare delle
predette agevolazioni per riqualificare, anche sotto il profilo
energetico, il patrimonio immobiliare dell'ARER. Interpelliamo il
Presidente della Regione o l'assessore competente per conoscere se
vi siano state interlocuzioni con i vertici di ARER per affrontare
le tematiche sopra evidenziate, se vi siano delle linee di
indirizzo a tale proposito da parte di ARER o da parte del Governo
regionale e in ogni caso quali siano gli intendimenti del Governo
in tale delicata materia.
Presidente -
Per la risposta, l'assessore Barmasse.
Barmasse (UV) -
La prima domanda è se vi siano state
interlocuzioni con i vertici di ARER, per affrontare le tematiche
sopra evidenziate. La legge regionale 9 settembre 1999, recante
"Istituzione dell'Azienda regionale per l'edilizia residenziale",
all'articolo 8, nei compiti del consiglio di amministrazione,
prevede tra l'altro la definizione da parte dell'organo
dell'azienda, nell'ambito degli indirizzi forniti
dall'Amministrazione regionale, di piani annuali e pluriennali di
attività, con l'approvazione dei relativi interventi da
realizzarsi. Con deliberazione della Giunta regionale n. 1386 del
24 dicembre 2020, l'Amministrazione regionale ha fornito all'ARER
gli indirizzi per l'individuazione e la definizione degli
interventi di edilizia residenziale pubblica, da attuarsi nel corso
dell'anno 2021. Tale atto è naturalmente frutto di interlocuzioni
tra la componente regionale e l'ARER, in un'ottica di
collaborazione finalizzata alla migliore gestione possibile del
patrimonio in capo all'azienda.
Se vi siano delle linee di indirizzo a tale proposito da parte
di ARER e/o da parte del Governo regionale e in ogni caso quali
siano gli intendimenti del Governo regionale in tale delicata
materia. Il patrimonio dell'ARER, per quanto attiene agli alloggi
di edilizia residenziale pubblica, si compone di 1735 alloggi
ubicati in 121 stabili. Di tali stabili 66 risultano classificati
come fabbricati in piena proprietà o diritto di superficie
dell'ARER o con un numero di proprietari inferiori a 8, mentre 55
sono costituiti in condominio ai sensi delle vigenti normative di
settore e pertanto amministrati da un amministratore.
Per quanto attiene ai fabbricati in piena proprietà o diritto di
superficie dell'ARER o con un numero di proprietari inferiori a 8,
la Regione ha formulato con la citata DGR n. 1386 del 24 dicembre
2020 le seguenti linee di intervento. Dare attuazione al programma
di interventi a valere sulle agevolazioni fiscali del decreto legge
34 del 2020 articolo 119, convertito in legge 77 del 2020, optando
per la cessione del credito a un istituto bancario e organizzando
il servizio mediante una struttura temporanea o di progetto, come
delineato dal consiglio di amministrazione dell'ARER, con
deliberazione n. 65 del 18 ottobre 2020. Redigere un'analisi
progettuale finalizzata alla presentazione di una proposta per
accedere al finanziamento statale del programma innovativo
nazionale per la qualità dell'abitare, di cui ai commi 437 e 438
della legge 27 dicembre 2019 n. 160, coinvolgendo e consolidando il
rapporto di collaborazione già instaurato tra l'ARER e il
Politecnico di Torino, dipartimento di architettura e design,
proponendo la condivisione delle linee di intervento con il Comune
di Aosta nell'ambito dell'accordo di programma tra il Comune di
Aosta, la Regione autonoma Valle d'Aosta e l'Azienda regionale per
l'edilizia residenziale della Valle d'Aosta, per l'affidamento
all'ARER della gestione del patrimonio edilizia residenziale
pubblica di proprietà del Comune di Aosta, individuando quale
ambito di intervento il quartiere Cogne della città di Aosta.
Recepiti gli indirizzi succitati, con propria deliberazione del
cda n. 2 del 29 gennaio 2021, per quanto riguarda il punto B
sopracitato e quindi con riferimento a tutti i fabbricati, a
eccezione di quelli ricompresi nell'ambito di intervento del
quartiere Cogne della città di Aosta, l'ARER ha provveduto ad
affidare i relativi incarichi di progettazione per 22 fabbricati,
come di seguito riportati in attuazione alla deliberazione del cda
n. 65 del 19 ottobre 2020, e a esperire le procedure di gara appena
conclusesi per la concessione di finanziamento mediante apertura di
credito in conto corrente, acquisizione del credito di imposta di
cui al decreto legge 34 del 19 maggio 2020, convertito con
modificazioni alla legge 77 del 17 luglio 2020. Si tratta dei
seguenti fabbricati: in realtà io ho tutta una lista dei fabbricati
con l'importo dei lavori; gliela faccio avere, Consigliere,
comunque sono ventidue.
Per quanto riguarda il punto C degli indirizzi sopracitati,
quindi con riferimento ai fabbricati ricompresi nell'ambito di
intervento del quartiere Cogne della città di Aosta, l'ARER, di
concerto con l'Amministrazione regionale e il Comune di Aosta, in
forza dell'accordo di programma sottoscritto poi in data 17 luglio
2015 per l'affidamento all'azienda della gestione del patrimonio
comunale di edilizia residenziale pubblica, ha avviato tutte le
attività necessarie alla richiesta di fondi previsti dal programma
innovativo nazionale per la qualità dell'abitare. La candidatura
della città di Aosta in qualità di soggetto proponente, con l'ARER
quale soggetto attuatore, è stata approvata dai traenti, per
l'Amministrazione regionale con delibera di Giunta regionale n. 270
del 15 marzo 2021, ed è stata presentata nei termini. A oggi si è
in attesa dell'esito dell'ammissione al finanziamento per circa 15
milioni di euro, per procedere con le fasi successive.
Per quanto attiene i condomini, l'ARER a partire dal 2018 ha
esternalizzato tutte le amministrazioni, con la sola eccezione di
due condomini per i quali sta procedendo proprio in questi giorni
alla nomina di amministratori esterni. Si è dunque proceduto come
di seguito. Per quanto riguarda l'orientamento della votazione in
assemblea circa la proposta di esecuzione dei lavori, a valere
sulle agevolazioni fiscali del decreto legge 34 del 2020 articolo
119, convertito in legge 77 del 2020, l'ARER si è uniformata alla
deliberazione del cda n. 28 del 16 aprile 2021, con la quale è
stato stabilito, tra l'altro, al primo punto, che per millesimi
superiori a 500 il voto favorevole dell'azienda è subordinato
all'adozione di procedure similari a quelli a evidenza pubblica
previste dal codice degli appalti. Nel caso in cui i restanti
proprietari non acconsentissero all'adozione di dette procedure, il
voto dell'azienda dovrà essere contrario. Per millesimi inferiori o
uguali a 500 l'azienda, per poter esprimere il proprio voto,
richiederà la trasmissione anticipata di tutta la documentazione,
atta a valutare l'opportunità dell'intervento e la congruità delle
offerte economiche in relazione ai lavori da eseguire. In ogni caso
l'azienda esprime formale richiesta di acquisire un minimo di tre
preventivi prima di deliberare, al fine di garantire almeno
l'applicazione dei principi del codice di trasparenza e parità di
trattamento da un lato, contenimento della spesa dall'altro,
seppure l'investimento di somme pubbliche è minoritario rispetto
all'investimento di somme private.
Per quanto riguarda i due condomini a oggi amministrati
dall'ARER, stante l'imminente nomina di un amministratore esterno,
è stata data comunicazione ai proprietari, contestualmente alla
convocazione dell'assemblea, che poiché all'ordine del giorno della
stessa ci sarebbe stata la nomina di un nuovo amministratore,
l'eventuale proposta di esecuzione di lavori, a valere sulle
agevolazioni fiscali del decreto legge 34 del 2020 articolo 119,
legge 77 del 2020, sarebbe stata di competenza del nuovo
incaricato.
Da quanto sopra esposto si evince che l'ARER ha dato piena
attuazione agli indizi forniti dall'Amministrazione regionale. È di
tutta evidenza che per i condomini cosiddetti misti l'azienda deve
operare nel rispetto della volontà delle maggioranze condominiali
individuate per l'approvazione delle singole tipologie di atti.
Presidente -
Per la replica si è iscritto il
vicepresidente Sammaritani, ne ha facoltà.
Sammaritani (LEGA DA) -
Grazie assessore per la risposta
che in parte conoscevo già, perché nel frattempo avevo acquisito la
delibera a cui lei ha fatto riferimento, quella di aprile sulle
linee di indirizzo a proposito di queste opere.
Devo dire che a volte i problemi sorgono da dei peccati
originali, spesso è così. Credo che ARER stia scontando uno di
questi peccati originali, che derivano probabilmente anche da
gestioni comunali non perfettamente in linea con certi principi,
nel senso che un ente pubblico a partecipazione pubblica, seppur
autonomo come questo, non dovrebbe trovarsi possibilmente in
situazioni a macchia di leopardo, cioè con condomini in cui ci sono
proprietà pubbliche, proprietà private, con millesimi variabili, a
volte più di 500, a volte meno, che creano delle grosse
problematiche, secondo me. Un po' sarà la mia deformazione
professionale, anche a livello giuridico, perché imporre a certi
privati delle discipline di tipo pubblicistico, come quelle per
esempio che vengono imposte con parte di questa delibera dell'ARER,
dove si dice che se i millesimi sono più di 500 il voto favorevole
dell'azienda è subordinato all'adozione di procedure similari a
quelle a evidenza pubblica. Mi verrebbe da dire: alla faccia della
semplificazione e dello snellimento delle procedure, perché qui
questi tipi di agevolazioni devono essere presi in fretta,
possibilmente deliberate in modo molto rapido e snello, cosa che
invece chiaramente adottando questo tipo di procedure non si può
avere. Ma poi mi viene anche un'altra riflessione. In realtà, per
deliberare questo tipo di opere, la norma prevede che i millesimi
necessari per la deliberazione siamo inferiori a 500, non è la
maggioranza assoluta, è una maggioranza relativa, 334, quindi basta
più di un terzo. Ecco che allora si creano delle grossissime
complicazioni.
Questo è un ragionamento da fare in un'ottica e una prospettiva
futura, cioè quella possibilmente di cercare di semplificare il
quadro. Lo si può fare probabilmente soltanto attraverso una linea
di indirizzo preciso, quella di cercare di compattare le proprietà,
cioè cercare di fare delle dismissioni laddove ci sono delle
situazioni in cui ARER è proprietaria solo di alcuni immobili o
comunque di pochi millesimi magari o comunque di una parte non
maggioritaria, mentre al contrario invece magari acquisire laddove
ci sia la possibilità di completare una proprietà, quindi riempire
una proprietà e a farla diventare una proprietà esclusiva. Questo
proprio in un'ottica di semplificazione. Non è così semplice per
ciò che riguarda il patrimonio, diciamo così, "ereditato", anche se
il termine non è corretto, dal Comune di Aosta; questa è solo una
gestione temporanea, tutto sommato, seppure per un periodo
cinquantennale, ma comunque un periodo limitato.
Come dicevo, un peccato originale in origine, all'inizio, che
crea tutti questi tipi di problematiche, che poi si risolvono di
fatto, si traducono probabilmente nella creazione di cittadini di
serie A e cittadini di serie B, perché ci saranno abitanti di
condomini in cui l'ARER è preponderante ed è vincolata a queste
procedure, che probabilmente non potranno usufruire di queste
agevolazioni, che significa naturalmente una cosa molto grave, cioè
non poter ottenere quella riqualificazione non soltanto estetica,
ma soprattutto energetica e strutturale di questi immobili, che
invece credo sarebbe un arricchimento non soltanto per chi ci
abita, ma per tutta la comunità, perché vedere una casa più bella,
più efficiente, più performante, meno inquinante, è un interesse di
tutti noi e non soltanto di chi abita nelle case popolari o nei
vari condomini.
Io credo che queste linee di indirizzo che il Governo deve dare
ad ARER, collaborando con ARER per far sì che ci sia questo tipo di
linea di condotta, per arrivare a una semplificazione, a una
razionalizzazione del patrimonio immobiliare di ARER, sia un tema
sul quale si debba lavorare, si debba lavorare in modo molto rapido
anche, nell'ottica di permettere a chi abita le case di edilizia
residenziale pubblica di poter usufruire di quelle agevolazioni che
anche gli altri cittadini ora stanno cercando di acquisire. Bene,
secondo me, invece il discorso di affidare alla gestione esterna
l'amministrazione di questi stabili.
