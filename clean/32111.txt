Classificazione
AMBIENTE
Parchi, riserve naturali, aree protette e attrezzate



Oggetto del Consiglio n. 929 del 16 dicembre 2009 - Resoconto
OGGETTO N. 929/XIII - Interpellanza: "Lavori di costruzione
del Centro di ricerca naturalistica della zona umida del Marais nel
Comune di Morgex".
Interpellanza
Richiamata la delibera di Giunta n. 3210 del 20 novembre
2009, con la quale viene aggiornato il quadro economico per
l'allestimento del Centro di ricerca situato nella zona umida del
Marais, per un importo complessivo di 661 mila euro;
Verificato che la struttura che sarà destinata a Centro di
ricerca è stata ultimata nel mese di ottobre del 2009, dopo più di
tre anni di lavori, e che devono ancora essere effettuati i
collaudi per gli impianti tecnologici;
Atteso che l'aggiornamento del quadro economico per
l'allestimento degli interni si è reso necessario in quanto il
progetto esecutivo inerente tale argomento risale al 2005 e che i
costi delle attrezzature e della manodopera sono pertanto
aumentati;
Considerato che la riqualificazione dell'area protetta nella
zona umida del Marais a Morgex è in corso ormai da 10 anni e ha
comportato l'utilizzo di ingenti risorse economiche, pari a oltre 3
milioni di euro, solo per ciò che riguarda il primo lotto di
lavori, oltre l'acquisto di un immobile, in seguito ritenuto non
idoneo;
i sottoscritti Consiglieri regionali
Interpellano
l'Assessore competente per sapere:
1) per quale data il Centro di ricerca sarà definitivamente
messo in funzione;
2) se i lavori per la costruzione del Centro di ricerca hanno
subito dei ritardi e, in caso di risposta affermativa, quali sono
stati i motivi;
3) qual è l'importo totale finora sostenuto per la
costruzione del Centro di ricerca;
4) quali sono gli intendimenti dell'Assessorato in merito
alle modalità con cui verrà affidata la gestione del Centro di
ricerca e se l'Assessorato ha già predisposto un piano operativo
per l'utilizzo di tale struttura.
F.to: Zucchi - Lattanzi
Presidente
- La parola al Consigliere Zucchi.
Zucchi (PdL)
- Assessore, dopo tanto peregrinare fra le
varie località della Valle d'Aosta, siamo tornati di nuovo al punto
di partenza, di nuovo facciamo un altro giro dalle parti della
Valdigne, siamo di nuovo nel Marais di Morgex, questa volta non
occupandoci dell'immobile che è stato oggetto delle mie iniziative
in particolare, che hanno attirato la mia attenzione, ma ci
innestiamo in un quadro più generale.
Si tratta della zona definita "umida" del Marais, perché il
Marais, in quanto palude - qualcuno può ironizzare -, comunque la
zona paludosa del Marais, zona in cui le Giunte che si sono
succedute nel tempo hanno posto la loro attenzione... perché ormai
si parla da una decina di anni dell'attenzione nei confronti di
quest'area che ha visto investire diversi milioni di euro, e una
delle domande è quella di capire fra i vari rivoli di spesa a
quanto ammonta ad oggi tutto quello che è stato speso dalle varie
amministrazioni che si sono succedute per questo tipo di progetto,
e di capire se anche in questo caso dobbiamo aspettarci l'ennesima
incompiuta o dei tempi biblici per arrivare al compimento di un
progetto che riteniamo in 10 anni possa essere eseguito, per cui
non vorremmo che, anche in questo caso, si annoverasse questo
ennesimo episodio nel contesto generale delle opere bibliche che
questa Regione non riesce a portare a termine.
Il senso di questa interpellanza è quello di capire quali sono
le situazioni allo stato dell'arte, quanti soldi sono stati spesi,
soprattutto ci interessa sapere se e in quale misura questa opera
verrà conclusa, come verrà conclusa; se ci vuole dire l'Assessore
quali sono stati i motivi di tutti questi ritardi lo ringrazieremo,
ma ci interessa soprattutto sapere quando quest'opera avrà il
taglio del nastro, con quali obiettivi e con quali modalità di
gestione - se sono già state pensate - si ritiene che possano
avvenire.
La ringraziamo per la sua risposta.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie, Presidente. Nel peregrinare a
volte si finisce nelle zone umide, l'importante è che non siano
sabbie mobili, altrimenti è più rischioso!
In ogni caso per quello che è del Centro, risponderò ai quesiti
proposti:
"per quale data il Centro di ricerca sarà
definitivamente messo in funzione"
... qui, già è stata citata
nelle premesse la deliberazione n. 3210 in data 20 novembre 2009,
ha aggiornato il quadro economico del progetto relativo agli
allestimenti e arredi del Centro. La Regione, nel 2005, ha deciso
di procedere con l'appalto delle opere edili ed impiantistiche
rinviando ad una fase successiva l'appalto per gli arredi, in
quanto - trattandosi in gran parte di allestimenti tecnici e
tecnologici - la fornitura potrà ora avvenire secondo le migliori e
più aggiornate tecnologie presenti sul mercato. Gli uffici
competenti hanno già provveduto alla predisposizione del
provvedimento dirigenziale per l'indizione della gara di appalto
per l'approvazione del relativo bando, disciplinare di gara e
capitolato. Il bando sarà pubblicato entro l'anno, quindi a
brevissimo, sugli organi di comunicazione ufficiali. Trattandosi di
un appalto sopra soglia comunitaria si può ipotizzare
l'aggiudicazione della gara entro i primi sei mesi del 2010. Per la
realizzazione dei lavori saranno necessari 210 giorni naturali
consecutivi, per cui si può ragionevolmente presumere che gli
stessi saranno terminati entro i primi mesi del 2011... questa è la
tempistica.
In merito al secondo punto:
"se i lavori per la costruzione
del Centro di ricerca hanno subito dei ritardi e, in caso di
risposta affermativa, quali sono stati i motivi"
, si può
riferire quanto segue. I lavori non hanno subito sostanziali
ritardi rispetto a quanto previsto in progetto, ad eccezione di
alcune proroghe concesse a seguito dell'approvazione di perizie di
variante, volte ad introdurre migliorie e delle necessarie
sospensioni lavori nel periodo invernale. Il progetto esecutivo del
Centro di ricerca è stato approvato con deliberazione n. 2978/2005,
è stato poi esperito l'appalto per i lavori di costruzione che sono
stati aggiudicati con provvedimento dirigenziale n. 1582 del 6
aprile 2006. I lavori sono stati avviati nel mese di luglio 2006 e
ultimati ad ottobre 2009. Nei prossimi mesi, invece, saranno
ultimati i collaudi per la parte impiantistica e il collaudo
tecnico-amministrativo.
"Qual è l'importo totale finora sostenuto per la costruzione
del Centro di ricerca"
... anche qui, fornisco dei dati. Si
elencano i costi sostenuti che sono i seguenti (poi posso fare
copia, non è un problema): appalto per i lavori edili, impianti e
strutture 1.878.671,86 euro; una perizia 88.746,37 euro; la
direzione lavori 207.000 euro; appalto arredi 661.500 euro, per un
totale di 2.835.918 euro. Ai costi sopraccitati vanno aggiunti gli
oneri relativi alle varie fasi della progettazione, comprese
nell'incarico complessivo per la progettazione di tutte le opere di
riqualificazione naturalistica e turistica della zona del Marais,
affidato con deliberazione n. 4092 in data 4 novembre 2002 per
641.100 euro.
In merito all'ultimo quesito:
"quali sono gli intendimenti
dell'Assessorato in merito alle modalità con cui verrà affidata la
gestione del Centro di ricerca e se l'Assessorato ha già
predisposto un piano operativo"
... già negli anni scorsi,
quando è stata avviata la progettazione e poi la realizzazione del
Centro in questione, l'Amministrazione regionale ne aveva
ipotizzato l'affido al Museo regionale di scienze naturali di
Saint-Pierre. L'ipotesi era basata su alcune considerazioni di
fondo: in primo luogo, la necessità di evitare la creazione di
ulteriori enti dipendenti dalla Regione, per i motivi che ben
sappiamo; in secondo luogo, la presenza sul territorio dell'ente
Museo regionale di scienze naturali e la valutazione delle
competenze attribuitegli con legge istitutiva, nonché le attuali
condizioni in cui opera. L'attuale sede del museo, sita presso il
Castello di Saint-Pierre, malgrado sia oggi interessata da
consistenti interventi di restauro e risanamento conservativo, non
permette, per mancanza di spazio, l'espletamento di tutta una serie
di attività specifiche di un museo, quali: la conservazione delle
collezioni, le sale di consultazione, le aule didattiche e spazi da
destinare a laboratori per la ricerca naturalistica. Si è quindi
ipotizzato un uso prettamente espositivo per il Castello di
Saint-Pierre, con un rinnovato allestimento ed un'apertura annuale
per la fruizione turistica, mentre nel Centro del Marais potranno
essere sviluppate le attività sopraindicate. Il piano operativo per
l'utilizzo della struttura sarà quindi predisposto il prossimo anno
di intesa con l'ente Museo.
Qui aggiungo ancora che è previsto un coinvolgimento
dell'Università della Valle d'Aosta per quello che può essere di
competenza, nel momento in cui le attività fin qui illustrate
possono rientrare nei programmi delle attività dell'università
stessa. Questo potrebbe essere un ulteriore filone da approfondire
per quello che è l'utilizzo razionale e ottimale di quanto è stato
previsto.
Presidente
- La parola al Consigliere Zucchi.
Zucchi (PdL)
- Sentendo le cifre e le risposte
dell'Assessore, soprattutto relativamente al punto 4, cioè
all'utilizzo, credo che a noi - come ad altri cittadini - interessi
sapere cosa se ne fanno di queste strutture.
Mi riallaccio alla deliberazione precedente, quando l'Assessore
Marguerettaz mi parlava di coperta corta, diceva: bisogna vedere
dove andare a prendere questi soldi. Qui stiamo parlando di - mal
contati - 3.500.000 euro che sono già stati spesi per questo tipo
di struttura, altri ne verranno spesi... con quale risultato
atteso? qual è il rendimento che si intende raggiungere con questi
investimenti, di cui la Valle d'Aosta è già abbastanza fornita?
Penso a Cogne, alle fondazioni, ai vari musei, che non è che - con
tutto il rispetto - brillino di affluenze turistiche a iosa e che
motivino la costruzione di questi tipi di strutture. In parte
possiamo anche capire che le cose possano anche essere fatte, ma in
un contesto di bilancio, come è stato definito, di coperta corta -
questo è il discorso politico che ci permettiamo di fare -;
dobbiamo fare delle scelte, dobbiamo capire come destinare queste
risorse, perché 3.000.000 di qua, 4.000.000 di là, 10.000.000 di su
e di giù, fanno centinaia di milioni che vengono spesi sul
territorio con dei risultati che non è che ci paiono più di tanto
edificanti e forieri di ritorno economico.
Diciamo allora che mettiamo un altro capitolo in questo settore
degli impianti museali onerosissimi, oltretutto molto lunghi da
eseguire, che noi ci permettiamo di vedere con dubbio e sospetto,
visti i precedenti, perché non vorremmo che questa politica - viste
le ristrettezze e le difficoltà di bilancio - proseguisse in ogni
caso a perseverare in quelle che sono state delle politiche
possibili forse in altri tempi, ma che oggi non sono più
giustificabili. Se dobbiamo fare delle scelte, è da queste scelte
che dobbiamo cominciare a fare dei ragionamenti se operare o meno
dei tagli, perché dovremo forse destinare delle risorse di cui
disponiamo in un modo diverso, calcolando come fa una famiglia con
un'azienda - anche se noi abbiamo anche degli altri compiti e non
possiamo ragionare come un'azienda -, ma sotto certi aspetti
dovremo anche ragionare su come mettiamo questi soldi. A parte
l'impegno sociale che va garantito senza ombra di dubbio, sugli
altri tipi di interventi in cui non ci sono queste valenze di
carattere sociale, dovremo cominciare a vedere se "il gioco vale la
candela", perché altri 3.500.000 per una struttura che mi limito a
dire "ai posteri l'ardua sentenza", ma lo vedremo nel 2011, forse,
se avrà la luce questo tipo di struttura, se poi ci saranno i
risultati attesi o se ci sarà di nuovo una situazione tale, quella
dei musei tipo Cogne, che sono costati milioni e milioni di euro
che non hanno avuto nel riscontro collettivo un risultato...
Allora, su questi temi vorrei che si dedicasse tutto il
Consiglio, si parte da un discorso del genere che può essere anche
considerato minimale, ma è attraverso l'utilizzo di queste risorse
che poi si creano delle diverse politiche di scelte di utilizzo di
queste risorse, perché 3.500.000 per la costruzione di un'altra
cosa come quella che ci è stata detta dall'Assessore ci sembra non
motivata rispetto ai tempi che stiamo vivendo.
