Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 106 del 26 ottobre 1983 - Resoconto
OGGETTO N. 106/VIII - PROBLEMI CONCERNENTI GLI UFFICI E
SERVIZI DELL'AMMINISTRAZIONE REGIONALE.(Interpellanza).
PRESIDENTE:
Do lettura dell'interpellanza presentata dal
Consigliere Torrione:
INTERPELLANZA
Il prestigio delle istituzioni si difende e si esalta
soprattutto con atteggiamenti e comportamenti improntati alla più
rigorosa serietà, onestà e correttezza da parte di coloro che sono
preposti a pubbliche funzioni.
Se questo è un dato di fatto incontestabile è altrettanto
vero però che esiste un problema di immagine e proiezione esterna
che può contribuire in modo a volte determinante a rafforzare il
prestigio e il decoro delle istituzioni stesse.
Ebbene se anche ciò corrisponde a verità non si può affermare
che il primo impatto del cittadino con l'Ente regione faccia
riportare una impressione di efficienza, di funzionalità e di
decoro. L'atrio del palazzo regionale, squallidamente disadorno e
privo di qualsiasi indicazione relativa all'ubicazione degli uffici
e dei servizi, non agevola certamente l'approccio con il "potere
regionale".
Superata questa prima "barriera" lo spettacolo poi che certi
corridoi forniscono, intasati come sono di armadi, di pratiche a
volte ammassate alla rinfusa, è talmente desolante da scoraggiare
anche il visitatore più interessato al sollecito disbrigo di
qualche pratica.
Ma se l'urgenza spinge ad entrare negli uffici ebbene allora
ci si chiede veramente come tre, quattro o cinque dipendenti
riescano a lavorare serenamente in spazi angusti e disdicevoli per
la loro stessa salute.
Tutto questo quadro fornisce in definitiva una "fotografia"
dell'Ente pubblico desolatamente piatta, incolore, sciatta e
addirittura irriguardosa rispetto alle funzioni e alle competenze
di una amministrazione a governo autonomo.
Tutto ciò premesso il sottoscritto Consigliere
regionale
INTERPELLA
il Presidente della Giunta o gli Assessori competenti per
sapere:
1°) se è allo studio un piano generale di sistemazione e di
localizzazione degli uffici regionali vista ormai la cronica
insufficienza di locali che costringe tra l'altro gli impiegati
regionali a difficili condizioni di lavoro.
2°) Quali provvedimenti si intendono adottare per rendere più
funzionale e decoroso l'atrio del Palazzo regionale anche per ciò
che si riferisce alla specifica preparazione del personale addetto
a servizi di sorveglianza e di attesa.
3°) Se è intendimento della Giunta fornire di idonea segnaletica
gli uffici regionali, anche quelli dislocati in altre sedi.
4°) Se nell'ambito degli interventi atti a rafforzare il decoro
delle varie sedi degli Uffici regionali, non sia pensabile di
utilizzare, ad oltre vent'anni dalla sua costruzione, il frontone
posto a sud del Palazzo regionale per collocarvi almeno una
semplice scritta, corredata dallo stemma della Regione, indicante
la sede dell'Amministrazione regionale ed in particolare della
Presidenza della Giunta e del Consiglio regionale.
5°) Se non si ritenga opportuno fornire di più adeguate divise
gli uscieri incaricati speficicatamente della sorveglianza
dell'atrio del Palazzo e quelli addetti ai servizi interni del
Consiglio regionale durante le sue sedute.
PRESIDENTE
: Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Come ho scritto anche nella mia
interpellanza, non è certamente con un certo tipo di proiezione
esterna che si difende il prestigio delle istituzioni; il prestigio
delle istituzioni lo si difende con serietà di atteggiamenti ed
onestà di comportamento. C'è da dire però che l'impatto del
cittadino con il Palazzo regionale è deludente, perchè l'atrio
sembra tutto fuorché condurre in un Palazzo sede di uffici, ed al
di fuori di una modesta targhetta, non vi è nessuna indicazione per
individuare che questa è la sede dell'Amministrazione regionale. Il
cittadino che non ha un minimo di riferimento e nonostante esistano
attualmente sistemi di segnaletica di uffici molto perfezionati,
non si sa quale sia l'Assessorato, a che piano sia, e questo già
genera confusione. Se poi ci si avventura in alcuni Assessorati
(l'altro giorno passavo in quello dell'Assessore Pollicini per cui
immagino ci sarà un trasferimento di servizi in altri locali) i
corridoi sono diventati un ammasso di pratiche, per cui superare
anche questa barriera non sempre è facile, perché magari si trovano
le pratiche ma non altre informazioni che si vorrebbero.
L'Assessore Pollicini sa a cosa alludo.
So che su questo argomento bisogna sempre essere molto cauti
perché generalmente ci si divide in due categorie; le persone che
dell'Ente pubblico hanno un certo concetto - lo dico perché l'ho
vissuto in altre esperienze più modeste, come quella al Comune di
Aosta - e gente che a questa immagine non fa assolutamente caso. Io
sono fra quelli che all'immagine fa caso perché credo che sia anche
questo un modo di rispettare, le istituzioni.
Tornando all'assetto del Palazzo, non sempre si ha l'immagine
della sua funzionalità. Sarà una mia idea fissa e l'ho già espressa
in altre occasioni (non in questa sede, ma attraverso la stampa di
partito): il Palazzo regionale sono 21 anni, che manca di un
frontone, che nella parte sud, verso via Festaz, indichi che questa
è la sede dell'Amministrazione regionale.
Questa "incompiuta" poteva durare per un paio di anni, in attesa
di dare una decorosa sistemazione, ma non si è arrivati a studiare
un ormai famoso mosaico, non sono propenso a fare delle spese
esagerate, chiedo solo che si ponga almeno una indicazione bilingue
per informare che questa è l'Amministrazione regionale della Valle
d'Aosta ed è la sede della Giunta regionale e del Consiglio
regionale.
Ho detto in questa mia interpellanza che c'è anche un decoro
delle istituzioni, e ricordo che - non è mia la frase e so che
questo potrà destare delle perplessità - si voleva creare in un
certo periodo la figura del guardia portone. Non sono assolutamente
per ripristinare un discorso di questo tipo e non dico neanche di
chi era l'idea, dico solo che c'è un problema di dignità delle
persone che lavorano all'interno della Amministrazione regionale e
anche di questo consesso. Trovo che la divisa degli uscieri addetti
all'atrio del Palazzo regionale ed ai servizi di questo Consiglio
sia anonima e non favorisca una sensazione di dignità delle persone
che prestano servizio in questi due importanti ambiti
dell'Amministrazione regionale.
So già quali saranno le risposte, perché il mio modo di vedere
non si concilia con quello di altri. Su questo argomento rischierà
di essere noioso però credo che in certe cose essere ripetitivi
porti a qualche soluzione positiva, quindi se non mi dovessi
accontentare delle risposte che mi si daranno oggi stamperò a
ciclostile questa interpellanza.
PRESIDENTE:
Ha chiesto di parlare l'Assessore alle
Finanze Martin, ne ha facoltà.
MARTIN - (Féd. DP-UVP):
Speriamo di soddisfare il
Consigliere Torrione. In effetti quando dice che si rende
necessaria una certa ristrutturazione dell'Amministrazione
regionale, degli uffici, concordo pienamente con lui, perché
bisogna dargli atto che certi Assessorati stanno veramente
scoppiando. Già due Assessorati sono stati localizzati altrove,
fuori dalla sede centrale del Palazzo; sono l'Assessorato al
Turismo e l'Assessorato ai Lavori Pubblici per i quali si è trovata
una sistemazione esterna che permette di avere più locali, quindi
di mettere a loro agio i dipendenti di questi Assessorati. E'
comunque allo studio una diversa soluzione anche per altri
Assessorati che attualmente si trovano nel Palazzo: parlo
dell'Assessorato alla Pubblica Istruzione che dovrebbe andare ad
occupare un'ala del Palazzo dove c'è attualmente l'Assessorato ai
Lavori Pubblici, di fronte alla Poste. In questo modo aumenterà lo
spazio per ristrutturare meglio gli altri assessorati che
attualmente sono un po' stretti.
Per quanto riguarda l'atrio, se si farà una ristrutturazione
questa sarà abbastanza completa e riguarderà l'atrio ed i piani di
tutti i vari Assessorati. Abbiamo già contattato delle ditte
specializzate per fornire tutto quanto il Palazzo regionale di un
tipo di segnaletica idonea che sia molto facile da mettere e
togliere nei singoli uffici quando ci sono degli avvicendamenti.
Questo quanto prima sarà oggetto di una deliberazione.
Nell'atrio pensavamo di mettere una persona nei momenti di punta
che sia in grado di dare tutte le informazioni, ad esempio a quale
piano si trova un certo servizio, a quale ufficio deve rivolgersi,
se la sede è quella in cui la persona è
venuta oppure se
deve recarsi altrove.
Per quanto riguarda il frontone del Palazzo regionale, so che
sono allo studio della Presidenza della Giunta alcune idee
semplici, come piacciono al Consigliere Torrione e quanto prima
sarà presentata in questo senso una proposta.
Infine per le divise degli uscieri non so cosa si debba fare: il
Consigliere Torrione può anche darci delle idee, forse potremo
dotarle di cravatta firmata Yves Saint-Laurent o cintura di Pierre
Cardin; personalmente ritengo che quando una divisa è pulita un
certo decoro ci sia. Comunque in questo senso se ci sono dei
suggerimenti siamo pronti ad accettarli.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Sarò telegrafico perché mi dichiaro
soddisfatto delle risposte dell'Assessore Martin: non ho motivo di
dubitare dell'impegno dell'Assessore e del Presidente della Giunta
sulla realizzazione di questi vari punti che sono stati
dettagliatamente esposti.
Mi fa piacere che ci sia un impegno per il discorso del frontone
del Palazzo, che credevo destasse delle ilarità, invece mi è
piaciuta la risposta dell'Assessore. Se mi è consentito, darò un
suggerimento per le divise degli uscieri: non sarà Cardin o Gucci,
ci contentiamo di Safina.
A questo punto ritiro la mia primitiva proposta di fare un
ciclostile di questa mia interpellanza.
