Classificazione
ASSISTENZA SANITARIA E OSPEDALIERA
Igiene e sanità pubblica
ISTRUZIONE PUBBLICA
Istituzioni scolastiche



Oggetto del Consiglio n. 1383 del 23 marzo 2022 - Resoconto
OGGETTO N. 1383/XVI - Interrogazione a risposta immediata:
"Rapporto numerico fra bambini e figure educative nei servizi per
la prima infanzia a decorrere dalla data di cessazione dello stato
di emergenza sanitaria".
Bertin (Presidente) -
Punto n. 5.03. Per l'illustrazione
la consigliera Erika Guichardaz ne ha facoltà.
Guichardaz E. (PCP) -
Questo Question Time è per
sottolineare che per tutto l'arco di quest'anno scolastico,
all'interno della fascia 3-36 mesi, vi era un rapporto rispetto
agli educatori di 1 a 6. Con metà marzo e il decreto che fa cessare
lo stato di emergenza, abbiamo appreso che sarebbe intenzione
dell'Amministrazione regionale ripristinare il rapporto numerico 1
a 8, rapporto che ricordo era stato inserito nel 2015 in via
sperimentale e che forse, a distanza di sette anni, andrebbe anche
in qualche modo rivisto.
Vogliamo chiedere intanto se è vero, ben sapendo che questa
scelta avrebbe delle ripercussioni molto importanti sia dal punto
di vista lavorativo delle persone che naturalmente occupano i ruoli
di educatori ma soprattutto dal punto di vista didattico, perché,
comunque, la trasformazione del rapporto numerico vorrebbe dire lo
smistamento dei bambini all'interno dei loro gruppi classe,
sicuramente una mancanza delle figure che fino a oggi li hanno
seguiti e quindi questo è un po' quello che vogliamo chiedere al
Governo regionale.
Presidente -
Risponde l'assessore Barmasse.
Barmasse (UV) -
Come correttamente riportato dalla
collega Consigliera, a partire dalla data di cessazione dello stato
di emergenza sanitaria prevista per il prossimo 31 marzo, cesserà
anche l'efficacia della deliberazione di Giunta regionale n. 852
del 28 agosto 2020, relativa all'approvazione della sostituzione
del protocollo di regolamentazione delle misure per il contrasto e
il contenimento della diffusione del virus Covid-19, in relazione
alle procedure e modalità operative per la ripartenza delle
attività in presenza e gestione in sicurezza dei servizi
socio-educativi per la prima infanzia, con riferimento alla fascia
di età 3-36 mesi.
In particolare, tale protocollo prevedeva il seguente rapporto
fra il numero dei bambini e le figure educative: 4:1 per i piccoli
lattanti grandi o divezzi nell'ambito del servizio di tata
familiare, 6 :1 per gli asili nido, 6:1 per i nidi d'infanzia e
spazio gioco.
Pertanto, a decorrere dal primo aprile prossimo troverà
nuovamente piena applicazione la deliberazione della Giunta
regionale n. 1564 del 30 ottobre 2015, relativa alla disciplina del
sistema regionale dei servizi socio-educativi per la prima infanzia
che all'articolo 19 dell'allegato prevede che il rapporto numerico
medio educatore-bambino sia pari a 1:8.
Per consentire agli enti di gestire contrattualmente la fase di
transizione con i soggetti appaltatori, la Regione assicurerà,
anche per il mese di aprile, le risorse finanziarie aggiuntive di
euro 450 mensili a posto occupato rispetto alla quota mensile
ottimale di riferimento pari a 900 euro.
Successive e diverse valutazioni potranno essere effettuate
qualora le autorità sanitarie nazionali dovessero prevedere
l'adozione di particolari e ulteriori procedure nell'ambito di tali
servizi.
Le ulteriori maggiori risorse disponibili sul bilancio regionale
per l'anno 2022, per il finanziamento dei servizi a favore della
prima infanzia, pari a circa 200 mila euro, saranno destinati al
finanziamento degli ulteriori posti di asilo nido e garderie
rispetto al 2021, che gli enti locali hanno finora richiesto, pari
a sessantatré posti di asilo nido e quattordici di garderie.
Pur consapevoli che il rapporto numerico ottimale tra educatore
e bambino sia pari a 1:6, riteniamo di dare priorità, con risorse
finanziarie disponibili, al finanziamento di nuovi posti aggiuntivi
per dare risposta alle numerose famiglie che sono in lista d'attesa
e al momento non usufruiscono di tali importanti servizi.
Presidente -
Per la replica, la consigliera Erika
Guichardaz.
Guichardaz E. (PCP) -
Capisco le esigenze, ma vorrei
sottolineare che lo stato di emergenza non è finito solo per i
servizi educativi della prima infanzia e rispetto ad altri servizi,
naturalmente che riguardano l'educazione, questi non hanno subito
delle variazioni, questo proprio perché, come dicevo in
presentazione, non solo ha delle ripercussioni sui posti di lavoro,
ma ha delle ripercussioni sotto il punto di vista educativo. La
qualità del servizio passa per forza anche dal rapporto
numerico.
Sembra un po' in antitesi con quello che ha dichiarato fino a
oggi, ossia che si sta cercando di rafforzare quel servizio 0:6
perché naturalmente per il servizio 0:6 si punterà sulla
qualità.
A questo punto torneremo con un'interpellanza per capire meglio
quello che oggi ci ha detto.
