Classificazione
CONSIGLIO REGIONALE
Attività consiliare d'aula



Oggetto del Consiglio n. 1960 del 2 novembre 2022 - Resoconto
OBJET N° 1960/XVI - Communications du Président du
Conseil.
Bertin (Presidente) -
Alla presenza di 33 consiglieri,
possiamo dare avvio all'analisi dell'ordine del giorno. Punto n.
1.
Il 26 ottobre, la Giunta regionale ha depositato un disegno di
legge per lo sviluppo dell'imprenditoria giovanile e femminile nei
settori dell'industria e dell'artigianato. L'atto è stato assegnato
alla IV Commissione.
Il 25 ottobre, la Giunta ha depositato il bilancio consolidato
della Regione per l'esercizio finanziario 2021, che è stato
assegnato alla II Commissione.
Il 21 ottobre, i gruppi consiliari Forza Italia e Lega hanno
presentato una proposta di legge per la modifica al Testo unico in
materia di interventi economici di sostegno e promozione sociale.
L'atto è stato assegnato alla V Commissione.
Venerdì scorso, 28 ottobre, si è avuto notizia
dell'archiviazione dell'inchiesta Egomnia riguardante le elezioni
regionali del 2018. Con l'archiviazione si conclude, sul piano
giudiziario e penale, una vicenda che ha coinvolto le istituzioni,
creando le premesse per lo scioglimento anticipato del Consiglio
Valle, per la prima volta nella sua storia, e che ha inciso
sull'immagine della Valle d'Aosta. Una vicenda che ha inoltre messo
a dura prova le persone che a vario titolo sono state coinvolte,
per le quali, finalmente, dopo oltre tre anni, la vicenda si è
conclusa.
Il 25 e il 28 ottobre, sono state depositate due petizioni
popolari: la prima, denominata "Il riscaldamento non è un lusso", è
accompagnata da 758 firme; la seconda, "Salviamo il vallone delle
Cime Bianche", è corredata da 2335 firme. L'Ufficio di Presidenza,
in una prossima riunione, sarà chiamato a deliberarne la
ricevibilità e l'ammissibilità.
La Conferenza dei Capigruppo, appena riunita, ha deciso di
discutere congiuntamente i punti all'ordine del giorno 11 e 28,
riguardanti Finaosta, e i punti 33 e 34, riguardanti le discariche
di Chalamy e Pompiod.
Les 24 et 25 octobre, j'ai participé avec les conseillers
Corrado Jordan et Pierluigi Marquis à la 34
ème
Assemblée
régionale Europe de l'APF. La réunion, qui a eu lieu au Parlement
de Catalogne, a été l'occasion pour débattre le thème des
parlements et des droits humains, avec un focus sur le droit
d'expression et de réunion des parlementaires.
Si è prenotato il consigliere Aggravi, ne ha facoltà.
Aggravi (LEGA VDA) -
Volevo intervenire sulle sue
dichiarazioni relative all'archiviazione dell'inchiesta Egomnia,
rispetto a quello che lei ha scritto e ha detto. Volevo chiederle
che fine hanno fatto i pesciolini rossi, perché il 16 dicembre
2019, quando si discussero delle dimissioni dei colleghi, quando
iniziò questo triste percorso, lei ci ricordò una cosa, ovvero che:
"Lo ripeto da 10 anni, questa è una questione politica
innanzitutto. Non è una questione di ordine pubblico, non è una
questione di forza di polizia, non è una questione di magistratura.
Questi organismi fanno la loro parte e la fanno anche bene, la
questione è una questione politica che riguarda tutta la società".
Questo lo diceva lei.
Vede, la mia forza politica è stata tra le promotrici di un
importante referendum sulla giustizia, che purtroppo non è passato,
perché forse non è stato capito, perché forse in tanti l'hanno
banalizzato, ed è un vero peccato, perché certe cose si dimostrano.
Ma io chiedo a lei che fine hanno fatto i pesciolini rossi? Perché
poi giustamente lei ci diceva: "Non basta inseguire il fatto di
cronaca quando succede qualcosa e poi dimenticare con la solita
velocità della memoria del pesciolino rosso; questo vale per
tutti". Dov'è quel pesciolino rosso? Soprattutto, ne ha parlato in
maggioranza? Perché lei ne fa una questione politica, non una
questione di fatti, e l'ha sempre detto. Quindi io mi chiedo perché
poi leggiamo quattro stringate righe del Presidente del Consiglio?
Certo, le cose sono cambiate, lei oggi è il Presidente e all'epoca
non lo era. Oggi non siamo in campagna elettorale, all'epoca ci
eravamo quasi.
Mi chiedo, visto che lei è sempre stato molto bravo a parlare di
coerenza e molto bravo a sottolineare questi atti e queste
situazioni, ricordando tra l'altro - lo dico anche a beneficio di
tutti i colleghi - che poi i cattivi erano sempre quelli della
Lega, cito anche quelli di Stella Alpina, lo dico per il collega
Marzi, perché noi avevamo sostenuto delle elezioni dove il più
votato era un soggetto, un ex collega, che poi tra l'altro abbiamo
visto dove sono andate comunque le cose, il percorso giudiziario fa
il suo percorso, ma ci sono dei soggetti che ne fanno politica e
puntano sempre l'indice nei confronti degli altri. Lei questo
indice l'ha puntato in maggioranza? Tra le varie cose che state
facendo, e le chiamo così perché non ci sto più capendo niente,
penso di non essere il solo, ne ha fatto una questione politica? Ne
avete parlato di questo? Penso sia importante capirlo e saperlo,
dato che siete in diciotto o forse anche meno.
Presidente -
Consigliera Erika Guichardaz.
Guichardaz
E.
(PCP) -
Intervento anch'io
rispetto a quanto è stato detto sul caso Egomnia, dicendo che
l'esito positivo di questa vicenda ci fa tirare un sospiro di
sollievo e non può che vederci vicini ai colleghi che hanno patito
per anni anche accuse di cui parlava poco fa il collega Aggravi.
Riteniamo però che non può essere usato questo esito positivo per
abbassare la guardia sulla contaminazione della 'ndrangheta in
Valle d'Aosta, anzi, come è stato detto prima di me, ci stupiamo
delle parole stringate dette dal Presidente del Consiglio che nel
marzo 2021, quando si era preso dell'avviso di garanzia consegnato
al collega Testolin, proprio in questo Consiglio regionale diceva:
"Da questa indagine emerge un quadro sconfortante e inquietante, in
particolare per quel che riguarda le modalità di raccolta del
consenso inaccettabili, al di là delle responsabilità penali dei
singoli". Anche noi le chiediamo se quelle parole oggi sono
cambiate o se conferma quanto aveva detto.
In attesa di leggere il decreto di archiviazione del fascicolo
della Procura, riteniamo comunque grave che vengano sollevate
accuse di estrema gravità senza che queste abbiano basi forti,
perché c'è una profonda differenza tra una condotta punibile
penalmente e una condotta eticamente censurabile.
Per queste ragioni io mi auguro che proprio chi è passato in
questa vicenda e che molto probabilmente ricoprirà la carica più
alta della nostra Regione, userà un pugno duro e forte contro i
fenomeni mafiosi, perché la mafia in Valle d'Aosta c'è e bisogna
fare di tutto per denunciare i comportamenti illeciti, aumentare la
trasparenza per evitare le infiltrazioni, non abbassare la guardia
sulle regole, ad esempio quelle sulle sale scommesse o sale
slot
che ogni tanto ci vediamo arrivare in Commissione e che
sappiamo essere strettamente connesse anche a questioni di usura.
Bisogna prestare molta attenzione e promuovere un'azione forte per
contrastare quei fenomeni mafiosi.
Mi piace concludere citando Enrico Berlinguer, che rilasciava
un'intervista famosa ad Eugenio Scalfari, destinata poi a passare
nella storia, in cui evidenziava come la questione morale esisteva
già allora, nel 1981, da tempo, ma ormai era diventata la questione
politica prima ed essenziale, perché dalla sua soluzione dipendeva
la ripresa della fiducia nelle istituzioni, l'effettiva
governabilità e la tenuta del regime democratico. Questa vicenda
non può che affidarci un compito ancora più forte di lotta contro
la mafia che, ripeto, essere presente nella nostra regione.
Presidente -
Consigliere Marquis ne ha facoltà.
Marquis (FI) -
Inizio anch'io l'intervento esprimendo non
solo a nome mio e del collega di gruppo, ma anche di tutto il
partito, le felicitazioni agli ex colleghi e all'attuale collega
per essere usciti definitivamente con l'archiviazione del
procedimento che li vedeva coinvolti da una bruttissima vicenda, a
distanza di 1047 giorni dal suo inizio. Da quello che abbiamo
capito oggi, e grazie ai giornalisti che operano bene nella nostra
regione, abbiamo avuto quest'anticipazione, perché risulterebbe
che, sotto il profilo formale, non si sa ancora effettivamente il
riscontro che c'è stato anticipato.
Detto questo, ritengo che sia arrivato il momento di fermarsi un
attimo per riflettere a tutto tondo sull'argomento giustizia,
cercando di unire i punti, senza limitarsi a commentare
frettolosamente la vicenda odierna, ma ponendo invece l'attenzione
alle vicende che hanno colpito - sottolineo: colpito! -
pesantemente negli anni coloro che hanno ricoperto e che ricoprono
un ruolo politico. Questo è un momento storico particolare, che ha
messo a dura prova coloro che si sono trovati a ricoprire un ruolo
politico amministrativo.
Dal 2017 al 2022, in quest'aula dei colleghi sono stati
interessati pesantemente da questioni sotto il profilo giudiziario,
questioni che a oggi hanno visto tutti uscire in modo pulito, con
delle assoluzioni o con delle archiviazioni, senza degli strascichi
penali. Oggi stiamo parlando del procedimento di Egomnia, ma voglio
ricordare che dal 2017 al 2022 c'è stato anche il procedimento
della Corte dei conti, sotto un profilo della giustizia se non
penale ma contabile. Il 27 giugno 2017 è arrivato un invito a
dedurre in quest'aula a tanti colleghi, un invito a dedurre che poi
è stato seguito da un atto di citazione del 19 gennaio 2018, che ha
portato a una sentenza di primo grado che ha visto una richiesta di
rifondere 30 milioni di euro di danni alla Regione. Il 30 luglio
2021 è stata pronunciata la sentenza di appello: sono passati 1009
giorni, tre anni! Dopodiché, l'11 aprile 2022, c'è stata la
pronuncia della Corte costituzionale che ha annullato tutto! Sono
trascorsi 1749 giorni, cinque anni!
Cinque anni in cui dei colleghi si sono trovati un fardello
pesantissimo sulle proprie spalle, un fardello che, se alla fine ha
dichiarato che avevano assunto delle posizioni legittime, è un
fardello che comunque si porteranno ancora nel corso della vita
tutti sulle spalle, perché ci sono stati dei riflessi a tutto
questo che ho detto sotto il profilo politico innanzitutto. In
questi anni la politica ha sicuramente pagato un prezzo altissimo,
perché tutto questo, dal 2017 al 2022, ha portato dell'instabilità
politica nella nostra regione, ha portato delle situazioni di
oggettiva difficoltà nella mancanza di credibilità della politica,
ha portato una disaffezione della politica nei confronti dei
cittadini, ha portato delle speculazioni politiche addirittura
all'interno dei partiti politici di riferimento. Il culmine di
tutto questo è stato l'interruzione della legislatura del
2018-2023: dopo un anno e mezzo siamo dovuti andare a elezioni,
mettendo nel caos la Valle d'Aosta nel pieno di una pandemia.
Ma tutte queste cose ce le ricordiamo? Io credo che oggi, caro
presidente Bertin, non si possa chiudere la discussione dicendo "ci
felicitiamo"! Ma l'analisi viene fatta di questa situazione che
abbiamo vissuto? Io credo che quest'aula debba fare delle
riflessioni, non solo sotto il profilo politico: non ho toccato
l'aspetto umano! Le persone e le famiglie cos'hanno subito in
questi anni? Cos'hanno subito sotto il profilo umano per poi
sentirsi dire: "tutto a posto, non c'è stato niente, abbiamo
archiviato".
Io credo che delle riflessioni vadano fatte sotto il profilo
politico. Innanzitutto c'è da smetterla di speculare a livello
politico su queste situazioni dal momento che ci sono delle
comunicazioni di indagini, perché chi fa politica, dal momento che
c'è una comunicazione di indagine, subisce già una condanna
definitiva sotto il profilo pubblico. Andiamo a vedere quanti fiumi
di parole sono stati scritti in questi anni. Per concludere, visto
che il tempo è ristretto, credo che questa questione vada
analizzata sotto il profilo politico e bisogna fare una
riflessione, una volta per tutte, affinché la politica prenda atto
di quello che è successo e prenda posizione.
Presidente -
Consigliere Carrel ne ha facoltà.
Carrel (PA) -
Io non le porrò delle domande, credo che i
colleghi lo abbiano già fatto a sufficienza e puntualmente. Credo
che su questa vicenda due siano i sentimenti che dobbiamo
sottolineare: uno, sicuramente solidarietà dal punto di vista umano
per le persone che sono state coinvolte, dall'altra grande
amarezza. Amarezza perché, lo hanno già sottolineato, tutto questo
ha sicuramente influito sulla storia politica della nostra Regione,
ma anche perché sono trascorsi tre anni. Tre anni è un tempo
lunghissimo e anche per questo motivo credo che sia giusto
sottolineare, senza dilungarmi oltre, come il nostro gruppo, il
nostro movimento Pour l'Autonomie, abbia creduto fortemente nella
riforma della giustizia, abbia creduto nel referendum del 12 di
giugno del 2022, essendo l'unico movimento autonomista ad aver
raccolto le firme ufficialmente come movimento e ad avere
sollecitato i propri iscritti, ovviamente andando a votare per una
riforma della giustizia.
Io credo che questa riforma, al di là di come la si pensi, debba
essere fatta, e i motivi sono stati ben rappresentati dal collega
Marquis poc'anzi nel suo intervento. Credo che la Valle d'Aosta e
le istituzioni valdostane meritino maggiore rispetto e mi unisco a
quelle che sono state le domande nei suoi confronti, nelle sue
posizioni prese in passato, per fare luce su quanto è emerso
quest'oggi.
Presidente -
Consigliere Baccega.
Baccega (FI) -
A sostegno di quanto ha detto il mio
capogruppo, voglio ricordare un episodio della campagna elettorale
del 2018, dove un consigliere regionale, che poi fu eletto in
quella tornata elettorale, disse: [
con voce rotta dalla
commozione, ndc
] "Li vogliamo mandare tutti in galera"! Faceva
parte del Movimento 5 Stelle, non è più stato rieletto,
probabilmente non si è neanche più presentato, non lo so.
Presidente, io le voglio dire che lei ha più volte sostenuto
quelle tesi nei suoi interventi. Io non sono stato a riguardarmi
tutti i suoi interventi legati a questi passaggi e alle varie
indagini che c'erano, ma lei era sempre e sempre solidale in quella
direzione!
In questi ultimi due anni sono arrivati elementi di verità, e la
mia non è solidarietà, la mia è un grido di felicità a chi è stato
assolto.
Noi su questo piano abbiamo lavorato anche a livello nazionale,
abbiamo all'interno del nuovo Governo a trazione centro-destra
persone che hanno tutta la volontà, e ringrazio l'ex collega
Spelgatti, la senatrice Spelgatti, per essere qua quest'oggi in
questo momento importante, dove andiamo a fare due riflessioni
rispetto a quanto è successo in questi anni in Valle d'Aosta. Ed
ecco che a livello nazionale saremo propositivi, affinché ci sia
una riforma importante della giustizia, una riforma che vada nella
direzione dove non saranno i media a dover dare condanne con titoli
a sei colonne e poi, quando si viene in qualche modo o assolti o il
fatto non sussiste, quattro righe. È indecente questo. Faccia delle
riflessioni, presidente Bertin, rispetto alle sue affermazioni di
questi anni in quest'aula. Faccia delle riflessioni!
Presidente -
Consigliere Marguerettaz.
Marguerettaz (UV) -
Credo che un intervento in relazione
all'archiviazione di questo procedimento sia dovuto. Gli interventi
che mi hanno preceduto di fatto hanno definito molto bene il
perimetro di quello che è accaduto. Ovviamente potremmo aggiungere
dei dettagli, il collega Marquis ha parlato della Corte dei conti;
ovviamente essendone stato parte, ricordo che a oggi noi abbiamo
ancora i beni immobili bloccati. A oggi quel procedimento che la
Corte costituzionale ha dichiarato che non doveva esserci, oggi
vede i nostri beni immobili tutti bloccati; solo per capire!
Ma vedete colleghi, io in realtà non me la prendo con la
magistratura. La magistratura fa il suo lavoro. Io me la prendo con
la politica, io me la prendo con quella parte della stampa che, per
speculare, per qualche vendita in più, per qualche visualizzazione
in più, fa dei titoli dove descrive la classe politica come una
classe di farabutti! Questo è quello che accade, e la speculazione
è tutta una speculazione politica! Vedete, il mio pensiero oggi va
sicuramente a Renzo Testolin che è al mio fianco, parlo ovviamente
di quelli dell'Union, parlo dell'amico e collega Luca Bianchi che
si è dimesso; noi gli avevamo chiesto di non dimettersi, ma si è
dimesso, e quando è tornato al lavoro un'azienda partecipata della
pubblica amministrazione, l'ha lasciato 15-20 giorni a casa dicendo
"dobbiamo ancora vedere se sei degno di tornare a lavorare". Questo
è quello che è accaduto. Immaginatevi che cosa ha passato questa
persona. Riavvolgo il nastro e in questa occasione ricordo anche
Marco Sorbara che, rispetto a tutti gli altri, si è fatto anche
sette mesi di galera.
Chi è stato artefice di tutto questo? In gran parte la politica,
perché vedete, la magistratura fa le sue indagini, non possiamo
dire che non possa fare le indagini, ma qual è il significato che
diamo a un avviso di garanzia? L'avviso di garanzia è una condanna,
non è a garanzia dell'indagato. Qua abbiamo i campioni del mondo
del tintinnio delle manette, abbiamo delle persone che gridano ai
quattro venti delle condanne, a volte senza conoscere neanche una
riga del dossier.
Prima di tutto la politica faccia un esame di coscienza, la
politica faccia due ragionamenti, perché il mondo gira, la ruota
gira, e poi a giro tutti finiscono. Baccega giustamente ha parlato
dei 5 Stelle: noi oggi abbiamo l'Appendino che è entrata in
Parlamento, però quando arrivavano gli avvisi di garanzia alle 5
Stelle, quella era acqua fresca!
Presidente Bertin, una volta anche lei è finito in modo
sciagurato sulle pagine per un'eventuale dichiarazione mendace, ma
nessuno ovviamente fa una speculazione.
Queste, credo, siano delle lezioni da imparare. La magistratura
faccia il suo lavoro ma la politica cessi di speculare in modo
infame. La settimana scorsa si è chiuso un capitolo, purtroppo
lavorando possono esserci altri casi dove la magistratura
indagherà, ma non facciamo gli sciacalli.
Presidente -
Consigliera Minelli ne ha facoltà.
Minelli (PCP) -
Comincio con il dire che ritengo
sconcertante che non si sia deciso di dedicare dello spazio e di
aprire un dibattito su questa questione, quando poi comunque, di
fatto, in un tempo assolutamente ridotto, si devono fare e si
provano a fare delle analisi, e un'analisi andrebbe fatta su tutta
la vicenda; credo che sarebbe veramente stato opportuno.
Tutti noi ci auguriamo che dalle motivazioni di questa
archiviazione, motivazioni che non conosciamo al momento, emerga
che non c'è stata nessuna contiguità fra esponenti politici della
nostra Regione ed elementi di associazioni mafiose operanti in
Valle. Io credo che su questo auspicio non ci debba essere alcun
dubbio, ma non dobbiamo nemmeno essere superficiali e imprudenti.
Non dobbiamo e non possiamo, perché l'indagine Geenna, di cui
Egomnia è una costola, ha fatto emergere una situazione di notevole
gravità in Valle d'Aosta. Non possiamo non dirlo, perché così è. Ci
sono state delle sentenze di primo e di secondo grado importanti,
ci sono persone che sono state condannate a diversi anni di
carcere, sia esponenti di quella che è stata individuata come un
locale nella nostra regione, sia personaggi politici. Il Consiglio
comunale di Saint-Pierre è stato sciolto e queste non sono delle
quisquilie, non sono cose su cui non si deve fare una riflessione,
non si deve aprire una riflessione quando arriva una decisione di
questo tipo.
Il contesto che è emerso dall'inchiesta e da quei processi, mi
riferisco al processo Geenna, è un contesto grave e pericoloso e
nelle sentenze che ci sono state, sia a Torino che ad Aosta, si
parla esplicitamente di pesanti condizionamenti politici esercitati
dal sodalizio; questo si dice. Io credo che, visto il contesto che
è stato ricordato, visto questa presenza accertata di un locale in
Valle d'Aosta, vista l'attenzione per le elezioni amministrative
del 2015, su cui ci sono state delle condanne anche per alcune
persone, vista la situazione del Comune di Saint-Pierre, bisogna
domandarsi: è pensabile che per l'associazione mafiosa operante
nella nostra regione non si sia progettato di agire anche in
occasione delle elezioni regionali del 2018, per portare
all'elezione di esponenti da cui si immaginava di trarre un
vantaggio? Secondo noi non è pensabile. Infatti, dalle pagine delle
indagini emerge un'attenzione notevole nei confronti della politica
regionale.
Che poi il locale sia riuscito o meno nel suo intento di
piazzare alcune persone, è tutto un altro discorso, ma che
l'associazione criminale ci abbia provato, emerge da centinaia di
pagine d'inchiesta. Quindi, secondo me, a poco serve cercare dei
capri espiatori, parlare di un giornalismo che è di facciata, che
cerca di avere dei vantaggi da tutto questo. Ci sono degli atti che
su questo parlano chiaro. Sostenere che non è successo niente è
inopportuno, perché c'è stata un'archiviazione ma di cui manco
conosciamo le motivazioni.
Abbiamo un Osservatorio antimafia, sulla cui costituzione
abbiamo espresso, è vero, delle criticità. Noi crediamo che sarebbe
il caso però che questo Osservatorio si attivi, acquisisca la
documentazione necessaria e in particolare le motivazioni di questa
archiviazione, e che ci sia un approfondimento accurato di quanto è
stato evidenziato e anche delle posizioni di coloro che sono stati
oggetto di indagini.
Voglio ancora soffermarmi su un aspetto, su alcuni titoli di
giornale e sull'inclinazione che emerge in qualche modo da varie
dichiarazioni che ho letto, che quasi intende operare un
sillogismo, che è questo: consiglieri indagati, indagini
archiviate, consiglieri in qualche modo da premiare. Io ritengo che
questo sia un modo di intendere le cose quantomeno strano, al di là
del profondo rispetto per quello che alcune persone in questo
periodo hanno sicuramente patito, e non solo loro, anche le loro
famiglie. Ma fare questo sillogismo - l'ho chiamato così - mi
sembra una cosa sbagliata. Inoltre - non se ne parla, ne parleremo
probabilmente nella prossima seduta, ma è su tutti i giornali e in
questi giorni i bombardamenti sono all'ordine del giorno - stiamo
per discutere di un cambio non tanto di un assessore, cosa che deve
esserci da diciotto mesi, ma del cambio di una Giunta, di un
Presidente. Io credo che anche la proposta che sta arrivando di
indicare il consigliere Testolin come nuovo Presidente della
Regione, sembra andare un po' in questa direzione di risarcimento
ed è sorprendente, perché non credo che si scelga una persona sulla
base di questo. Ci sono alleati anche che dovranno dire la loro e
non è un affare interno soltanto a un movimento.
Io credo che è veramente sbagliato che si sia deciso - concludo
- di strozzare in questo modo il dibattito, perché tanto ci sarebbe
stato da dire e tanto ci sarà comunque ancora da dire, non soltanto
su questa questione ma anche sul fatto che emerge adesso, quasi che
la conclusione anticipata della legislatura sia stata direttamente
collegata a questo.
Presidente -
Concluda.
Minelli (PCP) -
Sappiamo che questo è stato un
acceleratore, ma non è solo questo.
Presidente -
Consigliere Chatrian ne ha facoltà.
Chatrian (AV-VdA Unie) -
I nostri movimenti hanno preso
posizione a seguito della novità dell'archiviazione di venerdì
scorso. Sono dei temi delicati, temi discussi in questi anni più
volte all'interno di questo Consiglio, dove tutti gli interventi
fatti dai colleghi hanno cercato di mettere in evidenza tre
aspetti. Il primo, l'aspetto più umano: pensiamo che, per quanto
riguarda l'aspetto umano, siano state liberate da un incubo le
persone che hanno subìto questa criticità principalmente. Premetto
che la magistratura ha il suo ruolo e ha il suo compito ed è giusto
che faccia il suo ruolo. Dall'altra parte, è altrettanto corretto
che la politica non abdichi, tant'è vero che un anno e mezzo fa la
politica non ha abdicato nel momento in cui ha deciso di impugnare
quello che è stato il percorso sulla questione Casinò.
Noi pensiamo che la buona politica, nel momento in cui decide di
occupare il suo spazio per il fatto che noi siamo eletti da una
comunità, debba - all'interno delle regole del gioco - andare a
verificare quelle che sono le questioni, quelle che sono le
competenze, quelli che sono i percorsi che sono stati fatti. Quindi
distinguere quelli che sono i ruoli di ognuno di noi. Questa è la
prima considerazione, e ci spiace che nel momento in cui la
politica non ha abdicato, non tutti abbiano dato corso a questo
percorso. Questo il primo elemento.
Il secondo, nel 2019 il nostro collega di gruppo, Laurent
Viérin, ha dato subito le dimissioni per sgomberare il campo, e in
quel momento penso non fu una decisione facilissima. Il Presidente
della Regione, subito dopo, donò le dimissioni non solo da
presidente ma, anche lui, da consigliere, mettendo in grossa
difficoltà quella che era l'istituzione della Regione. Qualche
settimana dopo si piombò purtroppo nella pandemia, proprio qualche
settimana dopo, in ordinaria amministrazione. Eravamo in cinque in
Giunta, con una non maggioranza in Consiglio regionale, con le
difficoltà che conosciamo assolutamente tutti. Nonostante quello,
si cercò di reagire con il collega Bertschy, con i colleghi
Testolin, Baccega e Certan, nell'accompagnare quella che fu
l'ordinaria amministrazione in un momento delicatissimo e
difficilissimo. Nello stesso tempo il Consiglio, pur non avendo una
maggioranza, approvò delle leggi utili ad accompagnare un momento
di così grande difficoltà e criticità.
Un'ultima considerazione che vorrei fare è legata alle
conseguenze che ci sono state, lo hanno detto altri colleghi
intervenuti prima: sicuramente sono state indebolite le
istituzioni, questi cambiamenti repentini, il fatto di non avere
comunque una stabilità, non ha permesso di poter affrontare in una
maniera serena quelle che sono le sfide del momento e del futuro, e
sicuramente la scacchiera si è modificata in questi 4-5 anni, dal
2017 al 2022.
Sul lato umano, ho messo in evidenza il passaggio che ho fatto
poc'anzi, sul lato politico sicuramente il percorso - e termino,
Presidente - degli equilibri, è stato sfalsato. Su questo io penso
che, come è stato fatto l'anno scorso nel mese di settembre del
2021, la buona politica non debba abdicare, sapendo perfettamente
che dobbiamo tenere altissimo quello che è il termometro legato al
fatto che le associazioni criminali comunque cercano di entrare
nelle istituzioni, dove c'è del business, dove ci sono comunque dei
grandi numeri. Penso che su questo, non solo la questione
dell'Osservatorio, ma in generale le istituzioni debbano mantenere
un'attenzione altissima.
Presidente -
Assessore Marzi ne ha facoltà.
Marzi (SA) -
É stato richiamato da tutti, da un punto di
vista politico, cosa è successo nel 2019:
annus horribilis
,
iniziato il 23 di gennaio e terminato di fatto il 16 dicembre,
giorno nel quale una serie di colleghi di allora decisero, con il
parere negativo di tutti quanti i movimenti politici coinvolti - io
ricordo ancora con terrore e commozione quella mattina del 16 di
dicembre, era un lunedì, al
siège
in Avenue des maquisards,
il confronto politico che ci fu con alcune persone presenti e con
alcune persone assenti - rispetto alle opportunità politiche in un
momento di assoluto errore, di persone in carne e ossa che non
sapevano che cosa fare e che fecero una scelta politica, personale
e amministrativa, che a quei tempi sembrava dovuta; perché la
politica si trova sempre sola e le persone che fanno questo
mestiere
pro tempore
si trovano sempre sole quando ci si
trova in momenti come quelli.
Da capogruppo della Stella Alpina comincio per tutti a essere
vicino e a esprimere vicinanza all'allora assessore Stefano
Borrello, che lunedì 16 dicembre venne in aula, unico tra coloro
che si dimisero, a rappresentare le proprie dimissioni e a voler
anche rappresentare la sua estraneità ai fatti. Chi era presente e
chi lo vide può assolutamente ricordarsi come un uomo, un padre di
famiglia, un professionista, un politico, era a dir poco basito nel
trovarsi a dover vivere certe cose e a dover dire e fare
determinate scelte.
È facile, lo è sempre per chi non si rende conto che questo
spettro ti accompagna sempre quando fai questo mestiere, pensare, è
stato richiamato da qualche collega, che questo riguardi sempre gli
altri. Non è così, per chi ha questa dipendenza, io spesso la
chiamo malattia, della politica, e chi lo fa seriamente sa che
purtroppo questo binario nero, la possibilità anche quando si opera
in piena onestà di poter incappare in un confronto tra i poteri
dello Stato, è purtroppo una cosa che può capitare. Questo però non
è il luogo nel quale bisogna discutere di quello che è l'equilibrio
tra le parti che compongono lo Stato; questo è un luogo nel quale
tra addetti ai lavori e di fronte all'opinione pubblica, bisogna
assolutamente rappresentare, in occasione come queste, che cosa
vuol dire politica e tra politici, come è stato richiamato, si
specula. Adoro il termine utilizzato dal collega Marguerettaz: si
scende nel ruolo biblico di "sciacalli" rispetto a situazioni di
quel tipo perché a quel punto si ottengono due risultati
drammatici. Il primo, si bara, perché noi viviamo un mestiere pro
tempore che vive anche di rapporti con la propria comunità e di
ritorni elettorali, per cui coloro i quali si ergono a giudici e
sfruttano situazioni di questo genere stanno barando. Il secondo,
proprio per il motivo che ho appena citato, una persona che viene
colpita - naturalmente sto parlando di persone che non hanno fatto
nulla - da questo tipo di inghippi, partono con un handicap anche
nello sviluppare e nel poter svolgere il proprio mestiere. Per cui
alcune di queste persone non si sono più candidate, hanno
interrotto un servizio nei confronti della loro comunità; qualcuna
di queste magari, purtroppo, deciderà di non candidarsi più. Per
cui, non soltanto nel momento in cui si specula ci si comporta da
sciacalli rispetto a queste evenienze si cerca di fatto di
approfittare di una situazione di debolezza ma, allo stesso tempo,
si avvia un percorso B di fronte anche ad aule elette, ad
istituzioni, da cui non potrà mai più tornare indietro.
Se tutto questo riguardasse le persone, sarebbe un fatto di
vita, un fatto di cronaca giusto o sbagliato; il problema
fondamentale è che questo non riguarda soltanto le persone, questo
riguarda dei ruoli istituzionali, questo riguarda le istituzioni
tutte. Oramai in Italia sono trent'anni che andiamo avanti così!
Noi abbiamo vissuto dei passaggi politici tra la prima e la seconda
Repubblica ancora non avendo risolto quel tipo di problema e siamo
arrivati a essere uno dei pochi Paesi democratici al mondo ad avere
delle forze politiche, che fondamentalmente si rifacevano al
giustizialismo puro aprioristico, per cui non soltanto hanno
acquisito del consenso ma sono arrivati addirittura a governare
nelle assise elette, fino al Parlamento, partendo dal presupposto
che a priori bisognava sempre e soltanto essere giudici in
terra.
Noi tutti che facciamo pro tempore questo mestiere, la prima
cosa che dobbiamo imparare, esprimendo solidarietà assoluta per
tutti coloro i quali si sono trovati in quelle circostanze, e
purtroppo ci si trovano e ci si troveranno, è che chi decide di
fare politica, chi decide di farlo per un periodo della propria
vita, deve sempre e soltanto difendere la politica stessa e anche
l'assoluta dignità che chi fa politica e la politica hanno nei
confronti di se stessa, dei cittadini, dell'opinione pubblica.
Presidente -
Concluda.
MARZI (SA) -
Quando si smette di ricordarsi che non si è
lì per sé stessi, ma si è lì per tutti, in quel momento si rende
più debole la politica, la propria comunità e anche il proprio
fratello.
Presidente -
Consigliere Grosjacques.
Grosjacques (UV) -
Credo che tutti i colleghi che sono
intervenuti, abbiano già molto correttamente fatto un'analisi di
quello che è successo e abbiano manifestato la loro vicinanza al
collega Testolin presente in quest'aula e ai colleghi che sono
stati ingiustamente colpiti. Io invece sono rimasto colpito da
alcune affermazioni che ha fatto la collega Minelli, sulle quali
credo che non si possa e non si debba sorvolare. La collega Minelli
ha detto che non si può immaginare che non ci sia stato un contatto
tra mafia e politica durante le regionali 2018. Bene, io però
aggiungo il pezzo che avrebbe dovuto aggiungere la collega Minelli:
se questo contatto c'è stato, si tratta di contatti con delle
persone che all'epoca delle elezioni del 2018 erano non solo per la
gran parte incensurate, ma anche perfettamente inserite nella
società civile ed economica di questa regione. E se questo contatto
c'è stato, l'archiviazione dimostra che questo contatto è stato
respinto da coloro che eventualmente lo hanno in qualche modo
subito, perché l'archiviazione dice che i politici che sono stati
infangati da quest'indagine, e che oggi vedono riconosciuta
finalmente e tardivamente la loro completa estraneità, hanno
respinto e non si sono prestati a quelle che, secondo qualcuno,
avrebbero potuto essere le richieste delle organizzazioni
criminali.
Quanto alla giustizia, io credo che ci sia qualcosa da rivedere
nei suoi meccanismi, perché i colleghi, alcuni di questi, hanno
ricevuto gli avvisi di garanzia diversi mesi dopo che erano
iniziate le indagini nei loro confronti, quando c'è stata la
richiesta di proroga delle indagini. Lo strumento dell'avviso di
garanzia, che dovrebbe essere una tutela di coloro che
legittimamente, da parte della magistratura, sono sottoposti a
indagini, dovrebbero essere portati a conoscenza
immediatamente.
Chiudo dicendo che il riconoscimento della posizione del collega
Testolin, se così sarà al termine del confronto con le forze di
maggioranza, non è un premio perché il collega Testolin è scampato
a un'indagine, è il riconoscimento del consenso popolare ottenuto
attraverso sistemi leciti e non viziati da aiuti veri o presunti di
organizzazioni camorristiche.
Visto che abbiamo oggi in aula l'ex collega, la senatrice
Spelgatti, io la invito a raccogliere le suggestioni che sono
emerse oggi da questo Consiglio e prendersene carico per portare
nelle sedi istituzionali quelle che sono le criticità che sono
emerse oggi. Lo dico perché legittimamente a quel tempo - oggi
credo che la senatrice Spelgatti abbia un po' rivisto la sua
posizione, alla luce di quello che poi è emerso - ma fu molto
critica nei confronti della politica valdostana e in particolare
del movimento che rappresento e di cui il collega Testolin è stato
il consigliere più votato.
Invito la senatrice Spelgatti a raccogliere le idee che sono
emerse, che potrebbero anche essere formalizzate con un atto del
Consiglio, questo non so se sarà possibile e se sarà interesse dei
gruppi farlo, ma certamente, rispetto alle considerazioni che fece
la consigliera Spelgatti all'epoca, direi che è stata restituita
giustizia alle persone, alla politica e anche a questo Consiglio
regionale.
Presidente -
Consigliere Cretier ne ha facoltà.
Cretier (FP-PD) -
Sarò, come al solito, molto breve. Già
è stato ricordato il passaggio sui due anni, 2019 e 2020, ma io mi
ricordo bene, perché ero presente in aula, quello che è successo
nel 2017 o 2018, quando uno a uno i consiglieri sono stati invitati
in via Olietti a ritirare il primo avviso di garanzia sul Casinò,
quindi mi ricordo bene la situazione, la sofferenza al ritorno dal
Tribunale. Veramente già allora non ero un giudice e non lo voglio
essere nemmeno adesso, ma le sentenze bisogna accettarle. Mi sembra
che anche oggi, malgrado il risultato che c'è stato venerdì con i
giornali hanno dato notizia dell'archiviazione, direi che è
positivo per tutte quelle persone che hanno sofferto negli ultimi
due anni, ma anche per quelle che hanno sofferto nella precedente
sentenza.
Vorrei anche ricordare che, come gruppo nel 2018, con il collega
Guichardaz forse non con troppa forza avevamo chiesto una presa di
posizione, perché allora anche i sindaci erano veramente in
difficoltà, poiché veniva messa in discussione qualsiasi scelta
amministrativa, finanziaria e sugli investimenti. Già allora, mi
ricordo bene e non ultimo ho parlato con un sindaco la settimana
scorsa, per la situazione che si era venuta a creare era altamente
pericoloso poter fare delle scelte di tipo politico e di
investimento; per esempio, qualsiasi opera in corso veniva
sicuramente messa in discussione per quegli avvisi di garanzia,
quindi era un momento veramente di difficoltà.
Sulla questione della solidarietà ai colleghi, sia personale che
del gruppo, non ci sono problemi, perché oltre che a farlo oggi qui
in passerella, hanno già ricevuto un pieno sostegno e una scelta
definitiva e di approvazione sulla sentenza di archiviazione. Mi
sembra che oggi giustamente sia lecito che ognuno faccia la propria
parte, però mi sembra che si cerchi nuovamente di fomentare tanti
aspetti che sono stati citati dai colleghi, per cui chiederei -
personalmente, chiaramente - di avere rispetto delle sentenze, che
non si discutono e si accettano. Eviterei nuovamente di ripartire
con sterili polemiche e situazioni per cui diamo fiato alle tante
persone che reputano che la politica sia il malaffare; sono
assolutamente contrario a questi pensieri, perché tutti possono
provare, tutti possono mettersi in gioco e assumersi anche dei
rischi sulle scelte fatte negli anni.
Presidente -
Consigliere Restano ne ha facoltà.
Restano (GM) -
Anch'io voglio esprimere soddisfazione
riguardo all'archiviazione dell'inchiesta Egomnia che ha coinvolto
il collega Testolin qui presente oggi, ma che ha anche coinvolto
altri colleghi che oggi non sono qui con noi e hanno dovuto
dimettersi a seguito di quell'inchiesta.
Volevo soprattutto soffermarmi, come già detto da qualcuno che
mi ha preceduto, sul comportamento della politica quando vi sono
delle inchieste che coinvolgono dei colleghi e sulla capacità di
alcuni gruppi consiliari di cavalcare queste vicende giudiziarie.
Personalmente l'ho vissuto quando si è trattato della vicenda della
Corte dei conti, dove ogni nostro comportamento veniva messo in
dubbio. Si è posto perfino in dubbio la nostra volontà di voler
pagare quanto c'era richiesto, quando questo per alcuni di noi era
già avvenuto. Si è chiesto di certificare l'avvenuto pagamento,
quando questo è un compito degli uffici.
Io ritengo che ognuno debba svolgere il proprio ruolo, come già
detto da alcuni di noi: la magistratura ha il dovere di
investigare, di accertare se i nostri comportamenti sono corretti,
ma la politica ha un altro compito. Sicuramente non ha il compito
di giudicare, ha il compito di guardare un pochino oltre, di
programmare, di lavorare, di creare delle prospettive per il
futuro. Noi lo abbiamo fatto con l'istituzione dell'Osservatorio
regionale permanente sulla legalità e sulla criminalità. Ricordo a
tutti che i compiti dell'Osservatorio sono stati bene definiti
nell'articolato e non sono certamente quelli di investigare e di
raccogliere dati finalizzati alle indagini, ma sono quelli di
sensibilizzare, di formare, di istruire tutta quella che è la
nostra società. L'auspicio è che da queste vicende, i comportamenti
all'interno di questo Consiglio siano consoni a quelli che sono i
compiti che ci hanno affidato i cittadini, senza cadere in
speculazioni e in critiche che non sono opportune.
Presidente -
Consigliere Sammaritani.
Sammaritani (LEGA VDA) -
Naturalmente non potevo esimermi
dall'intervenire in una discussione di questo genere, che coinvolge
proprio i temi della giustizia che mi stanno, come sapete, a cuore
per professione, per passato e per l'impegno anche attuale che io e
tutto il nostro partito stiamo ancora mettendo in questo campo.
Ho sentito parlare qui adesso di ruoli, del fatto che magari non
è il nostro ruolo quello di parlare di equilibri fra i vari poteri
dello Stato, quando invece probabilmente non abbiamo allora ben
capito davvero quali sono i nostri ruoli. É proprio questo il ruolo
che abbiamo noi oggi, a maggior ragione con la presenza della
nostra senatrice che, e rispondo al collega Grosjacques, sa
benissimo quello che bisogna fare nell'ambito della magistratura e
della giustizia in generale. Ho dei dubbi forse, spero che non sia
così invece, per quanto riguarda il vostro rappresentante, che è
espressione invece di un partito che, per esempio, nel referendum
di solo qualche mese fa, non ha preso posizione, ha lasciato liberi
i cittadini, che vuol dire quasi "andate pure anche a fare le
scampagnate, invece che andare a votare". E questo non è bene,
perché peraltro, se non ricordo male, addirittura in quest'aula era
stato anche chiesto da parte nostra al Consiglio regionale, al
presidente Lavevaz, di pensare magari di fare come hanno fatto
altri Consigli regionali di schierarsi su questo tema, perché la
politica deve recuperare questo ruolo.
Forse non abbiamo capito un fatto: è vero che ogni potere deve
fare il suo, la magistratura deve fare il suo, la politica deve
fare il suo, ma le regole le fa la politica, non le fa la
magistratura. Invece, è quello che è accaduto dall'inizio degli
anni novanta in poi, dove la politica è stata indebolita, si è
indebolita da sola probabilmente, e ha consentito a un altro dei
poteri dello Stato di prevaricare, di andare a occupare quegli
spazi che la politica stava lasciando liberi. E questo è stato un
errore madornale: il tema dell'immunità e delle garanzie che i
politici devono avere, che adesso li vediamo tutti i giorni. Uno
dei referendum era l'abolizione della legge Severino, che è proprio
l'espressione massima di questo: la condanna anticipata, anticipare
la condanna di qualcuno prima ancora che ci sia la condanna
definitiva.
Questo condiziona la politica, inevitabilmente. L'ha
condizionata tre anni fa quando qualcuno ha deciso di dimettersi e
probabilmente non doveva farlo, e adesso abbiamo la prova che
infatti non avrebbe dovuto farlo; l'ha condizionata adesso, dove
stiamo già beatificando qualcuno, mentre in realtà non sappiamo
ancora cosa sia successo esattamente; ma va bene. Bisogna però
comunque distinguere e fare sempre attenzione a quello che è un
elemento di rilevanza penale e ciò che invece magari eticamente non
è esattamente il massimo, e invece secondo me a un politico
bisognerebbe chiedere il massimo. Non mi piacciono le condanne
anticipate, le aborro, come diceva qualcuno che non è neanche della
mia fede calcistica, ma non mi piacciono neanche le beatificazioni
immediate, quindi facciamo attenzione a queste cose.
Il collega Marguerettaz dice che non ce l'ha con i magistrati;
io, da avvocato, purtroppo un po' ce l'ho, perché se le notizie
vengono fuori prima che le sappiano addirittura gli indagati, vuol
dire che qualcuno ha fatto sì che uscissero, e questo è
condizionare la politica, per esempio, ed è una responsabilità dei
capi di quegli uffici della magistratura, di quegli uffici
giudiziari.
Sono tutte questioni che devono essere affrontate. Il tema della
separazione delle carriere è fondamentale: abbiamo fatto agli inizi
degli anni novanta, fine anni ottanta, delle riforme epocali dal
punto di vista del codice di procedura penale, dimenticandoci che
quel codice si poteva fondare soltanto su una forte separazione
delle carriere, e ancora adesso stiamo discutendo di questo. Per
questo dico che noi a Roma sappiamo perfettamente cosa va fatto.
Spero che, anche nel proprio piccolo, i partiti che magari non
hanno una rilevanza nazionale ma comunque anche solo locale, visto
che peraltro rappresentano noi laggiù, abbiano ben chiara questa
idea.
Mi fa un po' specie esprimere vicinanza, eccetera; mi sembra di
essere lì passivi: è successo un terremoto e adesso esprimiamo la
vicinanza... No, no! Noi dobbiamo agire in modo diverso, dobbiamo
prevenire, dobbiamo cambiare le regole, perché altrimenti cosa
stiamo qua a fare?
Questo è il tema: quando si fanno delle riforme, bisogna pensare
di prendere posizione, di recuperare il ruolo della politica, di
capire che la politica è fondamentale per stabilire le regole del
gioco. Io mi auguro che queste lezioni che sono state date in
questi ultimi anni, ci portino a capire che le riforme vanno fatte
e non bisogna fare quei giochi politici per cui, come quando si
parla di sentenze, se la sentenza fa comodo, allora la sentenza è
giustissima, se la sentenza non fa comodo, va criticata; lo stesso
vale per le regole del gioco. Tanto, come diceva giustamente il
collega Marguerettaz, prima o poi la ruota gira, quindi facciamo
delle regole valide per tutti, poi giocheremo tutti meglio con le
con le regole più corrette.
Presidente -
Questa vicenda penale ha avuto un effetto
sul piano istituzionale, come già evidenziato, decisamente
rilevante e ha portato direttamente, o ha creato le condizioni per
uno scioglimento anticipato del Consiglio regionale, un fatto
storico certamente non positivo, che è stato condizionato
pesantemente da questa indagine. Un'indagine di cui abbiamo letto
sui giornali: sostanzialmente è stata riportata tutta sui giornali
e coinvolge persone in modo diverso, alcune maggiormente altre di
meno, alcune prima, altre dopo, certamente creando confusione.
Resta il fatto - questa è una mia personale valutazione - che
tre anni è più per chiudere la vicenda di un'indagine di questo
genere sono certamente tanti. Una giustizia con dei tempi così
lunghi è di per sé ingiusta. Certamente, al di là di questa vicenda
che ha avuto anche delle implicazioni istituzionali, i tempi non
precisi e di questo genere hanno avuto sulle persone e sulle
istituzioni coinvolte degli effetti estremamente negativi, anche di
indignazione.
Sul piano generale, resta una questione politica, nel senso che
la presenza della 'ndrangheta in Valle d'Aosta deve essere
contrastata in modo chiaro e senza tentennamenti da parte,
innanzitutto, della politica, che deve ritenerla come una delle
priorità. È un fatto che ci riguarda tutti e tutti dobbiamo fare la
nostra parte, a iniziare dalla politica, non abbassando
l'attenzione e dotando le istituzioni di tutti quegli strumenti
che, in qualche modo, possono contrastare l'infiltrazione e il
condizionamento di questa realtà e di questo fenomeno, che è
presente nella nostra regione e in tutte le regioni d'Italia, che
da sempre cerca di condizionare e di utilizzare ogni spazio per
creare
business
e guadagnarci, per condizionare i territori.
Una responsabilità politica ce l'abbiamo tutti: questo rimane, a
prescindere da ogni altra considerazione.
Sottolineo, tra l'altro, che abbiamo oggi la presenza della
senatrice Spelgatti, che assiste alla riunione del Consiglio
regionale: la saluto a nome del Consiglio.
