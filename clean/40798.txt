Classificazione
EDILIZIA
Edilizia pubblica



Oggetto del Consiglio n. 123 del 3 ottobre 2018 - Resoconto
OGGETTO N. 123/XV - Interpellanza: "Riorganizzazione e
riqualificazione degli edifici scolastici di istruzione secondaria
di secondo grado siti nel comune di Aosta".
Fosson (Presidente) -
Punto n. 14.04 dell'ordine del
giorno. La parola al Consigliere Baccega per l'illustrazione.
Baccega (UV) -
Torniamo sicuramente a parlare e a mettere
al centro del dibattito di questo Consiglio regionale la
problematica legata alla "scuola polmone" di regione Tzamberlet. In
questo periodo di vacanza abbiamo avuto modo di leggere le
dichiarazioni di entusiasmo della Presidenza della Giunta, che, non
appena aveva visto la delibera che spostava le risorse del mutuo
dalla scuola polmone alla scuola di Quart e di Châtillon, gioiva
per il fatto che la scuola polmone non si faceva più, probabilmente
non aveva letto attentamente la delibera della Giunta. Noi siamo
lieti ovviamente che si realizzi la scuola di Quart che era
prevista in un programma FOSPI per 7,5 milioni e quindi ora trova
il finanziamento e siamo lieti perché ogni investimento che viene
fatto a favore e a sostegno dell'istruzione ci ha sempre visti
favorevoli. Non possiamo dimenticare che abbiamo salutato con
soddisfazione l'anno scorso la nota di Cittadinanzattiva che
individuava nelle scuole valdostane tra le più sicure d'Italia. Era
un rapporto che faceva il punto sulla sicurezza, sulla qualità,
sull'accessibilità delle scuole italiane e, proprio perseguendo la
volontà e questa logica, noi abbiamo predisposto che la
riorganizzazione e la riqualificazione degli edifici scolastici di
istruzione secondaria di secondo grado che si trovano nella città
di Aosta dovevano avere un'attenzione particolare.
Nel confronto che si è avuto tra l'Assessorato dei lavori
pubblici e l'Assessorato della pubblica istruzione, allora
organizzati dalla collega Rini e dal sottoscritto, si sono
evidenziate delle importanti criticità, tra le quali c'era una
frammentazione generale delle istituzioni dislocate in fabbricati
diversi, tutti lontani tra loro, con tutti i disagi conseguenti che
ci possono essere e per i trasporti, e per la didattica. Ricordo il
dato dell'epoca: ben 3.595 studenti erano dislocati in 13 sedi
differenti e le istituzioni scolastiche, com'è ben noto, sono solo
5. Ecco che, sulla base di quel lavoro approfondito, abbiamo
predisposto una delibera n. 572 del 29 aprile 2016, che aveva degli
obiettivi ben precisi: il sostanziale adeguamento normativo del
patrimonio immobiliare regionale destinato alle istituzioni
scolastiche secondarie di secondo grado sita in Aosta; il maggiore
raggruppamento possibile delle classi presso le rispettive sedi e
istituzioni scolastiche; il contenimento e l'eliminazione dei costi
di locazione passiva, perché anche questo è un elemento importante;
il risanamento energetico e tecnologico degli stabili finalizzato a
migliorare il
comfort
abitativo e a ridurne il più possibile
i costi di manutenzione e di gestione e la restituzione al Convitto
regionale di tutti gli spazi oggi occupati da altre scuole,
Convitto regionale che ha una forte richiesta di convittori. Era un
atto di indirizzo nato da quest'analisi, un atto che individuava in
modo puntuale negli anni gli spostamenti e gli interventi
programmati e che sarebbero stati oggetto di attento monitoraggio.
Quella delibera quindi poteva avere degli spazi di modifica, di
aggiornamento sulle questioni che potevano in qualche modo
verificarsi anno dopo anno e anche tenendo conto dei flussi
scolastici. Il piano prevedeva in un orizzonte temporale di dieci
anni interventi su edifici ormai datati che necessitavano, e
necessitano tuttora, di adeguamento dal punto di vista antisismico,
antincendio, dal punto di vista energetico e funzionale. Diciamo
quindi che era rimasta valida la scelta di costruire la scuola
polmone a Tzamberlet, perché si era fatta un'attenta verifica, un
approfondimento sul comune di Aosta per verificare quali aree,
quali strutture potevano eventualmente accogliere un istituto che
potesse contenere intorno ai 1.100-1.200 studenti e alla fine la
scelta fu per quell'area dismessa (l'area Sacco), che poteva
entrare in una logica che avevo definito all'epoca un
camp
americano per la vicinanza degli impianti sportivi, ovviamente con
tutti i processi che dovevano verificarsi in termini di adeguamento
di trasporto e adeguamenti delle strutture che erano pertinenti. Di
quella delibera abbiamo già realizzato una parte di percorso,
abbiamo consegnato i TPR, abbiamo realizzato le sette aule nella
scuola che adesso si chiama Maria Adelaide, ma è l'istituto di via
Chambéry, via Chavanne e quindi in questa logica noi chiediamo alla
Giunta che intenzioni abbia rispetto a questo percorso. In parte
l'Assessore questa mattina ci ha dato alcune indicazioni, ma noi
avremmo piacere di approfondire ancora di più e ci saranno
inevitabilmente dei passaggi in commissione, Assessore, perché su
questo punto il dibattito è importante. C'è stata anche una
richiesta di referendum, ci sono stati tutta una serie di
interventi e anche di richieste di spostamenti: non più un istituto
tecnico ma un altro liceo. Tutto questo era possibile e valutabile
in corsa.
Presidente -
La parola all'Assessore Sammaritani per la
risposta.
Sammaritani (LEGA VDA) -
Grazie al collega Baccega.
L'interpellanza è articolata su tre domande e vado quindi
nell'ordine.
Per quanto riguarda la domanda: "
se si ritengono ancora
validi ed eventualmente da aggiornare gli indirizzi della delibera
n. 572
", che è stata citata dall'interpellante, faccio un breve
excursus
su quello che è stato il contenuto essenziale di
questa delibera, su ciò che è stato realizzato e ciò che ancora non
lo è. Con questa delibera la Giunta ha approvato gli indirizzi per
la riorganizzazione e la riqualificazione degli edifici scolastici
di istruzione secondaria di secondo grado, ponendosi i seguenti
obiettivi di carattere generale: adeguare dal punto di vista
normativo il patrimonio immobiliare regionale destinato alle
istituzioni scolastiche secondarie di secondo grado sito in Aosta;
raggruppare il più possibile le sedi delle istituzioni scolastiche
e conseguentemente ridurre il numero delle succursali; ridurre o
azzerare i costi di locazione passiva; risanare dal punto di vista
energetico e tecnologico gli stabili per migliorarne
comfort
abitativo e ridurne i costi di manutenzione e gestione, infine
restituire al Convitto regionale Federico Chabod tutti gli spazi
attualmente occupati dalla scuola visto che la richiesta per il
Convitto è sempre in aumento. Con la suddetta deliberazione è stato
approvato anche un cronoprogramma dei lavori e della
riorganizzazione delle sedi scolastiche, prendendo come periodo
temporale di riferimento l'anno scolastico.
Le previsioni per l'anno scolastico 2016/2017 sono state
sostanzialmente rispettate, in quanto in quell'anno l'Istituzione
Corrado Gex è rientrata nella sede di via Chabod e il Maria
Adelaide è stato trasferito nella sede di via Chavanne. La prevista
restituzione al Comune della scuola di Place Soldats de la Neige
non ha potuto però avvenire, in quanto la scuola polmone del comune
di Aosta è stata ancora necessaria per la collocazione di sette
classi del Maria Adelaide che non trovavano posto nella sede
principale. Nell'anno 2017/2018 era previsto l'inizio dei lavori
del primo lotto di ristrutturazione della sede di viale Conseil des
Commis, con lo spostamento di circa cento alunni in via Festaz e
l'avvio dei lavori di ampliamento della sede di via Chavanne.
Mentre i lavori di ampliamento sono partiti e sono stati completati
entro l'inizio del corrente anno scolastico, la ristrutturazione di
Conseil des Commis non è ancora avviata.
Nell'anno scolastico 2018/2019 era programmato l'inizio dei
lavori del secondo e terzo lotto della ristrutturazione di Conseil
des Commis (Liceo scientifico) con lo spostamento di circa 170
alunni in via Festaz e 150 in via Chambéry, inoltre l'accorpamento
di tutta l'Istituzione Maria Adelaide. Per quanto concerne i
lavori, questi non sono ancora avviati, mentre l'Istituzione del
Maria Adelaide, a seguito dell'ampliamento, continua ad avere
necessità di una succursale e pertanto quattro classi sono state
collocate nella sede comunale di Place Soldats de la Neige.
Nell'anno 2019/2020 si prevede la prosecuzione dei lavori su
Conseil des Commis. Ancora nel 2020/2021 la delibera di Giunta a
cui si faceva riferimento ha previsto il trasferimento
dell'Istituzione del Regina Maria Adelaide nel nuovo polo
scolastico di Tzamberlet, lo spostamento a Tzamberlet di altri 400
studenti dell'Istituzione tecnica Manzetti, il trasloco
dell'Istituzione classica, artistica e musicale in via Chavanne, il
rientro poi del Liceo Bérard nella propria sede di Conseil des
Commis e lo spostamento in via Matteotti delle classi del Bérard
che occupano una porzione del Convitto Federico Chabod.
Per gli anni scolastici successivi si è ipotizzato
quell'intervento di ristrutturazione della sede di via Festaz.
Occorre dunque considerare che il cronoprogramma approvato con
questa delibera è già in parte superato e conseguentemente tutti
gli interventi subiranno uno slittamento di uno o più anni
scolastici. Per rispondere dunque al quesito dell'interpellanza,
posso affermare che gli indirizzi fissati dalla delibera n. 572 si
ritengono ancora sostanzialmente validi per quanto attiene gli
obiettivi di carattere generale in essa individuati che ho sopra
richiamato; certamente la deliberazione dovrà essere aggiornata
nella parte che attiene al cronoprogramma dei lavori della
riorganizzazione, perché siamo indietro. Ritengo tuttavia che essa
dovrà essere rivista anche negli aspetti più di contenuto con
riferimento anche alle scelte programmatorie. L'assetto definitivo
dell'edilizia scolastica delle scuole secondarie di secondo grado
del capoluogo regionale per il prossimo decennio deve
necessariamente essere rivalutato alla luce di una pluralità di
fattori sopravvenuti e che meglio poi declinerò nella risposta che
segue.
"
Se ritiene
fondamentale
- questa è la seconda
domanda -
la costruzione della scuola polmone di
Tzamberlet
". Occorre premettere che, così come attualmente
prevista, quella di Tzamberlet non avrebbe più naturalmente le
caratteristiche di una "scuola polmone", bensì quella di una scuola
destinata a un'utenza di circa 1.300 studenti. L'idea della
realizzazione della scuola di Tzamberlet era quindi sì nata come
polmone per consentire la delocalizzazione turnaria degli istituti
scolastici che necessitavano di interventi di risanamento e di
messa a norma, ma si era poi trasformata in una scuola affatto
transitoria, cioè definitiva.
Detto questo, deve prendersi atto del fatto che le
Amministrazioni precedenti alla nostra hanno preso decisioni sulla
base di dati ed elementi che nel tempo intercorso da quelle
determinazioni ad oggi hanno subito modifiche, anche molto
rilevanti. Basti, ad esempio, pensare che l'andamento demografico,
come diceva oggi il Consigliere Bertin, risulta in contrazione e i
dati delle iscrizioni scolastiche attestano come nei prossimi anni
avremo un calo rilevante degli iscritti alle scuole secondarie di
secondo grado, in quanto è in continuo calo il numero delle nascite
e della popolazione giovanile. In sostanza quindi se all'epoca di
tali scelte le necessita di spazi scolastici erano di un certo
tipo, oggi tali esigenze vanno attualizzate, com'è normale e logico
che sia in presenza di nuovi dati di sviluppo e di tempistiche che
sono nel frattempo mutate.
Per concludere, fattori ed elementi quale l'andamento
demografico, la mobilità, le risorse finanziarie disponibili, la
collocazione delle scuole e dell'impianto urbanistico urbano, le
istanze degli operatori della scuola, i tempi di realizzazione
degli interventi già programmati, ma ormai superati ci fanno
pensare che un buon amministratore debba porsi la domanda se le
scelte operate nel passato siano ancora attuali o se non debbano
essere oggetto di nuova analisi e quindi di una seria e oggettiva
rivalutazione.
Ciò detto, da quando questa Giunta si è insediata ha demandato
all'Assessorato che rappresento di avviare un lavoro di raccolta di
tutti i dati necessari a comprendere quali siano attualmente e
soprattutto di quali saranno nel prossimo futuro le esigenze
scolastiche sotto il profilo edilizio, senza alcun pregiudizio per
le scelte in precedenza effettuate, ma solo nell'ottica di
ottimizzare interventi futuri e le risorse disponibili in relazione
a tutti i fattori endogeni ed esogeni correlati e preventivabili.
In questa linea di condotta è evidente che l'intervento di
Tzamberlet è uno, ma non il solo, dei
focus
alla nostra
attenzione e quindi anch'esso sarà oggetto di ripensamento, ma
senza pregiudizi o preconcetti di sorta, tenendo ben presente che
c'è una gara in corso e che ogni decisione deve essere rispettosa
delle norme e dei diritti dei soggetti coinvolti.
In ordine all'ultima domanda, che è correlata: "
quando sarà
aggiornato l'accordo di programma fra Regione e Comune di
Aosta
", è evidente che l'accordo di programma sottoscritto nel
2011 tra Regione e Comune di Aosta per la realizzazione di un
complesso scolastico prefabbricato provvisorio prevede la
costituzione da parte del Comune di un diritto di superficie a
favore della Regione per la durata di 15 anni e, al termine
dell'utilizzo dell'infrastruttura, l'acquisizione del bene alla
proprietà del Comune, che deciderà sul suo uso definitivo; la
realizzazione dell'opera con carattere provvisorio senza necessità
di modifica del piano urbanistico per consentire la messa a norma
delle infrastrutture scolastiche regionali esistenti; la
realizzazione a carico della Regione infine del complesso
scolastico e di una serie di opere infrastrutturali stradali,
idriche e fognarie funzionali al nuovo insediamento.
Tenuto conto dell'attuale situazione, l'accordo di programma
necessiterebbe dunque già di revisione ora in quanto, come sopra
esposto, il complesso scolastico di Tzamberlet con la DGR n.
572/2016 è stato definito dalla Regione come opera definitiva e non
più provvisoria. È evidente che, alla luce anche della risposta di
cui al punto precedente, l'eventuale revisione di tale accordo è
subordinato alle preventive decisioni in ordine al nuovo piano di
riorganizzazione dell'edilizia scolastica che a breve sicuramente
imporrà una decisione.
Presidente -
La parola al Consigliere Baccega per la
replica.
Baccega (UV) -
Caro Assessore, lei mi preoccupa perché la
sua risposta di fatto non pensa agli alunni, ai docenti, al
personale della scuola: lei pensa alla burocrazia, ma, parlando di
burocrazia, le dico io come funziona. C'è una gara in corso, credo
che entro il mese avremo l'affidatario, un mese e mezzo, quindi
l'Assessorato dei lavori pubblici, che è la Stazione unica degli
appalti, dovrà prendere atto che la commissione ha determinato che
una certa impresa si è assicurata il lavoro della scuola polmone.
Io non so quanto tempo può portare il vostro ripensamento e la
vostra analisi. Un'analisi va fatta rispetto alla 572, ma questa
dice chiaramente che di anno in anno ci possono essere degli
scostamenti, delle valutazioni da approfondire, quindi non c'è
nessun vincolo rispetto a quel provvedimento deliberato. La
situazione rispetto ad allora è peggiorata, perché il Liceo Bérard
si trova sparso per la città in modo incredibile. Il liceo della
città di Aosta! Ma scherziamo! Voi mettete in forse tutto quel
progetto, tutto quel provvedimento che noi avevamo adottato, quel
percorso perché dovete fare l'analisi, dovete fare le verifiche,
ripensare, eccetera? No, Assessore, non ci siamo!
Noi abbiamo lavorato, glielo dico con chiarezza perché lei mi ha
riletto la delibera che abbiamo fatto noi, ma noi abbiamo lavorato
nella direzione di avere scuole sicure, efficienti, moderne, scuole
dotate di importanti soluzioni tecnologiche con laboratori, perché
è fondamentale in questa fase per poter avere dei ragazzi che
escano e vadano all'università e possono aver lavorato dal punto di
vista didattico ai massimi livelli, attrezzate al meglio, scuole
realizzate con tecniche che guardano a un importante risparmio
energetico, perché sa quanto costano dal punto di vista
dell'energia le scuole che in questo momento stiamo gestendo con
tutte le succursali, con tutti i costi di affitto e di locazione
che ci sono? Si faccia fare il conto dagli uffici. Questo quindi è
il percorso che noi avevamo adottato. Questa era la priorità, poi
fatela dove volete, ma noi dobbiamo dare ai nostri studenti questo
tipo di soluzione, questo tipo di garanzia. Se poi volete
interrompere la gara d'appalto,
fate vobis
, ma decidete!
Quello che voi non sapete fare è decidere. Tenete conto che
interrompere una gara d'appalto con credo otto imprese che hanno
partecipato e associazioni temporanee d'impresa che hanno
partecipato può avere dei costi proibitivi, forse è meglio fare una
scuola.
Io sono preoccupato per questa risposta, Assessore Sammaritani,
perché non vedo una decisione che va nella direzione: "noi dobbiamo
dare ai nostri ragazzi...". Noi abbiamo ancora della gente che va a
Place Soldats de la Neige, istituti superiori: quella scuola era
stata realizzata dal Comune di Aosta come scuola polmone per far
fare il giro delle ristrutturazioni alle scuole medie, ma
scherziamo! Mettetevi d'impegno rispetto a questa cosa, perché è
importante per il futuro dei nostri ragazzi!
Dalle ore 17:00 assume la presidenza il Vicepresidente
Bianchi
.
