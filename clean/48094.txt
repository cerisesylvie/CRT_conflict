Classificazione
ASSISTENZA SANITARIA E OSPEDALIERA
Servizio di emergenza sanitaria (118)
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI



Oggetto del Consiglio n. 4235 del 19 dicembre 2024 - Resoconto
OGGETTO N. 4235/XVI - Interpellanza: "Eventuali problematiche
tra corpo dei Vigili del Fuoco e Soccorso Alpino Valdostano
riguardanti le procedure della Centrale Unica del Soccorso in
merito agli interventi con l'elicottero".
Bertin (Presidente)
- Punto numero 19. Consigliere Lavy,
ne ha facoltà.
Lavy (LEGA VDA)
- Questa è un'interpellanza che nasce da
un lato da una serie di segnalazioni ricevute in merito alle
procedure per interventi con l'elicottero, per ciò che riguarda le
competenze di essi, appunto fra Vigili del fuoco e Soccorso alpino
(specifico che le segnalazioni sono arrivate da entrambe le part);
dall'altro lato è un'interpellanza che nasce da alcune note che
anche noi abbiamo ricevuto da parte del CONAPO e da parte del
Soccorso alpino valdostano che ha lanciato tutta una serie di
accuse anche molto pesanti. Sappiamo che per richiedere
l'attivazione degli elicotteri Sierra-Alfa 1, Sierra-Alfa 2 e
Sierra-Alfa 3 ci sono tutte delle procedure che passano tramite la
CUS che però, almeno da ciò che traspare dalle varie note, creano
delle divergenze sugli interventi. Mi sono un po' informato su
alcune questioni che sono capitate anche negli ultimi mesi e io
stesso ho potuto notare come, un esempio fra tutti: c'era stata una
richiesta di intervento per recuperare una capra a Valsavarenche
che era rimasta impigliata nelle reti. I Vigili del fuoco avevano
richiesto l'elicottero per portare su del materiale, gli imbraghi e
quant'altro. Dall'altro però invece era stato detto che su
quell'elicottero doveva salire a una guida alpina perché, appunto,
era necessaria la guida alpina per salvare questa capra. La
fregatura era che nel caso fossero intervenuti i Vigili del fuoco,
ovviamente la proprietaria della capra, che non aveva richiesto
l'elicottero, non avrebbe pagato; nel caso fosse invece intervenuto
l'elicottero con anche la guida alpina, la proprietaria della capra
avrebbe dovuto pagare l'elicottero. Siamo a questo livello.
Quello che traspare è che, da una parte e dall'altra, ci sono
diversi malumori che si protraggono da diversi anni in merito agli
interventi con l'elicottero. Già anche nella scorsa Legislatura si
era parlato, per esempio, di un intervento che era capitato sul
ponte di Avise e anche nel 2021 si era trattato questo tema con una
mozione. C'è da chiedersi però come mai queste divergenze ci siano
ancora oggi o magari queste non potranno essere eliminate del
tutto, per carità, però stiamo trattando di alcune questioni che
sono veramente da un lato anche bizzarre, però di mezzo ci vanno
gli animali o delle persone. Si deve magari capire se ci sia un
conflitto normativo a monte o un conflitto delle procedure di
intervento. Io sono più convinto che sia la seconda opzione, perché
la legge regionale numero 5 del 2007 ("disposizioni in materia di
organizzazione del Soccorso alpino valdostano") esplicita
chiaramente all'articolo 1, comma 2, "fatte salve le competenze
specifiche del corpo regionale Vigili del fuoco, gli ambiti di
attività del servizio di soccorso in montagna". Per i Vigili del
fuoco invece è la 37 del 2009, che regola le competenze.
C'è quindi da chiedersi perché oggi continuino a esserci
comunque conflitti di questo tipo, anche perché il caso che ho
citato è solamente uno. Noi abbiamo un ruolo che è politico, di
certo non abbiamo un ruolo tecnico, non dobbiamo prendere le parti
di uno o dell'altro, dobbiamo fare in modo che però tutte le parti
possano lavorare nel miglior modo possibile e trovare delle
soluzioni affinché possano essere risolte, in pratica, queste
divergenze. Mi sembra che addirittura qualche anno fa fosse stato
istituito un tavolo di lavoro per trattare queste problematiche...
la revisione delle procedure.
Esiste poi un comitato di pilotaggio, i cui compiti sono
descritti all'articolo 6 della legge regionale numero 7 del 2008 e
disciplina l'organizzazione della centrale unica per la gestione
delle chiamate di soccorso, per cui questo comitato di pilotaggio
ha i compiti di approvazione e aggiornamento delle procedure
operative della centrale unica, soluzione delle problematiche che
dovessero sorgere all'interno della centrale unica, promozione e
valutazione di soluzioni organizzative, procedurali, tecnologiche e
innovative per il funzionamento della centrale unica, promozione
dell'attività necessaria e miglioramento continuo della qualità. È
questo organo che in qualche maniera dovrebbe dirimere un po'
queste controversie.
Con questa interpellanza si chiede se risultino delle
problematiche tra corpo valdostano dei Vigili del fuoco e Soccorso
alpino valdostano riguardanti le procedure CUS in merito alla
competenza degli interventi con l'elicottero. In caso di risposta
affermativa, quali siano le intenzioni per risolvere queste
eventuali problematiche. Il punto terzo, se il comitato di
pilotaggio della CUS sia stato utile a prevenire e risolvere
eventuali controversie in merito agli interventi con
l'elicottero.
Presidente
- Per la risposta, il Presidente della
Regione, ne ha facoltà.
Testolin (UV)
- Una breve premessa, richiamando
un'iniziativa trattata già nel Consiglio del 18 e 19 settembre dal
gruppo Progetto Civico Progressista in merito alla nota del CONAPO
citata in premessa, rispetto alla quale si era già evidenziata
un'impropria commistione di argomenti che portavano a un inganno
d'interpretazione e strumentalizzando, per certi versi, peraltro,
una vicenda come quella relativa all'indagine sull'incendio del
luglio del 2023. Poi è arrivata la replica del SAV, questa
sicuramente dai toni più appropriati e forse focalizzante
nell'insieme meglio tutta una serie di situazioni meritevoli di
attenzione.
Venendo alla risposta al punto uno, la si potrebbe sintetizzare
dichiarando che su indicazione delle strutture ci sono delle
visioni diverse da non banalizzare; questo è il concetto, in uno
scontro tra cavalieri.
Le norme che sorreggono l'attività dei due enti, di cui trattano
la legge regionale 37 del 2009 per il corpo valdostano dei Vigili
del fuoco e la legge regionale 5 del 2007 del Soccorso alpino
valdostano, riportano, per alcune attività, delle competenze
assegnate ai rispettivi corpi che possono essere in parte
sovrapposte. Al di là della possibile revisione delle norme - si
ricorda peraltro proprio quella dei Vigili del fuoco, alla quale si
sta lavorando in questi mesi -, non si tratta di un problema di
competenze o compiti non correttamente scritti o assegnati, ma del
fatto che, in talune situazioni, risulta difficile delinearne i
confini operativi netti che distinguano la competenza dell'uno o
dell'altro.
Rispetto alla disciplina statale che regola l'attività di
soccorso e che ovviamente va a valorizzare l'attività professionale
del corpo nazionale dei Vigili del fuoco, dandogli un ruolo
primario di coordinamento in tantissime delle attività di soccorso
in considerazione della natura volontaria a livello nazionale del
corpo nazionale del soccorso alpino e speleologico, in Valle
d'Aosta la situazione è differente e questo è sicuramente un
plusvalore per la nostra organizzazione dei soccorsi. La Regione ha
infatti istituito con legge regionale 7 del 2008 la centrale unica
del soccorso, la CUS, organismo che ricomprende, tra gli altri,
anche i Vigili del fuoco e il Soccorso alpino, con il compito
fondamentale e prioritario di coordinare supportandosi tra enti al
fine di ottenere la migliore efficacia ed efficienza su qualsiasi
intervento in caso di attività di soccorso.
Per quanto riguarda gli altri due quesiti, l'obiettivo ultimo è
certamente quello di risolvere le situazioni di conflitto o, meglio
sarebbe dire, quelle situazioni le cui competenze siano
sovrapponibili. È proprio attraverso il comitato di pilotaggio
della centrale unica di soccorso che queste situazioni vengono e
devono essere continuamente affrontate. Nell'ultimo anno e mezzo
l'impostazione data alle riunioni del comitato di pilotaggio che,
da quanto emerge dai confronti con gli organi con il coordinatore
del dipartimento, sono state antecedentemente sede di accesi
confronti tra le parti senza però realmente cercare di fare sintesi
per migliorare il sistema, sono ora impostate sempre di più con
l'obiettivo di cercare di definire e di declinare procedure che
permettano di meglio rispondere alle esigenze del cittadino,
soprattutto, o dell'ente che ha necessità di una specifica attività
di soccorso perché questo è l'obiettivo principe.
Le procedure sono molte e si è iniziato a lavorare per trovarne
i punti critici e cercare di migliorare modificandole. Il percorso
di analisi e modifica di tutte le procedure è sicuramente complesso
e lungo e da questi confronti è emerso anche purtroppo un
rallentamento in questi mesi dovuto ai compiti del Capo della
protezione civile che sta svolgendo in seguito agli eventi
alluvionali del 2024, che evidentemente hanno distratto un po' da
questo tipo di iniziative. Di certo il miglioramento e la
definizione di più chiare ed efficaci procedure è alla base delle
necessità alle quali si sta lavorando, ma non tutto si ferma alle
sole procedure. Si ritiene che la presenza fisica degli operatori
valdostani dei Vigili nella CUS (che non significa assolutamente
dismettere la loro sala operativa) possa permettere di fare la
differenza e di eliminare all'origine gran parte delle situazioni
conflittuali; almeno questo percorso darebbe contezza se questo
possa essere efficace e fino a dove possa esserlo.
Non si tratta di trovare soluzioni magiche che risolvano il
tutto, anche perché ogni singolo intervento sul quale ci si attiva
ha le sue caratteristiche, le sue peculiarità e va conformato alle
singole procedure che, giocoforza, sono più generiche, ma credo che
questo passaggio debba essere fatto. Si capisce che questo
passaggio sia impegnativo, anche alla luce delle carenze di
organico dei Vigili del fuoco alle quali stiamo cercando di
rispondere in maniera fattiva. Il primo passo è stato fatto con il
bando di concorso appena emanato, ma questa si ritiene possa essere
la strada da percorrere proprio per migliorare la capacità di
risposta e per far valere più una ragione di sistema piuttosto che
di singolo compartimento.
Presidente
- Per la replica, la parola al consigliere
Lavy.
Lavy (LEGA VDA)
- Apprezzo il tono con cui si è posto,
Presidente Testolin. Alcune questioni per quanto riguarda... vado
un pochino in ordine.
Ha parlato di toni appropriati SAV, del CONAPO... per carità, io
non voglio entrare nel merito se CONAPO si sia spinto oltre le sue
competenze in merito al lavoro, essendo un sindacato. Il SAV,
comunque, certi puntini di un certo peso li metteva quindi il tono
appropriato, non so se lo sia o meno, quello della risposta,
personalmente ritengo di no.
Ci sono delle visioni diverse assolutamente da non banalizzare,
quello è un dato di fatto. Comunque, le ragioni stanno da entrambe
le parti. C'è una questione, come ha detto lei, normativa, per cui
in alcuni ambiti di competenze queste si intersecano e forse anche
lì, in qualche maniera, una mano bisogna metterla. Ci sono poi
appunto tutte le questioni legate alle procedure CUS ed è lì che il
comitato di pilotaggio dovrebbe in qualche maniera intervenire.
Sicuramente poi c'è stata la questione dell'alluvione, quindi non
si pretendeva di certo che in quattro e quattr'otto si arrivasse a
una soluzione di tutte le procedure, però almeno è positivo che si
continui con l'analisi, anche magari avendo degli scontri duri
all'interno del comitato di pilotaggio fra varie parti, perché alla
fine comunque non ci deve assolutamente rimettere poi chi ha
bisogno del servizio di soccorso.
Per quanto riguarda la questione della CUS, io mi auguro che voi
abbiate sentito anche le ragioni dei Vigili del fuoco, per cui si
dice che c'è comunque la questione dell'audio conferenza, che viene
anche fatta con la Questura, quant'altro, quindi la loro presenza
fisica non è magari, per forza, essenziale. Poi, se venisse
implementata la questione dell'organico, se fossero più persone,
magari sarebbe ovvio che anche riguardo alle catene di comando
legate alla stazione di Aosta, un ragionamento di avere una
presenza fisica, quello si potrebbe fare.
È ovvio che di mezzo c'è anche la questione dell'elaborazione
del nuovo capitolato della parte elicotteri, per cui i Vigili del
fuoco chiedono che ci sia una loro parte che partecipi ai lavori e,
al di là di tutto, mi sembra di buon senso perché, se coloro che
utilizzeranno poi l'elicottero in qualche maniera non hanno
modalità di partecipare alla redazione delle regole per
utilizzarlo, mi sembra tutto alquanto strano. È una questione di
buon senso qua, non bisogna prendere le parti né dell'uno né
dell'altro, ci sono gli organi deputati in qualche maniera a
lavorare per risolvere le controversie però, appunto, credo che la
partecipazione più larga possibile di tutti gli enti e la
concertazione tra di essi sia auspicabile. Magari ritorneremo sul
tema.
