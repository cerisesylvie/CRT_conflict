Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 545 del 29 maggio 1989 - Resoconto
OGGETTO N. 545/IX - Mancata distribuzione dei biglietti
gratuiti e semigratuiti, per i veicoli di linea in servizio di
trasporto pubblico, a favore di persone anziane.
(Interrogazione).
Presidente: Do lettura dell’interrogazione
presentata dai Consiglieri Bajocco e Mafrica:
INTERROGAZIONE
Poichè sono ormai diverse migliaia gli anziani che sono da mesi
in attesa dei biglietti gratuiti o semigratuiti per i veicoli di
linea, previsti dalla legge 49 del 16 giugno 1988;
i sottoscritti Consiglieri regionali
INTERROGANO
l’Assessore competente per sapere:
1) quali ulteriori difficoltà hanno finora impedito di procedere
alla distribuzione dei biglietti;
2) quando l’assegnazione prevista avrà inizio e
quando sarà completata.
Presidente
: Ha chiesto di parlare
l’Assessore all’Industria, Commercio,
Artigianato e Trasporti Lanivi, ne ha facoltà.
Lanivi (ADP)
: Rispetto alle richieste poste dagli
interroganti posso dire che si sta ultimando il caricamento dei
dati delle prime cinquemila richieste ed è in fase di ultimazione
la stampa dei biglietti. Quindi procederemo entro una decina di
giorni ad inviare i blocchetti agli aventi diritto.
Presidente:
Ha chiesto di parlare il Consigliere Bajocco,
ne ha facoltà.
Bajocco (PCI):
La distribuzione dei biglietti per la
categoria dei pensionati è come il Duomo di Milano; non è mai
finito.
Una ventina di giorni fa l’Assessore ci aveva
detto che entro quindici giorni, massimo un mese, avrebbe inviato i
biglietti. Da allora è passato un mese (per questo ho presentato
questa interrogazione) e l’Assessore ci viene a dire
che si deve aspettare ancora quindici giorni per quella piccola
parte del lavoro che è stato realizzato, per poter inviare questi
biglietti.
La legge è stata approvata in giugno del 1988: mi auguro che
dopo un anno si riesca a darle corso. Questa è la raccomandazione
che faccio all’Assessore Lanivi, perchè chi aspetta
sono i pensionati e le leggi che facciamo dovrebbero essere molto
più sbrigative ed avere una rapida attuazione.
