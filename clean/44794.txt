Classificazione
AGRICOLTURA



Oggetto del Consiglio n. 1721 del 13 luglio 2022 - Resoconto
OGGETTO N. 1721/XVI - Interpellanza: "Adozione di una
specifica misura economica a ristoro dei danni causati al settore
agricolo da fenomeni meteorologici".
Bertin (Presidente) -
Punto n. 31. Illustra la
consigliera Foudraz.
Foudraz (LEGA VDA) -
Rimaniamo sempre nel campo
dell'agricoltura. Quest'iniziativa verte appunto sul tema dei danni
arrecati a tutto il settore agricolo a causa degli eventi climatici
che in questi ultimi anni hanno sempre più caratterizzato la nostra
regione, eventi che una volta si verificavano molto raramente. Come
non ricordare quello che è successo nel 2017 dove quell'anno
pesanti gelate primaverili e poi successivi fenomeni di grandine
nel corso del mese di agosto avevano causato per quell'annualità
una pesante riduzione dei raccolti. Ricordo in particolare che il
settore vitivinicolo, che è quello che conosco meglio, quell'anno
aveva subito perdite che si attestavano intorno al 70 percento. Il
danno non è da considerare poi solo per quell'anno, per l'anno in
cui si verifica la catastrofe atmosferica, climatica, perché chi
conosce comunque tutto il mondo agricolo sa benissimo che le
ripercussioni si hanno anche negli anni successivi con la
conseguenza dei raccolti che sono ben al di sotto della media e
purtroppo con costi che per lavorazioni e mantenimento delle
diverse realtà rimangono gli stessi, anzi, se non sono addirittura
maggiorati, e diciamo che anche in termine economico e in termine
di ore di lavoro non è che se una coltura è stata danneggiata da un
evento atmosferico richiede meno lavoro, anzi, spesso ne richiede
molto di più di una coltura sana.
Considerato dunque che nella nostra regione a fine giugno, nelle
giornate del 28 giugno e del 30 giugno, ci sono stati degli eventi
calamitosi come la grandine, nella fine giornata del 28 giugno
hanno interessato e colpito soprattutto la zona della Bassa Valle
con chicchi di grandine della grandezza di circa 4-5 centimetri e
poi due giorni dopo, nella serata del 30 giugno, questo fenomeno ha
colpito anche la Media e Alta Valle, causando notevoli danni a
tutto il settore agricolo: dal settore vitivinicolo a quello
frutticolo, per poi non dimenticare il settore ortofrutticolo e
quello foraggero.
Evidenziato, come abbiamo già potuto mettere in luce prima nelle
due iniziative precedenti, che il settore sta affrontando una grave
crisi economica, consapevoli del fatto che la legge regionale n.
17/2016 prevede degli aiuti al fine di ripristinare il potenziale
produttivo danneggiato da calamità naturali oppure da avversità
atmosferiche che sono assimilabili a calamità naturali, alla luce
di tutto questo, si chiede all'Assessore se sia intenzione
dell'Amministrazione regionale prevedere degli ulteriori
finanziamenti per questa misura economica a seguito dei danni
causati da questi fenomeni atmosferici e, in caso affermativo,
quale sia la tempistica d'intervento.
Presidente -
Risponde l'assessore Sapinet.
Sapinet (UV) -
Grazie collega. Quest'interpellanza, come
quella di prima, ci ricorda che stiamo vivendo un momento
particolarmente difficile dal punto di vista climatico, i
bollettini meteo si stanno trasformando quasi in bollettini di
guerra, la tragedia della Marmolada è un ulteriore segnale, una
tragedia della montagna, che però non può essere distinta dalle
condizioni meteorologiche anomale che sta attraversando il nostro
paese, nel senso più (incomprensibile) dall'emergenza climatica
globale. Dobbiamo iniziare a parlare di crisi climatica, perché è
vero che il clima è sempre cambiato, ma non così in fretta, non con
delle infrastrutture rigide complesse come sono i sistemi
produttivi attuali.
Il fenomeno delle grandinate e di eventi avversi sul nostro
territorio è relativamente recente ma dobbiamo aspettarci un futuro
con una frequenza maggiore, almeno così ci dicono i tecnici. Lei
giustamente ha citato la legge n. 17/2016, la nuova disciplina
degli aiuti regionali in materia di agricoltura e sviluppo rurale.
Era stato introdotto proprio nel 2017 un articolo (il 10bis) avente
per oggetto: "Aiuti per danni causati da avversità atmosferiche
assimilabili a calamità naturali"; non a caso era il 2017 che lei
ricorda bene, con il quale possiamo compensare gli agricoltori per
le perdite di reddito dovute alla distruzione completa o parziale
della produzione agricola, l'aiuto può essere concesso nella misura
del 90 percento dei costi ammissibili, nel caso vi sia una
copertura assicurativa che copra almeno il 50 percento della
produzione, nella misura del 45 percento negli altri casi. Due sono
le condizioni preliminari per la concessione dell'aiuto:
innanzitutto è necessario il riconoscimento del verificarsi di
eventi o fatti eccezionali formalmente riconosciuti come avversità
atmosferica assimilabili a calamità naturali con decreto
dell'Assessore competente, la seconda condizione è che l'evento
atmosferico, quale gelo, grandine, ghiaccio, forti piogge o grave
siccità, abbia causato danni alla produzione agricola nella misura
superiore al 30 percento della produzione media annua di un
agricoltore calcolata sulla base dei tre anni precedenti. I tecnici
dell'Assessorato hanno provveduto immediatamente, già nella
giornata del 28 e nei giorni seguenti, a effettuare dei
sopralluoghi per verificare l'entità dei danni, sopralluoghi che
continuano anche in questi giorni ma poi faremo alcuni esempi,
anche se in questo momento della stagione non è ancora possibile,
nella maggior parte dei casi, quantificare in maniera puntuale la
perdita di produzione. Parallelamente il Servizio fitosanitario ha
provveduto a diramare gli avvisi per i trattamenti da effettuare
sulle colture colpite al fine di impedire l'eventuale insorgenza di
patologie vegetali che potrebbero appunto aggravare i danni subiti.
I monitoraggi, come detto, da parte degli uffici continueranno
durante la stagione agricola e sicuramente interverremo nel caso in
cui le aziende colpite dovessero aver subito un danno significativo
e rientrante nelle condizioni previste dalla norma.
Per quanto riguarda la seconda domanda posta, relativa alla
tempistica, la norma prevede che la misura sia attivata addirittura
entro i tre anni dal verificarsi dell'evento avverso e che gli
aiuti siano erogati entro quattro anni, questi sono i tempi
massimi, ma è chiaro che è nostra assoluta intenzione attivarci
nell'immediato, durante i mesi autunnali, per la ricezione delle
domande, se dovesse essere confermato il superamento della soglia
minima di danno del 30 percento, raffrontato appunto alla
produzione aziendale. L'attenzione è rivolta ai fenomeni che si
sono verificati in Bassa Valle, purtroppo poi criticità simili, ma
poi l'ha detto, si sono verificate anche nei giorni successivi in
zone agricole appartenenti in particolar modo al Comune di Quart,
territorio dove siamo attivi con i nostri tecnici. Anche la zona
dei vigneti di Morgex è stata oggetto di danni generati in seguito
ai violenti temporali con crolli di muretti dei terrazzamenti e
straripamento del torrente Closé. Qui sin dai primi istanti è stato
operativo il personale della Struttura Sistemazione montane
dell'Assessorato dell'agricoltura e risorse naturali e la Struttura
Assetto idrogeologico bacini montani del Dipartimento
programmazione e risorse idriche e territorio dell'Assessorato
delle opere pubbliche. Oggi ancora c'è stato un ulteriore
sopralluogo con i privati interessati in modo da concordare
l'intervento che in questo caso si tratta appunto di ricostruzione
ed è più articolato.
Presidente -
Per replica, ha chiesto la parola la
consigliera Foudraz.
Foudraz (LEGA VDA) -
Grazie Assessore della risposta.
Lunedì scorso, l'11 luglio, voi, come Governo regionale, avete
adottato un provvedimento di Giunta con il quale si approva la
proposta da trasmettere al Consiglio regionale del DL n. 73/2022
che riguarda l'assestamento di bilancio, documento normativo di cui
devo essere sincera ho preso visione solo ieri quando è stato
caricato praticamente nella sezione dedicata ai Consiglieri
regionali, quindi ho iniziato ieri sera velocemente a leggere
quelli che sono i settantotto articoli che compongono il DL e
visionare quindi anche tutti gli allegati annessi. È un documento
che merita un'attenta lettura e anche un'attenta analisi prima di
poter trarre delle conclusioni corrette, però così, da una sommaria
lettura che ho fatto, mi pare che il settore agricolo abbia solo
due articoli: l'articolo 41 e il 42 e non mi pare che ci siano
somme particolarmente rilevanti, sui 113 milioni di assestamento
l'agricoltura la vedo un po' tirata per le orecchie. Lei forse,
Assessore, dovrebbe far sentire un pochino più la sua voce in
Giunta, comunque mi riservo, dopo che avrò effettuato gli opportuni
controlli e l'attenta analisi del documento, eventualmente di
riportare in aula la questione.
