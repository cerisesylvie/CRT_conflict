Classificazione
ASSISTENZA SANITARIA E OSPEDALIERA
Personale medico e paramedico


Resoconto integrale del dibattito dell'aula
Oggetto del Consiglio n. 1920 del 4 aprile 2001 - Resoconto
OGGETTO N. 1920/XI Sostituzione del Primario del Servizio di
odontoiatria e chirurgia maxillo-facciale. (Interrogazione)
Interrogazione Constatato che il Prof. Chantel Pier Andrea,
primario del "Servizio di Odontoiatria e Chirurgia
maxillo-facciale" presso l’Ospedale regionale di
Aosta ha lasciato il servizio per pensionamento;
A conoscenza che in base all’art. 7, comma 6),
della legge n. 29/93, l’incarico di primario del
Servizio è stato affidato ad un odontoiatra iscritto
all’Albo degli Odontoiatri della Valle
d’Aosta;
il sottoscritto Consigliere regionale
Interroga
la Giunta regionale e l’Assessore competente per
conoscere:
1) per quali motivi non è stata prevista in tempo utile la
sostituzione del primario del Servizio di Odontoiatria e chirurgia
maxillo-facciale;
2) perché non è stata avviata alcuna procedura di selezione o di
avviso pubblico;
3) se, e come, è stata provata la competenza richiesta, tenuto
conto del fatto che l’incarico fa riferimento ad
attività di tipo primariale e non meramente ambulatoriale.
F.to: Beneforti
Presidente
La parola all’Assessore alla
sanità, salute e politiche sociali, Vicquéry.
Vicquéry (UV)
Premesso che nell'USL della Valle
d’Aosta era presente un'Unità budgetaria complessa
di odontostomatologia e non già di odontoiatria maxillo-facciale -
nella terminologia di oggi l’unità budgetaria
complessa è il primariato, per intenderci - non si è ritenuto di
mantenere la struttura complessa di odontostomatologia e il
correlato dirigente medico responsabile, ex primario, in quanto
mancano i presupposti della complessità stessa.
In effetti, fino a tutto il 2000, l’attività
intraospedaliera era legata ad un'unica figura professionale medica
che si trovava nella condizione di coordinare ed essere
responsabile quanto meno per l’attività
specialistica di sé stesso.
Larga parte dell'attività chirurgica odontostomatologica può
attualmente essere effettuata in forme ambulatoriali non di
ricovero, quindi si stima che siano sufficienti per i bisogni della
popolazione due sole sedute operatorie al mese rendendo ridondante
e antieconomica in questa fase la presenza di personale
specialistico dedicato a tempo pieno.
Inoltre la nuova convenzione con i medici specialisti
convenzionati SUMAI rende ancora più agevole o meglio favorisce
l’integrazione delle attività specialistiche intra
ed extraospedaliere, tendenze che la nostra USL sta sviluppando
anche in altri settori, ad esempio la Cardiologia.
C’è questa integrazione: specialisti territoriali
sumaisti e specialisti ospedalieri facendo sì che gli specialisti
territoriali entrino in Ospedale ed effettuino anche loro visite
specialistiche e viceversa.
Rispetto alla seconda domanda:
"Perché non è stata avviata
alcuna procedura di selezione o di avviso pubblico"
,
relativamente al posto di responsabile di struttura complessa,
appunto ex primario, la selezione e l’avviso
pubblico non sono stati avviati per i motivi esposti sopra, cioè
non si può definire struttura complessa una struttura che non ha
nessun personale medico in organico.
Nella logica di procedere verso un contratto di
convenzionamento, preso atto dell'esistenza di apposita graduatoria
di merito, effettuata ai sensi della convenzione nazionale recepita
con delibera USL n. 2.257 del 6 novembre 2000 e pubblicata sul
bollettino ufficiale della Regione n. 53 del 12 dicembre 2000,
l’USL ha incaricato del servizio il Dr. Ferrero
Massimo, primo in graduatoria, nell’attesa di
espletare le procedure di convenzionamento definitivo.
Rispetto alla terza domanda: se per competenza primariale si
intende competenza gestionale, questa non è richiesta per i motivi
che ho detto prima, a maggior ragione tenuto conto che
l’attività gestionale è integrabile
nell’ambito del Dipartimento cervico-facciale già
presente nell’USL.
Quanto alle competenze specialistiche vere e proprie non sono
identificabili allo stato attuale altre unità di misura se non
quelle previste per la determinazione della graduatoria del punto
2.
Sinteticamente è stata derubricata l’unità
budgetaria complessa in struttura semplice in questa fase, nulla
dicendo per il futuro, di certo due sedute settimanali in Valle
d’Aosta non sono sufficienti considerata la mobilità
esterna che c’è. Bisogna ricostruire il tutto
nell’ambito del Dipartimento cervico-facciale, ma
con gradualità, prendendo gli specialisti che saranno disponibili
ad essere assunti presso la struttura dopodiché cercando di
ricostruire il tutto con riserva di sale operatorie e
quant’altro. Questa è una situazione assolutamente
provvisoria.
Presidente
La parola al Consigliere Beneforti.
Beneforti (PVA-cU)
Non sono per niente soddisfatto,
Assessore, della sua risposta anche perché apprendo che un servizio
che esisteva presso l’Ospedale regionale viene
ridotto oggi a un servizio ambulatoriale?
(interruzione dell’Assessore Vicquéry, fuori
microfono)
? non era così, Assessore, c’era un primario che
è andato in pensione e il primario doveva essere sostituito.
Ogni volta che si parla dei problemi della sanità si giustifica
l’operato dell’USL e si tiene
maggiormente conto di quello che dice l’USL che del
servizio che bisogna dare agli utenti.
Si sapeva da tempo che il Prof. Chantel sarebbe andato in
pensione, quindi poteva essere prevista e preparata la
sostituzione; invece si è proceduto immediatamente a utilizzare
l’articolo 7 della legge n. 29/93 e, considerandolo
come un impiegato civile dello Stato, a sostituirlo perché
c’era l’urgenza di farlo. A quanto ci
risulta c’era davvero l’urgenza,
perché c’erano dei casi che dovevano andare in sala
operatoria.
Non contesto all’USL la regolarità del
provvedimento sul piano amministrativo, ma ciò che contesto è il
fatto di non aver previsto in tempo utile la sostituzione. È il
metodo, è la forma con cui è stato sostituito?
(interruzione dell’Assessore Vicquéry, fuori
microfono)
? ma si poteva preparare. Assessore, non mi venga a dire che se
domani va via il primario di Chirurgia, non siamo pronti a
sostituirlo!
Vicquéry
(fuori microfono)
? L’anno
dopo?
Beneforti (PVA-cU)
? Sì, l’anno dopo, lo
sostituisce fra un anno? Quando lo sostituisce?
Ho parlato anche con gli odontoiatri che hanno fatto delle
domande e hanno detto che la situazione si poteva risolvere.
Mi rendo conto che tutti questi problemi non sono facili da
risolvere, ma si è avuta l’impressione che, ancora
una volta, si sia voluto nella sanità risolvere il problema in
famiglia e non allargare la sfera agli odontoiatri che ci sono
sulla piazza, per andare a ricercare la provata competenza.
Perché qui non si tratta di un semplice impiegato civile dello
stato; qui si tratta di un sanitario che deve andare in sala
operatoria e la sua competenza deve essere accertata: non si può
mandare in sala operatoria uno qualsiasi! Questo lo dicono anche
gli odontoiatri. Non si poteva fare una selezione per ricercare il
meglio fra quelli che erano sulla piazza, per stipulare poi questa
convenzione, anche se provvisoria?
Mi auguro una cosa sola: questo servizio è utile, Assessore, è
un servizio richiesto e mi auguro che venga riportato al momento in
cui iniziò (in un tempo passato, neanche in un tempo recente),
quando era considerato un fiore all’occhiello.
Chiedo che questo servizio, nell’interesse della
comunità valdostana, venga riportato a quei tempi e che si
inseriscano in quel servizio delle persone di alta capacità perché
è un servizio molto delicato che riguarda bambini e anziani.
È un problema serio, che non può essere abbandonato così,
pertanto mi auguro che anche da parte dell’Assessore
questo problema venga seguito in modo che in tempi brevi possa
essere risolto, comunque torneremo sull’argomento,
se sarà necessario.
