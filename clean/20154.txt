Classificazione
EDILIZIA
Edilizia residenziale


Resoconto integrale del dibattito dell'aula
Oggetto del Consiglio n. 139 del 15 ottobre 2003 - Resoconto
OGGETTO N. 139/XII - Eventuale integrazione del Fondo regionale
per l'abitazione. (Interpellanza)
Interpellanza
Venuti a conoscenza dagli organi d'informazione che nel testo
della Finanziaria 2004 vi è la proposta di ridurre sostanzialmente
il Fondo nazionale per il sostegno all'accesso alle abitazioni in
locazione;
Preso atto che l'Amministrazione regionale, riconoscendo
l'esiguità del Fondo stesso, ha predisposto già da alcuni anni
un'integrazione a tale contributo attingendo dal fondo regionale
per l'abitazione, istituito con la legge regionale n. 36 del
1998;
Sottolineato che nella nostra Regione per l'anno 2003 le
domande per la concessione di contributi per l'affitto, aventi i
requisiti previsti, sono state circa 500;
Tenuto conto che gli affitti, soprattutto ad Aosta, incidono
in maniera sempre più elevata sui redditi delle famiglie;
I sottoscritti Consiglieri regionali
Interpellano
l'Assessore competente per sapere:
1. gli intendimenti in merito a tale problematica;
2. se è già stata studiata e valutata l'opportunità di
integrare il Fondo regionale per l'abitazione.
F.to: Salzone - Lanièce
Président - La parole au Conseiller Salzone.
Salzone (SA) - I nostri Parlamentari ci hanno confermato delle
disposizioni della finanziaria del 2004 in cui si riduce il
contributo del Fondo nazionale per il sostegno all'accesso e alle
abitazioni in locazione. Questo è un fatto per noi molto grave,
anche perché va a colpire ancora una volta il ceto sociale meno
abbiente. Persone che stanno nella fascia tra coloro che non
possono avere un alloggio di edilizia pubblica e quelli che non lo
possono comprare. Questo fondo nazionale che deriva dalla legge n.
431 è un fondo che dà un sostegno all'affitto, e che cerca di
sopperire alla mancanza di alloggi sul territorio.
La Regione stessa negli anni passati, dal 1998 in avanti, ha
predisposto delle integrazioni al contributo nazionale con un fondo
regionale che deriva dalla legge n. 36; ricordo solo che questi
fondi arrivano da enti come l'ARER o i comuni, che stanziano una
parte dell'affitto, lo 0,50… non più?
La legge n. 36 comunque dice questo, sono questi i finanziamenti e
poi vi era una parte residua molto piccola - era questa la mia
sollecitazione - che veniva versata dalla Regione: so che la
Regione versava circa 100 milioni di vecchie lire annue ad
integrare questo fondo, quindi una cosa molto irrisoria. Tenuto
conto che vi è anche qui in Valle questo problema degli affitti
molto cari, volevamo sapere gli intendimenti dell'Assessore, anche
se abbiamo saputo dagli organi di stampa che vi è una
predisposizione, e questo mi fa molto piacere, nei confronti di
questa richiesta.
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) - Voglio anzitutto ringraziare gli interpellanti che
mi consentono di dare questa comunicazione, peraltro molto attesa
da parte di fasce sociali interessate e coinvolte da questo
problema.
Voglio ricordare che l'Assessorato del territorio, ambiente,
opere pubbliche, a partire dall'anno 2000, ha continuato ad emanare
il relativo bando di concorso per l'accesso ai contributi previsti
dalla legge n. 431/1998. Inizialmente i fondi provenienti dallo
Stato consentivano una copertura di circa il 70% del fabbisogno
finanziario necessario per l'integrale soddisfacimento delle
istanze; vi è stata poi via via una riduzione, per cui si è dovuto
fare fronte con un'integrazione con fondi regionali. Nel corso
degli anni il numero dei richiedenti è aumentato, mentre i fondi
statali - ripeto - sono andati via via calando. Già nell'anno 2001
si è ritenuto opportuno incrementare le risorse statali e la
Regione è intervenuta con un finanziamento aggiuntivo di euro
117.017; l'anno seguente, nel 2002, i fondi regionali sono stati di
euro 170.981.
In occasione del bando emanato per l'anno in corso, le istanze
raccolte sono state circa 500, quindi 130 domande in più rispetto
al 2000; questo significa un aumento di questa problematica.
Abbiamo appreso che lo Stato avrebbe intenzione di ridurre questi
finanziamenti, questo non comporta necessariamente la rinuncia da
parte dell'Amministrazione a fornire una risposta alle crescenti
richieste dei cittadini volte ad ottenere un aiuto economico nel
sostegno della spesa per l'affitto. È una scelta che consente di
diminuire le istanze volte all'edilizia popolare, che altrimenti
resterebbe l'unica risposta alle esigenze abitative delle fasce
deboli. Seguendo questa linea, il problema della consistenza dei
fondi statali impone la necessità di continuare a esercitare una
pressione, assieme alle altre regioni, nei confronti dello Stato
affinché venga assicurata una quota che sia almeno congrua rispetto
alle necessità che si rilevano nel Paese.
Per l'anno 2003 si provvederà ad integrare la dotazione statale
con i fondi necessari quando si conoscerà l'esatto ammontare del
fabbisogno contributivo, come avvenuto in precedenza, cosa che
avverrà verso la fine dell'anno. Voglio ricordare che il bando di
concorso si è chiuso a settembre e il termine dell'istruttoria è
fissato per la fine dell'anno. Si tratta di contributi che vengono
dati quasi "ad personam" perché bisogna di volta in volta vedere la
correlazione fra reddito e spese di affitto. Per il predetto bando
la disponibilità dello Stato era di euro 268.993, però dobbiamo
segnalare che materialmente, ad oggi, lo Stato ha mandato solo una
parte - euro 52.277 - della somma complessiva e vi sono delle
incertezze sull'attribuzione della rimanenza, comunque la Regione,
per quella che sarà la sua parte, impegnerà le somme
necessarie.
Per l'anno 2004 destineremo 300.000 euro per il Fondo regionale
per l'abitazione, che per circa 200.000 euro potrà essere destinato
ad integrazione dei fondi statali, come avvenuto per il bando
emanato nell'anno 2002; quindi, guardando le proiezioni degli anni
passati, considerato che nel 2002 sono stati integrati 170.000 euro
e che ci potrà essere una lievitazione di altri 10-15.000 euro, è
legittimo pensare che con 200.000 euro per il 2004 dovremo poter
far fronte alla spesa. Le richieste relative al fondo regionale,
contributi rivolti prevalentemente a soggetti assegnatari di
alloggi popolari o collocati nelle vigenti graduatorie per
l'assegnazione di alloggi popolari per la copertura delle spese
condominiali e degli affitti, se il soggetto dimostra di trovarsi
in particolari situazioni di difficoltà, sono sempre state
integralmente soddisfatte. Per l'anno 2004 sono stati previsti in
bilancio 300.000 euro, come dicevo, che saranno utilizzati sia per
soddisfare le richieste relative al Fondo regionale per
l'abitazione, che ad integrazione dei fondi statali a disposizione
per il bando appena concluso, come avvenuto per il bando emanato
nell'anno 2002.
La spesa per il fondo regionale ammonta generalmente a euro
100.000 l'anno, pertanto i restanti 200.000 euro, come ho detto
prima, potranno essere destinati al fondo nazionale. Credo che
questa sia una risposta rassicurante rispetto alle attese del
Consigliere Salzone.
Président - La parole au Conseiller Salzone.
Salzone (SA) - La ringrazio, Assessore.
Sulla disponibilità non avevo dubbi, perché già avevo letto in
alcune sue interviste ai giornali della sua disponibilità, anche
perché credo sia un problema facilmente comprensibile: ridurre
questo tipo di finanziamento mi parrebbe davvero troppo,
soprattutto in questo momento particolare, dove vi è questa
particolare esigenza. Dai dati che mi ha fornito, la trovo un po'
tirchio, non è che facciamo quel grandissimo sforzo; sa perché le
dico questo? Perché qui volevo introdurle un altro argomento.
L'Ufficio del territorio ha raccolto circa 500 domande nel 2003,
che andranno in pagamento nel 2004, se non ho capito male. Le
riapro un problema che avevo già posto anni fa: la legge n. 431,
quindi il fondo nazionale e non quello regionale, stabiliva che
questo tipo di finanziamento doveva essere dislocato ai diversi
comuni dove vi è l'edilizia economica popolare, quindi non è un
problema che ha affrontato lei. Vista la crescita di domande, le
chiederei di valutare questa possibilità, perché la legge n. 431
era addirittura vincolante, perché diceva:
"Le regioni
provvedono alla ripartizione fra i comuni delle risorse ad esse
attribuite ai sensi dell'articolo
5…"
- eccetera -
"… le disponibilità dei comuni a
concorrere con proprie risorse alla realizzazione di interventi di
questo tipo"
. Le dico questo perché ho la sensazione che, per
esempio, il Comune di Aosta o i comuni della bassa Valle, dove vi è
edilizia economica popolare, avrebbero tutto l'interesse a farsi
bandi propri per dare questo tipo di contributi, ma sa perché
glielo dico? Perché, a mio avviso, vi sono ancora oggi troppe
persone che non sanno che vi è la possibilità di accedere a questo
contributo a sostegno dell'affitto. Non voglio enfatizzare troppo
le cifre, ma sono convinto che la gente che sta dentro questi
parametri sia molta di più. Non lo so, glielo dico, nella sua
programmazione futura se vuole verificarla questa
cosa… perché non capisco come i comuni
non abbiano interesse a gestirla. Immagino il Comune di
Pont-Saint-Martin, per citare un nome, che si fa il suo bel bando,
sa che vi sono dei contributi statali - naturalmente aiutati dai
fondi regionali - che possono dare ai propri cittadini, quindi
possono gestirsi la cosa, ma pensi al Comune di
Aosta…
(interruzione dell'Assessore Cerise, fuori microfono)
… no, guardi, Assessore, non lo
sanno, ho la sensazione che non lo sanno, ma questa è una cosa che
non ha affrontato lei; io le dico che non lo sanno, mi creda, non
lo sanno né i sindaci e non lo sanno neanche i cittadini, questo è
il problema!
Perché le ho detto, scherzando, che è tirchio? Perché sono
convinto che vi è bisogno di uno sforzo maggiore, perché questo ci
consentirà - come è stato ben detto in altre sedi - di spostarci da
quel problema che ci vede condizionati a dover costruire alloggi a
tutti i costi. Ora, su questo argomento avrò poi altri momenti per
spiegare qual è la mia idea, ma questo contributo sull'affitto
calmiera in modo particolare questa fascia di reddito, che è una
fascia di reddito che non può né accedere agli alloggi di edilizia
pubblica, né può comprarsi l'alloggio.
Le dico un'ultima cosa. Le sembrerà paradossale, però le do un
dato anche negativo a proposito di contributi sull'affitto: vi sono
paesi che ci hanno pensato prima di noi, nel nord Europa, come
Francia e Germania e, del resto, si vede già anche in Italia, lo
dico perché sono già dati ufficiali: se non si vigila, questo
sistema crea un meccanismo perverso, cioè il proprietario,
inevitabilmente, sapendo di questo contributo, aumenterà gli
affitti, per cui rischia di diventare alla fine una cosa che serve
a poco. Bisognerà vigilare moltissimo su questo, perché i dati sono
negativi anche in altre parti d'Italia.
Président - Avec la discussion de ce point nous pouvons terminer
nos travaux. Le Conseil est suspendu, nos travaux reprendront à 16
heures.
La séance est levée.
---
La séance se termine à 13 heures 7.
