Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 960 del 17 novembre 2004 - Resoconto
OGGETTO N. 960/XII - Riqualificazione e risistemazione dell'area
ex tiro a volo nel Comune di Saint-Vincent. (Interpellanza)
Interpellanza
Premesso:
che, recentemente la Giunta regionale ha incaricato Finaosta
S.p.A. di predisporre un bando per la riqualificazione e la
risistemazione dell'area ex tiro a volo nel Comune di
Saint-Vincent;
ciò premesso, i sottoscritti Consiglieri regionali
Interpellano
l'Assessore delegato per sapere:
1. quali sono i motivi che hanno indotto la Giunta regionale
ad avviare l'iniziativa di cui in premessa;
2. come si concilia tale iniziativa con la predisposizione
(che si auspica in corso d'opera) di un piano di sviluppo della
Casa da gioco di Saint-Vincent da parte del Cda della Casinò
S.p.A.;
3. se l'ex tiro a volo di Saint-Vincent, immobile di
proprietà regionale, sarà incluso nel novero dei beni oggetto
d'intervento nell'ambito dell'atteso piano di sviluppo della Casa
da gioco;
4. se la superficie interessata dal bando di progettazione è
circoscritta alla proprietà regionale oppure se comprende anche
altre porzioni immobiliari adiacenti.
F.to: Tibaldi - Lattanzi - Frassy
Presidente - La parola al Consigliere Tibaldi.
Tibaldi (CdL) - L'area ex tiro a volo di Saint-Vincent ha una
superficie di circa 50.000 metri quadrati, è di proprietà regionale
ed è situata sulla collina di Saint-Vincent e, dopo essere stata
dismessa da tanto tempo, svolge la poco nobile funzione di
"magazzino" della Casa da gioco di Saint-Vincent, poco nobile
funzione che viene svolta peraltro da tanti altri lotti immobiliari
presenti nel comprensorio intorno alla casa da gioco.
Nel 1991 si pensava di trasformare questa struttura in centro
ippico; d'altronde, un centro ippico c'era già a Saint-Vincent ai
tempi del Conte Cotta, procurava tanta clientela di "élite", di
appassionati di questo sport e, intorno a questo centro ippico,
gravitava un certo interesse non solo per la casa da gioco, ma
anche a livello turistico. Nel 1994 la "Civat S.r.l." chiedeva alla
Regione di poter realizzare nell'area ex tiro a volo un complesso
di servizi per il tempo libero. La Regione deliberava una sua
disponibilità riservandosi di verificare le classiche compatibilità
tecnico-legali di questa richiesta. Un anno dopo, 1995, le cose
sono cambiate improvvisamente, in quanto la Regione ha deciso di
non dare seguito alle richieste avanzate dalla "Civat", ma di
mettere il complesso dell'area ex tiro a volo a disposizione in via
precaria alla Gestione straordinaria, e di qui è rimasta questa via
precaria come in uso alla gestione e per la funzione "poco nobile"
di cui dicevo prima; da allora, il tiro a volo è totalmente
dismesso.
Nel 1996-1997 interviene addirittura "Gabibbo" per evidenziare
lo stato di degrado in cui si trova l'area, suscitando lo sdegno di
buona parte della popolazione nel vedere come un bene pubblico,
come l'area ex tiro a volo, sia non solo inutilizzato, ma
addirittura abbandonato. Nel 1997 la Regione ha chiesto al Comune
di Saint-Vincent di inserire questa zona nel progetto di
valorizzazione delle terme, che avrebbe dovuto decollare quanto
prima, ma, anche qui, siamo costretti a "stendere un velo pietoso",
perché di terme se ne sente parlare, ma non si sentono che parole!
La richiesta, infatti, non è stata soddisfatta.
Nel 2003 il Consiglio di amministrazione della "Casinò S.p.a."
ipotizza addirittura un parco acquatico e in quel documento che ci
è stato consegnato in IV Commissione, all'indomani dell'elezione
dello scorso anno, c'è una scheda di dettaglio anche interessante,
che ipotizza in quest'area un parco acquatico con una indicazione
precisa del "target" della struttura, della sua composizione, della
coerenza con la "mission" strategica della casa da gioco, alcuni
dati sommari sull'investimento richiesto e, addirittura, sui tempi
di realizzazione c'era già una indicazione - anche se sommaria - di
24 mesi. Il grafico si era addirittura prodigato nel disegnare una
possibile soluzione. Il piano di sviluppo è stato classificato solo
come bozza recentemente da questo Consiglio, approvando una
risoluzione all'unanimità e riservando di portare un piano
definitivo il prossimo mese di gennaio; quindi anche l'ipotesi del
parco acquatico è naufragata!
Nel frattempo, il 25 ottobre scorso, viste le numerose idee
prodotte in questo decennio - come se non bastassero! -, la Giunta,
su proposta dell'Assessore Caveri, conferisce a "Finaosta"
l'incarico di bandire un concorso di idee finalizzato alla
riqualificazione e alla sistemazione dell'area ex tiro a volo di
Saint-Vincent. Di fronte a tutto questo "fiorire" di proposte, che
poi sono immediatamente appassite, ci siamo chiesti quale sia il
significato di questa iniziativa della Giunta e, nel porci tale
domanda, abbiamo formulato i 4 quesiti per capire qualcosa di
più.
Chiediamo quali sono i motivi che hanno indotto la Giunta ad
avviare questa iniziativa; come si concilia la stessa con la
predisposizione di un piano di sviluppo della casa da gioco, anche
perché ci piacerebbe capire se questa struttura dell'area ex tiro a
volo si inserisce nel contesto di quei beni che servono a
valorizzare tutta l'offerta complessiva e a entrare in quella
"mission" del rilancio strategico aziendale e urbanistico avente,
come fulcro, la casa da gioco; se l'ex tiro a volo - che è un
immobile di proprietà regionale - sarà incluso nel novero dei beni
oggetto di questo rilancio; infine, se la superficie interessata da
questo bando di concorso è circoscritta alla proprietà regionale o
investe anche delle porzioni immobiliari adiacenti. Questa è la
cronistoria infelice dell'area ex tiro a volo di Saint-Vincent e
delle recenti determinazioni assunte dalla Giunta, su cui chiediamo
conto.
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Qualche mese fa, nel corso di una discussione
svoltasi all'interno del Governo regionale, avevo suggerito ai
colleghi che avevano accolto questa mia iniziativa, di ritenere,
pur nell'ambito del piano di sviluppo, la necessità di inviare
qualche messaggio di tipo politico riguardante quest'area del tiro
a volo, area che - come lei ha ricordato - è dismessa ormai da
molto tempo. L'attività del tiro al piccione non viene più
praticata, peraltro non sarebbe neanche più possibile perché nel
frattempo questo tipo di attività è stato vietato; tuttavia, il
sito, anche per l'estensione summenzionata, ha una serie di
caratteristiche positive che ne impongono il riutilizzo.
Credo che chiunque conosca bene quest'area, come il Consigliere
Isabellon, che è stato anche vicesindaco di Saint-Vincent, sa che
l'area è uno dei patrimoni più preziosi in un comune come quello di
Saint-Vincent, dove non sempre le aree sono facilmente reperibili.
Devo dire, fra l'altro, che si gode da quella posizione di un
panorama della Valle d'Aosta assolutamente singolare, addirittura
con la vista sul massiccio del Monte Bianco.
L'idea lanciata all'interno della Giunta era quella di dire:
"perché non immaginiamo di percorrere una strada per arrivare alla
fine a un concorso di idee?" - che è prassi piuttosto in abituale
per l'Amministrazione regionale - per dare una destinazione
definitiva e per uscire anche da quello zig-zag da lei evocato poco
fa, che aveva anche sfiduciato la popolazione di Saint-Vincent, la
quale, rispetto a quest'area, ha sempre interpretato una serie di
attese. Vorrei dire che la logica di partenza è quella di capire se
l'offerta di Saint-Vincent, in particolare l'offerta turistica, di
cui conosciamo anche gli aspetti critici di questi ultimi anni,
possa - tenendo conto nel frattempo del parallelo sviluppo
dell'iniziativa termale sottostante - diventare un polo che affini
una serie di opportunità turistiche, sportive, ludiche - per così
dire - già esistenti nel paese.
Per raccogliere e concretizzare degli spunti creativi
particolari o ipotesi costruttive o innovative, si è ritenuto di
immaginare questo concorso di idee. Noi non siamo ancora,
Consigliere Tibaldi, nella fase del vero e proprio concorso di
idee; l'incarico che abbiamo dato a "Finaosta" è per definire i
contenuti di un eventuale bando per il concorso di idee, piuttosto
che affidare un incarico specifico in base a direttive già
definite. Essendo l'iniziativa riferita ad una zona dalle grandi
tradizioni storiche e turistiche, è opportuno avere fin dall'inizio
un novero di possibilità, che abbiano - come noi vorremmo
richiedere - gli approfondimenti tecnici e gestionali del caso,
onde evitare che la scelta definitiva possa risultare non felice
rispetto al complesso.
Lei chiede giustamente se e in che modo questa cosa si connetta
con il piano di sviluppo della casa da gioco sulla base delle più
recenti determinazioni, quindi la riapertura del piano di sviluppo.
Come lei ha visto, sia nella deliberazione che nel disciplinare di
incarico approvato dalla Giunta, si prevede che l'iniziativa si
armonizzi con il piano di sviluppo che sarà predisposto
dall'Amministrazione stessa e c'è una logica di contatti con
l'amministrazione del casinò, per cui la vera predisposizione del
concorso di idee avverrà dopo la presentazione del piano di
sviluppo - all'inizio dell'anno prossimo - e, in maniera coerente,
con l'insieme della proposta che viene fatta.
Personalmente ritengo la proposta del concorso di idee
estremamente stimolante, perché la vastità dell'area, il valore
paesistico, l'importanza strategica per l'intero paese di
Saint-Vincent e per l'intera comunità della Valle d'Aosta ci porta
a fare una scelta che sia misurata, in cui i costi-benefici di
qualsiasi realizzazione siano opportunamente ponderati sin
dall'inizio.
Lei mi chiede se la superficie sia solo sulla vasta proprietà
regionale oppure se comprenda anche altre porzioni immobiliari.
Allo stato, l'ipotesi è quella di adoperare l'area interessata
dall'Amministrazione regionale; abbiamo già sottolineato
all'Assessorato al bilancio, che si occupa anche di questioni
demaniali, che restano alcuni piccoli problemi su alcuni piccoli
appezzamenti di terreno già presenti nell'area di proprietà
regionale. Già all'epoca non furono rinvenuti fisicamente i
proprietari di queste piccole porzioni dell'area per una questione
di emigrazione, quindi la Regione sta avviando quei processi di
acquisizione di queste piccole porzioni attraverso meccanismi di
usucapione, secondo quanto decideranno il demanio e il patrimonio;
fra l'altro, sono assolutamente ininfluenti e mai nessuno li ha
rivendicati.
Si tratta di seguire una strada, che sarà trasparente e
pubblica, visto che a questa prima deliberazione ne dovrà seguire
una seconda in cui in connessione e non in contrapposizione, in
maniera coerente con il piano di sviluppo, ci sarà questa
decisione, se lo si riterrà opportuno, in quella fase del concorso
di idee.
Presidente - La parola al Consigliere Tibaldi.
Tibaldi (CdL) - Prendiamo atto che il messaggio di tipo politico
ci costa 13.200,00 euro, per cominciare, perché questo incarico
propedeutico che viene dato a "Finaosta" ha questo impegno di
spesa, salvo ulteriori variazioni che saranno in aumento! Di idee
ce ne sono state tante, penso che qualcuna di quelle idee che a
zig-zag sono state proposte nel corso degli anni potessero avere
una certa valenza, anche nell'ambito di quella che è una
valorizzazione termale o ludica di Saint-Vincent!
Oggi si riparte con un "concorso di idee"... evidentemente le
idee proposte non hanno soddisfatto le attenzioni o le esigenze di
qualcuno: questa è la seconda ragione per cui questa iniziativa
della Giunta ci lascia perplessi. Terza cosa: non crediamo che sia
il "concorso di idee" lo strumento che possa fornire fiducia alla
gente di Saint-Vincent; la gente di Saint-Vincent si è resa conto
che sia il rilancio termale, sia il rilancio della casa da gioco
stanno temporeggiando da troppo tempo! Quarta cosa: l'armonia di
questa iniziativa con il piano di sviluppo... l'Assessore dice che
è necessario che questa iniziativa si "armonizzi" secondo un
percorso di coerenza. Sono parole condivisibili, però l'iniziativa
ci pare scoordinata, in primo luogo, nei tempi, perché sarebbe
stato opportuno sapere cosa ne pensa il Consiglio di
amministrazione della "Casinò S.p.a." che sta redigendo questo
piano; di conseguenza, più che una proposta stimolante ci sembra
una fuga in avanti da parte della Giunta su un argomento che poteva
essere elaborato, pensato e studiato anche da chi sta vivendo
quotidianamente il problema della casa da gioco, delle strutture e
infrastrutture circostanti che devono essere modernizzate e servire
al rilancio strategico della stessa casa. Sarà senz'altro
importante sotto il profilo turistico e paesistico, però ci sembra
che questa iniziativa sia slegata da quel percorso di coerenza e di
armonia che l'Assessore ha voluto illustrarci.
Il nostro auspicio è che da tale iniziativa scaturisca un'idea
praticabile che non si esaurisca in una "kermesse" di parole, che
hanno sfiduciato molte persone in loco, ma che hanno anche illuso
prima e disilluso noi, che da anni stiamo seguendo l'evoluzione di
questa area dismessa e abbandonata a sé stessa!
