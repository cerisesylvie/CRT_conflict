Classificazione
TRASPORTI E VIABILITÀ
Viabilità



Oggetto del Consiglio n. 748 del 24 settembre 2009 - Resoconto
OGGETTO N. 748/XIII - Approvazione di mozione: "Realizzazione
di uno studio di fattibilità per la messa in sicurezza e la
riqualificazione della S.S. n. 26 nel tratto tra l'ingresso est
della città di Aosta e l'imbocco del cavalcavia".
Mozione
Ricordato che, con deliberazione della Giunta regionale n.
752 del 20 marzo 2009, è stato approvato un protocollo di intesa
tra la Regione Valle d'Aosta e l'A.N.A.S. s.p.a "per la messa in
sicurezza, l'ammodernamento e la riqualificazione della S.S. 26
della Valle d'Aosta, nel tratto tra lo svincolo autostradale in
Comune di Quart e il confine est del capoluogo regionale nonché
della connessa viabilità locale e commerciale";
Preso atto che il protocollo è stato sottoscritto il 24 marzo
2009;
Ricordato che, con deliberazione della Giunta regionale n.
1219 del 30 aprile 2009, è stato affidato un incarico di consulenza
per la redazione di uno studio di fattibilità per il tratto
stradale sopra richiamato;
Evidenziato che l'opera in questione modificherà notevolmente
l'attuale assetto stradale e che il disciplinare non prevede lo
studio del breve tratto di strada tra l'ingresso est della città di
Aosta e l'imbocco del cavalcavia (il disciplinare non indica, tra
gli atti amministrativi da analizzare, lo strumento urbanistico
vigente del Comune di Aosta);
Sottolineato che, per ragioni di sicurezza e di qualità
ambientale, il piano di fattibilità dovrebbe invece disegnare anche
il tratto tra il semaforo di ingresso in città e l'imbocco del
cavalcavia;
Tenuto conto che anche nel programma comune per la XIII
legislatura 2008/2013, tra gli obiettivi indicati, figura quello di
"una nuova viabilità tra lo svincolo autostradale di Quart e la
città di Aosta";
Sottolineata l'importanza di coinvolgere il Comune di Aosta
nella realizzazione di un nuovo ingresso in città più sicuro,
funzionale e bello;
Il Consiglio regionale
Impegna
la Giunta regionale a chiedere alla società incaricata della
redazione di uno studio di fattibilità riguardante la messa in
sicurezza, l'ammodernamento e la riqualificazione della S.S. 26 di
analizzare anche il tratto di strada tra l'ingresso est del
capoluogo regionale e l'imbocco del cavalcavia.
F.to: Rigo - Donzel - Carmela Fontana
Président -
La parole au Conseiller Rigo.
Rigo (PD) -
Grazie, Presidente. La mozione che il nostro
gruppo ha presentato ha un obiettivo molto, molto limitato, ma
preciso: migliorare un indirizzo di governo, un obiettivo che è
anche ritenuto strategico, fatto proprio da questo Consiglio e che
valutiamo comunque in modo positivo. Un'iniziativa che fa appello
al buon senso, a quella capacità di giudicare con equilibrio e
pragmatismo le proposte avanzate. È indubbio che la modernizzazione
di questi anni non ha rispettato appieno i valori, le indicazioni e
le attese di una politica urbanistica oculata, attenta al
territorio e alle esigenze dei suoi abitanti. Oggi quindi occorre
recuperare il tempo perduto e attuare interventi per rendere le
città, i paesi grandi e piccoli più vivibili. Per fare tutto ciò
sono necessarie politiche di investimenti per le infrastrutture
ambientali e la riqualificazione dello spazio pubblico.
L'accessibilità delle strade, delle aree verdi e periferiche, delle
piazze, delle sedi dei servizi pubblici e sociali, commerciali,
formativi, culturali, è la condizione per realizzare anche una rete
fisica di relazioni decisive per quello che si chiama "l'ecosistema
urbano ed extraurbano" e per la coesione sociale.
Aosta e la sua periferia, come la gran parte delle città
italiane, sono dilagate nei rispettivi hinterland, creando intorno
alla parte consolidata una galassia di insediamenti sparsi che
spesso travalicano i confini amministrativi dei singoli comuni. La
campagna, in sostanza, pian piano si è fatta piccola metropoli ed è
quello che è successo fra il confine della città di Aosta e lo
svincolo autostradale. E così, senza criterio, tutte le reti urbane
si sono allungate per servire questi nuclei in gran parte
commerciali, determinando anomali e pericolosi percorsi viabili con
conseguenza: l'aggravamento dei problemi di mobilità.
È mancata da noi, come altrove, la pianificazione urbanistica
che oggi deve essere recuperata e integrata con quella ambientale.
In questa direzione è da apprezzare l'azione messa in campo
dell'Amministrazione regionale per la messa in sicurezza e
l'ammodernamento della strada statale 26 della Valle d'Aosta nel
tratto fra l'uscita dall'autostrada in Comune di Quart e il confine
est del capoluogo regionale. Per fare questo, la Regione ha
approvato prima un protocollo d'intesa con l'ANAS e, in seguito,
con provvedimento della Giunta regionale n. 1219 del 30 aprile 2009
ha affidato ad una società la redazione di uno studio di
fattibilità per quel tratto di strada. Nel disciplinare di incarico
sono contenute le norme e le indicazioni affinché lo studio possa
rispondere ai problemi della viabilità e, contestualmente,
prevedere ed indicare corrette ed adeguate risposte alle esigenze
commerciali ed artigianali, così come viene richiesto allo studio
di dare risposta anche agli attraversamenti pedonali e alla qualità
ambientale. In sostanza a noi pare che il disciplinare contenga
tutte le indicazioni utili per ottenere uno studio di fattibilità
in grado di rispondere alle esigenze di mobilità dei cittadini, da
una parte, e quelle del territorio, dall'altra.
L'incarico assegnato ai professionisti riguarda il tratto, come
dicevo prima, dallo svincolo autostradale all'ingresso della città
di Aosta, per cercare di essere precisi: dallo svincolo fino al
semaforo al confine con Saint-Christophe prima della caserma dei
vigili del fuoco e dell'ex hôtel Valle d'Aosta. Uno studio, ha
detto l'Assessore Marco Viérin in un'intervista ad un settimanale
locale, per
"rendere gradevole la percorrenza di ingresso nel
capoluogo"
. Siamo d'accordo con lui ed allora perché non
chiedere ai professionisti di includere nello studio anche il
tratto di strada, molto corto, fra il semaforo e l'imbocco del
cavalcavia? Tutto ciò per evidenti ragioni, almeno per noi,
ovviamente: quella riguardante l'uniformità viabile di quel tratto
di strada, l'unificazione cioè della progettazione di quel tratto
che da quattro corsie diventerà - a quanto di nostra conoscenza - a
due, con i relativi controviali, rendere più facile e più sicura
quella rete stradale a partire proprio dalla fine del
cavalcavia.
"Gradevole" vuol dire uniformità degli aspetti ambientali per
quanto riguarda gli strumenti urbanistici e territoriali, ma anche
quelli di vivibilità delle aree limitrofe. Stesso discorso si può
fare per l'arredo urbano, la sistemazione a verde, i pannelli
segnaletici. Ragioni inoltre che riguardano la viabilità adiacente
e, in particolare, i percorsi e i collegamenti pedonali. Mi
riferisco soprattutto al collegamento con il quartiere Dora e la
necessità più volte ribadita da quei cittadini e dall'istituzione
comunale di poter attraversare quel tratto di strada in sicurezza.
Il disciplinare in questo è molto preciso ed infatti si chiede ai
professionisti di analizzare e confrontare tutti i diversi scenari
possibili, tenendo conto delle seguenti criticità:
- separazione delle correnti di traffico;
- eliminazione delle immissioni dirette sulla strada
statale;
- eliminazione dei punti di conflitto e degli impianti
semaforici;
- integrazione del progetto con la viabilità di accesso alla
statale e della viabilità parallela.
Ed allora ripetiamo: perché non chiedere ai professionisti di
studiare il tratto mancante, dal semaforo di ingresso ad Aosta fino
al cavalcavia? Lo stesso programma di legislatura citato nelle
deliberazioni della Giunta regionale scrive di
"progettare una
nuova viabilità fra lo svincolo autostradale e la città di
Aosta".
La ragione della mozione è tutta qui: chiedere ai professionisti
di completare lo studio, inserendo quel tratto di strada. Se questa
proposta trova concorde l'Amministrazione regionale, è evidente che
andrà cercato il necessario e opportuno raccordo con il Comune di
Aosta, la sua amministrazione ed i progetti stradali e che non sono
direttamente collegati con quel tratto di strada. Grazie
dell'attenzione.
Président -
La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA) -
Merci, M. le Président.
Innanzitutto possiamo dire che si condividono le valutazioni del
collega Rigo e si ribadiscono alcuni concetti, approfittando
dell'occasione.
L'Amministrazione regionale ha sempre ragionato in termini
complessivi su questo asse stradale, compreso anche il tratto
menzionato dall'iniziativa consiliare, ma fin da subito si è capito
che bisognava lavorare nella prima fase con l'ANAS per raggiungere
l'obiettivo di una sua forte compartecipazione all'intervento, sia
in termini finanziari che progettuali. Infatti l'ANAS si è già
assunta l'onere di provvedere all'elaborazione della progettazione
in conformità allo studio di fattibilità che sarà a breve approvata
dalla Regione.
Inoltre, l'operazione in corso, legata al protocollo d'intesa
siglato con ANAS, non inficia un successivo e auspicato - anche da
parte nostra - intervento di riqualificazione da parte del Comune
di Aosta o eventualmente in sinergia fra lo stesso Comune e
l'Amministrazione regionale inerente, come si diceva, il tratto dal
confine est del comune al cavalcavia. Questo tratto d'altronde,
come confermatoci dall'ANAS, è stato trasferito dall'ex Azienda
nazionale autonoma delle strade oggi ANAS S.p.A., al Comune di
Aosta, in data 28 marzo 1961, con verbale a firma del capo
compartimento e del sindaco dell'epoca. Detto verbale fu quindi
trasmesso a Roma per la superiore approvazione, che pervenne in
data 23 maggio 1962, con nota a firma del ministro dell'epoca. Il
trasferimento quindi fu operato ai sensi dell'articolo 7, comma c)
della legge 12 febbraio 1958 n. 126, in quanto la statale
attraversava un abitato con popolazione superiore ai 20.000
abitanti; oggi questa legge porta un limite di 10.000. Nella nota
del ministro il tratto di strada in questione venne da quella data
classificato come tratto di strada comunale e non più statale, in
tal senso anche la totale gestione oggi fa capo da parecchi anni al
Comune.
Non possiamo quindi coinvolgere l'ANAS
tout court
, ma
bisogna, come avevamo previsto nei programmi e com'era nelle nostre
intenzioni fin dall'inizio, verificare in seconda battuta le
intenzioni del Comune di Aosta, senza così pregiudicare gli impegni
assunti dall'ANAS in merito a questo intervento importante, anche
per le motivazioni che il collega Rigo ha ben esplicitato. A tal
riguardo, con i proponenti questa mattina si è concordato su un
emendamento congiunto, inerente la parte impegnativa che conferma
la posizione dell'Amministrazione regionale, che ho trasmesso già
agli uffici...
Président -
...et que nous sommes en train de
distribuer.
Je donne lecture de l'amendement:
Emendamento
Il Consiglio regionale
Impegna
l'Assessore competente a verificare, in tempi ragionevoli, la
volontà del Comune di Aosta di realizzare, d'intesa con la Regione,
la messa in sicurezza, l'ammodernamento e la riqualificazione del
tratto di strada, di sua competenza, tra l'ingresso est del
capoluogo e l'imbocco del cavalcavia raccordandolo con il progetto
in via di predisposizione relativo alla Strada Statale 26.
Est-ce qu'il y a quelqu'un qui souhaite intervenir?
Je soumets au vote la motion dans le texte ainsi amendé:
Mozione
Ricordato che, con deliberazione della Giunta regionale n.
752 del 20 marzo 2009, è stato approvato un protocollo di intesa
tra la Regione Valle d'Aosta e l'A.N.A.S. s.p.a "per la messa in
sicurezza, l'ammodernamento e la riqualificazione della S.S. 26
della Valle d'Aosta, nel tratto tra lo svincolo autostradale in
Comune di Quart e il confine est del capoluogo regionale nonché
della connessa viabilità locale e commerciale";
Preso atto che il protocollo è stato sottoscritto il 24 marzo
2009;
Ricordato che, con deliberazione della Giunta regionale n.
1219 del 30 aprile 2009, è stato affidato un incarico di consulenza
per la redazione di uno studio di fattibilità per il tratto
stradale sopra richiamato;
Evidenziato che l'opera in questione modificherà notevolmente
l'attuale assetto stradale e che il disciplinare non prevede lo
studio del breve tratto di strada tra l'ingresso est della città di
Aosta e l'imbocco del cavalcavia (il disciplinare non indica, tra
gli atti amministrativi da analizzare, lo strumento urbanistico
vigente del Comune di Aosta);
Sottolineato che, per ragioni di sicurezza e di qualità
ambientale, il piano di fattibilità dovrebbe invece disegnare anche
il tratto tra il semaforo di ingresso in città e l'imbocco del
cavalcavia;
Tenuto conto che anche nel programma comune per la XIII
legislatura 2008/2013, tra gli obiettivi indicati, figura quello di
"una nuova viabilità tra lo svincolo autostradale di Quart e la
città di Aosta";
Sottolineata l'importanza di coinvolgere il Comune di Aosta
nella realizzazione di un nuovo ingresso in città più sicuro,
funzionale e bello;
Il Consiglio regionale
Impegna
l'Assessore competente a verificare, in tempi ragionevoli, la
volontà del Comune di Aosta di realizzare, d'intesa con la Regione,
la messa in sicurezza, l'ammodernamento e la riqualificazione del
tratto di strada, di sua competenza, tra l'ingresso est del
capoluogo e l'imbocco del cavalcavia raccordandolo con il progetto
in via di predisposizione relativo alla Strada Statale 26.
Conseillers présents: 32
Votants: 30
Pour: 30
Abstentions: 2 (Lattanzi, Zucchi)
Le Conseil approuve.
