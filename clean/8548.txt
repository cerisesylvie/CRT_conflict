Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3029 del 23 settembre 1987 - Resoconto
OGGETTO N. 3029/VIII - PROGETTAZIONE DELLE OPERE EDILI,
IMPIANTISTICHE E STRUMENTALI NECESSARIE PER LA COSTRUZIONE IN
CHATILLON DELLO STABILIMENTO TECDIS. (Interpellanza).
PRESIDENTE
: Do lettura dell'interpellanza presentata dai
Consiglieri Millet e Cout:
Interpellanza
Ricordato che la convenzione Regione-Tecdis prevedeva la
consegna alla società entro il 30 settembre 1987, di uno
stabilimento predisposto secondo le indicazioni già fornite dalla
TECDIS il 28 maggio 1986;
Richiamato che con deliberazione di Giunta n. 4766 del 27
maggio 1986 veniva affidato allo studio Albertini di Torino
l'incarico di predisporre la progettazione delle opere edili,
impiantistiche e strutturali necessarie per la costruzione in
Châtillon dello stabilimento TECDIS e che tale incarico prescriveva
la consegna di un progetto integrale, coordinato e dettagliato in
tutte le sue parti, per un costo di circa 400 milioni;
Constatato che con deliberazione di Giunta n. 7322 del 28
agosto 1987 viene affidato, per un corrispettivo previsto in lire
300 milioni, l'incarico di provvedere alla rielaborazione dei
progetti esecutivi degli impianti, "onde adeguarli alle nuove
esigenze produttive indicate e proposte dalla società TECDIS con il
lay-out definitivo";
i sottoscritti Consiglieri regionali del gruppo
comunista
Interpellano
la Giunta regionale per sapere:
1)
se il progetto iniziale aveva tenuto conto delle
indicazioni prospettate dalla TECDIS nella primavera del
1986;
2)
per quali motivi, senza informare il Consiglio
regionale, si è perso oltre un anno nella sola fase progettuale
dello stabilimento;
3)
quali ritardi ciò comporterà nell'adempimento degli
altri obblighi della convenzione e nel conseguente avvio
dell'attività produttiva a Châtillon.
PRESIDENTE
: Ha chiesto di illustrare l'interpellanza il
Consigliere Millet, ne ha facoltà.
MILLET (P.C.I.):
Questa interpellanza nasce da una
delibera della Giunta su un incarico per la rielaborazione dei
progetti esecutivi degli impianti tecnologici relativi al nuovo
stabilimento industriale sito in Comune di Châtillon, la
TECDIS.
Vorrei ricordare che questa iniziativa, giustamente, era stata
illustrata in Commissione con un certo orgoglio da parte
dell'Assessore, in quanto si creavano le premesse per impiantare
uno stabilimento che producesse alta tecnologia, soprattutto con
dei partners di una certa serietà: una ditta del gruppo Olivetti e
una ditta giapponese, la SEIKO.
In quella occasione eravamo stati invitati a non ostacolare il
progetto, a non creare dei problemi, perchè i tempi erano
importanti, e si faceva menzione di tutta una serie di scadenze, in
quanto il prodotto doveva entrare in commercio entro una certa data
(se non sbaglio dal gennaio 1988), perchè questa tecnologia
invecchia molto in fretta e qualche mese di ritardo rischiava di
far diventare antieconomica l'operazione.
Da parte nostra avevamo delle osservazioni da fare, avevamo
anche capito che era un problema che si doveva affrontare in modo
urgente, anche se noi su tutte queste iniziative non disponendo di
tutti gli elementi di valutazione, non potevamo votare a favore,
quindi ci astenemmo. C'era inoltre tutta una serie di argomenti che
non potevano essere affrontati per una questione di
riservatezza.
Adesso si pone un problema: questi tempi sono saltati, non si
possono più rispettare e si fa una rielaborazione del progetto; di
chi è la responsabilità di questo?
Ci sono responsabilità a vario livello: dal punto di vista
economico, dal punto di vista delle assunzioni di personale (nella
delibera si prevedeva una assunzione a pieno regime di 120
persone), quindi una ritardata assunzione con tutto quello che
comporta dal punto di vista occupazionale, del reddito.
Da queste delibere si vede che la Regione ha rispettato le
indicazioni che venivano da questa società, quindi se la Regione ha
rispettato queste indicazioni, pongo il problema se è giusto che la
Regione paghi 300 milioni.
Se sono state rispettate le indicazioni, quali sono i motivi che
hanno fatto cambiare? Inoltre, è giusto che paghi la Regione? Se la
Regione non può difendersi, bisogna cambiare impostazione,
altrimenti diventiamo vittima dei ricatti delle ditte che vengono
ad installarsi in Valle d'Aosta.
La nuova delibera parla chiaro, dice che la Regione deve
spendere altri 300 milioni, perchè una parte di lavoro fatta
precedentemente non è che si deve rifare completamente, però si
deve rifare per il 70-80%.
Con questa interrogazione vogliamo porre questi interrogativi,
perchè non ci sembra giusto che si passi sopra senza dire niente.
Se gli interlocutori sono persone serie, come lo sono il Gruppo
Olivetti e questa ditta giapponese, devono anche capire che se per
loro disposizione hanno fatto cambiare un progetto già predisposto
dalla Regione, devono accollarsi le loro responsabilità, altrimenti
diventano imprenditori che vogliono far pagare alla Valle d'Aosta
un prezzo. Ritengo che non sia una cifra di quel genere che possa
mandare in fallimento questa operazione; se loro hanno ritenuto che
per motivi tecnologici non sia più opportuno produrre questa
produzione, ma devono fare dei passi avanti, in questa operazione
non credo che non possano accollarsi questa cifra.
Vorrei sapere fra le altre cose, quali sono i nuovi tempi,
perchè i precedenti sono tutti saltati, quindi vorrei da parte
dell'Assessore la nuova scaletta delle scadenze.
PRESIDENTE
: Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Le considerazioni fatte in sede di
illustrazione di interpellanza dal Consigliere Millet aprono un
discorso piuttosto ampio.
Intanto, sul tipo di iniziativa, forse vi sono delle
interpretazioni che condivido solo in parte. L'orgoglio nella
presentazione del progetto non credo ci fosse; quello che è vero è
che indubbiamente l'operazione che stiamo perseguendo, ha come
obiettivo quello di portare in Valle d'Aosta uno stabilimento, che
ubbidisce a tanti auspici sollevati in questo Consiglio di avere
una attività produttiva industriale altamente qualificata, quindi
innovativa non solo come prodotto, ma anche come processo
produttivo. In questo senso l'iniziativa è effettivamente molto
ambiziosa e per certi aspetti molto impegnativa, per le ragioni ora
dette in quanto ci poniamo ai vertici nel campo e nel settore delle
innovazioni tecnologiche, quindi non è una operazione di poco
conto.
È una iniziativa a cui abbiamo creduto e a cui continuiamo a
credere, anche perchè i partners sono di tutto rispetto: sia
Olivetti che SEIKO non hanno bisogno di presentazioni, e la società
che ne deriva, la TECDIS, è frutto di una collaborazione tra le
prime aziende nel mondo. I Giapponesi della SEIKO hanno accettato
di partecipare ad una società che è divisa al 50% come
responsabilità fra Olivetti e SEIKO.
Siamo in un campo impegnativo, quindi in un settore, quello
delle produzioni previste dalla TECDIS che, essendo di punta nel
campo dell'innovazione tecnologica, è anche in un settore soggetto
a fortissima concorrenza, dove i tempi contano e le evoluzioni
tecnologiche sono rapidissime. Cercherò su queste premesse di
rispondere alle tre domande presentateci dal Consigliere
Millet.
La prima domanda tende a sapere se l'Amministrazione regionale
ha tenuto conto delle specifiche, cioè dei lay-out che la società
TECDIS, Giapponesi e Olivetti, hanno disposto. La risposta è sì.
Nell'ottobre del 1986 su incarico del maggio dell'86, quindi in
tempi record, lo studio incaricato provvedeva a consegnare gli
elaborati, gli esecutivi del progetto, e nell'ottobre 1986
l'Amministrazione regionale era in possesso di un progetto
esecutivo.
Nel novembre dello stesso anno, e a seguito della evoluzione
tecnologica di quel settore, la TECDIS, soprattutto qui i fornitori
di tecnologia sono i Giapponesi, chiedevano alla Amministrazione
regionale di rivedere il progetto. L'Amministrazione regionale
accettava, anche perchè, se stabilimento altamente qualificato deve
avvenire, questo deve nascere con tutti i presupposti per stare sul
mercato ed essere in possesso della più recente tecnologia. È stato
esteso l'incarico che poi è di profonda rivisitazione del progetto
iniziale, e nel mese di luglio, precisamente il 18.7.1987, lo
studio incaricato consegnava gli elaborati che tenevano conto delle
variazioni di lay-out che i Giapponesi proponevano allo studio
stesso, in accordo con la Olivetti, suggerimenti e modifiche che
sono arrivate fino al maggio 1987. Quindi, a luglio 1987, lo studio
incaricato consegnava il secondo progetto.
Il 31 luglio di questo anno, l'Assessorato ai Lavori Pubblici
chiedeva il parere tecnico alla TECDIS, cioè un "O.K." sull'ultima
stesura definitiva del progetto esecutivo. Per quanto riguarda i
rapporti Regione TECDIS, dal 5 al 10 ottobre, quindi tra una
quindicina di giorni, i Giapponesi saranno in Italia e
rivisiteranno l'area su cui dovrà installarsi lo stabilimento; in
quella sede vedremo di mettere a punto anche certe questioni che si
sono aperte proprio per la modificazione del progetto.
Per quanto riguarda i tempi, l'Assessorato ai Lavori Pubblici è
nelle condizioni di avviare le procedure di appalto, nelle
condizioni attuali di definizione del progetto; quindi se nel mese
di ottobre con l'arrivo dei Giapponesi e, puntualizzando l'insieme
dei rapporti, si potranno avviare le procedure di appalto, su
queste condizioni i lavori potranno avviarsi nel mese di gennaio
1988. L'ultimazione delle opere, tenuto conto dei tempi che si
prevedono, dovrebbe avvenire nell'aprile 1989.
PRESIDENTE
: Ha chiesto di parlare il Consigliere Millet,
ne ha facoltà.
MILLET (P.C.I.):
Mi dichiaro insoddisfatto delle risposte
dell'Assessore; vorrei solo far notare che la Regione ha accettato
un principio che, al di là di questo caso, invito a rivedere per il
futuro, perchè vedo che la Regione sta diventando vittima di
ricatti (per usare una parola forte).
L'Assessore ha detto che il secondo progetto è stato consegnato
il 18 luglio 1987 con i nuovi elaborati. Eravamo partiti con una
delibera del 28 agosto, quindi questi lavori sono stati eseguiti
prima di deliberare? Va bene, prendiamo atto.
PRESIDENTE
: Ha chiesto di parlare il Consigliere Cout, ne
ha facoltà.
COUT (P.C.I.):
Visto che la risposta del Consigliere
Millet è stata molto breve, intervengo per dire che la mia
impressione in questi ultimi tempi è che la Giunta abbia imparato a
vendere molto meglio la sua merce; faccio solo l'esempio della
illustrazione, l'altro giorno, dello studio sulla utilizzazione
dell'ex stabilimento dell'ILSSA VIOLA. Si è visto in questi ultimi
tempi che devono essere fatti degli studi; se ritardi ci sono la
colpa non è più della Giunta, ma degli studi che si devono fare. Si
illustrano questi studi, la gente sa che si sta facendo qualcosa,
ma in definitiva quello che poi vediamo è che i ritardi sono quelli
di sempre; ritardi che ci saranno anche per l'apertura del nuovo
stabilimento dell'ILSSA. Sono dell'idea che tante cose si
potrebbero fare anche in attesa di avere degli studi precisi.
