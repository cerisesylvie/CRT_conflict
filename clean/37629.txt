Classificazione
CONSIGLIO REGIONALE
Attività consiliare d'aula
GIUNTA REGIONALE



Oggetto del Consiglio n. 1336 del 15 luglio 2015 - Resoconto
OGGETTO N. 1336/XIV - Dibattito sulla nuova situazione
politica. Discussione generale sulla comunicazione e presa d'atto
delle dimissioni rassegnate dal Signor Pierluigi Marquis dalla
carica di Assessore alle attività produttive, energia e politiche
del lavoro e elezione del nuovo Assessore. (Reiezione di un ordine
del giorno)
Presidente -
Passiamo, colleghi, al punto 6.01 all'ordine
del giorno.
È pervenuto alla Presidenza un ordine del giorno, che stiamo per
distribuire.
Aspettiamo la distribuzione. Ricordo che gli ordini del giorno
si votano prima della votazione del punto in oggetto.
La parola al collega Laurent Viérin.
Viérin L. (UVP)
- Presidente Marco Viérin, grazie per la
parola.
Le chiediamo, in questa occasione, di dimostrare ciò che ha
appena enunciato qualche minuto fa, cioè di essere
super
partes
. Lo diciamo, perché questo è un ordine del giorno che
pone una pregiudiziale e che noi chiediamo sia discusso e votato
prima della discussione del punto e vi spiegheremo perché.
Ci troviamo per la seconda volta e a distanza di un anno a dover
discutere di un nuovo governo. Qualcuno parla di un Rollandin
ter
, noi crediamo piuttosto che si possa parlare di un
Rollandin
sexies
o
septies
, dal 1984 ad oggi. Ma al
di là dei numeri, dopo la crisi del 2013, iniziata e poi
formalizzata con la vacanza di una presidenza, a seguito delle
dimissioni degli assessori, una crisi di più di sessanta giorni,
con il gruppo dei sei firmatari che avevano aderito ad un progetto
di rottura e di cambiamento, si riuscì ad un anno di distanza, nel
2014, a ricomporre un governo che fu un rimpasto. Ci furono delle
modifiche di assetti, quindi di poltrone - per capirci - e ci fu, a
seguito della sfiducia arrivata qualche mese prima e di un periodo
di crisi istituzionale, un riaddomesticamento di qualcuno, un
premiare qualcun altro. Insomma, la maggioranza da diciotto rimase
a diciotto e si tornò a ricomporre un assetto con un programma di
legislatura leggermente rivisto, anche in base a qualche modifica
sulle deleghe: cambiò il Presidente del Consiglio, si declassò un
assessore al ruolo di consigliere e qualche altra modifica nelle
deleghe fece ripartire il governo cosiddetto Rollandin
bis
.
La differenza rispetto a ciò che avviene ora, è che allora
effettivamente ci fu una stessa maggioranza che fece qualche
piccolo o grande cambiamento, mentre oggi non siamo qui a parlare
di un rimpasto, ma di una nuova maggioranza. Non vogliamo
anticipare quello che il Presidente dirà, ma non crediamo che le
dimissioni del collega Marquis siano arrivate per altri motivi: lo
abbiamo letto anche sugli organi di informazione. Qualche cittadino
ci ha chiesto: ma ha combinato qualcosa Marquis, che ha dovuto dare
le dimissioni? No, qualcuno gli ha detto di dare le dimissioni e
lui ha dovuto farlo, seguendo gli ordini di scuderia; non perché
aveva lavorato male o per altri motivi: per ordini di scuderia!
"Aggiungi un posto a tavola che c'è un amico in più!"
Perché noi poniamo, attraverso questo ordine del giorno, una
questione pregiudiziale? Perché in Valle d'Aosta si vota in base ad
una legge regionale, la quale prevede l'eventualità di alleanze
preventive che vengono codificate attraverso un modulo di
presentazione di programma elettorale, sottoscritto dai segretari e
presidenti di movimento, che viene depositato in tribunale, che
viene firmato davanti ad un notaio e che si pone davanti agli
elettori! Oggi davanti a che cosa siamo? Le eventuali coalizioni
del 2013, il programma comune, il notaio, il tribunale, hanno visto
diverse alleanze: Union Valdôtaine, Stella Alpina e l'allora
Fédération Autonomiste, che poi non è stata eletta non avendo
raggiunto il quorum; il Movimento Cinque Stelle; altri movimenti
che non sono stati rappresentati qui in Consiglio; una coalizione
ALPE, UVP e PD-Sinistra VdA. Quindi, il programma che noi oggi
abbiamo qui, con le firme in calce dell'allora segretario dell'ALPE
Chantal Certan, di Raimondo Donzel che era segretario del PD e di
Favre Alessia presidente del movimento UVP, viene sottoscritto,
depositato e posto davanti gli elettori che votano. Una coalizione
vince, per 229 voti non si riesce ad ottenere il risultato sperato
e ci si ritrova qui con delle coalizioni: quindici, due e diciotto
consiglieri.
Oggi viviamo un assurdo paradosso che non può essere paragonato
al rimpastino dell'anno scorso! Chi ha messo la faccia davanti agli
elettori, ma soprattutto chi ha sottoscritto davanti ad un notaio e
depositato in tribunale un certo programma elettorale, oggi
aderisce al programma di governo che è conseguenza di un'altra
coalizione. È conseguenza di un'altra coalizione! Non solo
abbandonano la coalizione, nella quale probabilmente non si
trovavano più bene, perché non c'era lo spazio e il posto al sole
sperato, ma aderiscono al programma di governo di qualcun altro,
che tra l'altro è stato votato, questo governo, due anni fa e un
anno fa. Quindi il collega Donzel vuole entrare in un governo che
non ha votato. Cioè, lei collega Donzel sarà un innesto, visto che
a volte si occupa di agricoltura:
no greffen
[traduzione
letterale dal patois: noi innestiamo]; è un innesto! Questo governo
un anno fa non è stato votato neppure dal PD! Oggi questo governo
vede le dimissioni di un assessore e ne innesta un altro che fa
parte della forza politica che un anno fa non ha votato il governo.
Beh, ci pare abbastanza assurda questa situazione, soprattutto in
base alla legge elettorale, alle norme e alla disposizioni vigenti,
al di là degli aspetti politici di cui parleremo eventualmente
dopo!
Non ci pare corretto nei confronti degli elettori, nei confronti
del rispetto delle regole, nei confronti del rispetto della legge
elettorale. I voti che sono stati ottenuti in base a quell'atto
depositato da un notaio in tribunale hanno espresso una certa
maggioranza. Oggi, la questione pregiudiziale ci fa richiedere una
cosa molto semplice: se voi oggi tradite il patto con gli elettori
e, soprattutto, se da un punto di vista tecnico-normativo voi non
rispettate quello che è avvenuto con il voto in quest'aula due anni
fa e specialmente un anno fa, in base ad un programma di governo,
beh, voi intanto vi dimettete tutti e poi fate una nuova
maggioranza; se avete i numeri vi rivotate, perché questo è
qualcosa di completamente assurdo!
Ecco la questione pregiudiziale: noi crediamo che, nel rispetto
della legge, sia dovuto l'azzeramento dell'intero esecutivo, per
procedere, qualora ne sussistano le condizioni, alla nomina di un
nuovo governo, perché questa è veramente una situazione che non si
era mai verificata. Nessuno probabilmente aveva...
Il Presidente scuote la testa, riferendosi probabilmente al
Popolo delle Libertà nel 2011. Sarebbe interessante leggere quello
che disse Donzel quando entrò il PDL, ma quello oggi ve lo
risparmiamo. Ci fu già all'epoca la contestazione della questione,
con la differenza che il PDL - per fortuna o sfortuna loro - non
entrò nel governo e nemmeno nel nono assessorato, cioè la
Presidenza del Consiglio, che oggi è andato a Marco Viérin. Il PDL
- nei verbali, la spiegazione del Presidente è stata molto
esplicita - argomentò dicendo: c'è un programma che viene rivisto e
c'è una forza politica che aveva un altro programma che aderisce a
questi nuovi punti, ma non entra in modo organico nel governo. Ecco
la differenza rispetto al 2011 e a quel fatidico accordo che oggi
si trasforma nel giro di qualche anno: dalla destra alla sinistra
senza nessun problema, come abbiamo ricordato in certi momenti,
"Francia o Spagna, purché se magna"!
La questione pregiudiziale che richiediamo anche da un punto di
vista tecnico agli uffici, al di là degli aspetti che noi ci
riserviamo di fare rilevare nelle sedi opportune, è un problema di
rispetto della legge regionale che è stata votata da questo
Consiglio: da questo Consiglio regionale e da alcuni consiglieri
che ancora sono seduti su questi banchi. Noi chiediamo che
semplicemente ci sia un azzeramento, attraverso le dimissioni. Lo
abbiamo chiesto tante volte e lo so che è difficile: alcune
dimissioni degli assessori sono arrivate, altre, malgrado il voto
in aula, non sono mai arrivate. È sempre difficile, perché poi,
quando si muove qualcosa, diventa magari un po' più improbabile che
si ritrovi la posizione che si aveva e si apre la cosiddetta crisi,
o meglio, una nuova fase politica tanto sperata, che tra l'altro
era un punto irrinunciabile nei famosi dialoghi degli ultimi mesi e
anche dell'anno scorso; si dialoga, però se si deve fare qualche
cosa di diverso: dimissioni, nuovi governi, nuove maggioranze.
Oggi si riesce a fare una nuova maggioranza tradendo il patto
con gli elettori, ma soprattutto andando contro le disposizioni
della legge regionale e cercando di innestarsi sulle dimissioni di
un assessore, imposte a livello politico per fare spazio a qualcun
altro. Figuriamoci se andavate a diminuire il numero degli
assessorati, riduzione tanto sbandierata - anche di questo
parleremo - perché già lo spazio era stretto e la coperta era molto
corta in questo caso; figuriamoci se ancora si andava a parlare di
riduzione del numero degli assessorati! Eravamo anche disponibili a
scommettere su questa cosa, ma eravamo certi che non sarebbe
arrivata.
Ecco la questione pregiudiziale, ecco perché noi chiediamo che
ci sia prima il dibattito sull'ordine del giorno. Come nella prima
elezione avevamo proposto un ordine del giorno per la riduzione
degli assessorati, che chiaramente fu discusso prima della nomina
del governo, altrimenti non avrebbe avuto nessun senso, così
chiediamo, Presidente, che la questione venga discussa adesso,
perché si è in presenza di una palese violazione di una norma di
legge e, soprattutto, si sta violando qualsiasi tipo di regola
democratica, che sono alla base di certe battaglie che qualcuno ha
fatto credere di voler portare avanti in questi anni.
Presidente
- Grazie collega Laurent Viérin.
Per chiarezza, in base all'articolo 61 del Regolamento interno
voi avete presentato quest'ordine del giorno ponendo una questione
pregiudiziale, quindi va discusso prima di procedere alla
trattazione del punto 6.01. Ricordo che, per la tempistica della
discussione, bisogna fare riferimento all'articolo 64 sugli ordini
del giorno, quindi possono intervenire tutti i proponenti e, a
seguire, la Giunta e un consigliere per ogni gruppo. Questo è per
dovuta informazione al Consiglio.
La parola al Presidente della Regione.
Rollandin (UV)
- Sì, grazie Presidente.
L'ordine del giorno anticipa il dibattito sulla situazione
politica che noi oggi presentiamo. Se vogliamo guardare, c'è un
aspetto politico e un aspetto tecnico. L'aspetto politico è legato
alla conclusione di una fase che - voglio ricordare - è stata
sollecitata un po' da tutti in quest'aula: avevano detto e
richiesto che ci fosse una discussione e un dibattito che portasse,
poi, alla conclusione di avere una maggioranza in grado di
governare con quella capacità di cammino, che in alcuni momenti non
era stata propria di quella attuale; questo lo avevamo accettato.
Adesso verrà presentata quell'integrazione dell'accordo di
programma, che in qualche modo dà una giustificazione del perché
noi oggi siamo qui a presentare questo progetto che modifica in
parte le progettualità presentate all'inizio della legislatura.
Vorrei ricordare il tema del rispetto dell'articolo 4 bis della
legge elettorale: è tutto vero e la presentazione degli accordi
deve essere fatta nel modo che è stato prima detto e suggerito.
Questo è stato rispettato allora, ma l'assemblea consiliare, dal
momento in cui si costituisce, è sovrana e ciascun consigliere,
come abbiamo già visto, è anch'egli sovrano e può agire secondo
quello che ritiene più opportuno per l'interesse generale e del
movimento che rappresenta.
Se è vero che ci sono dei cambiamenti positivi - qualcuno ha
deciso, dopo una discussione alla quale, voglio ricordare,
all'inizio non partecipava solo il PD ma anche l'UVP, mentre poi,
ad un certo punto, prima delle elezioni per il Comune di Aosta, si
è deciso di soprassedere e di non continuare questa confronto -
vorrei anche ricordare che, come è vero che qualcuno entra in
maggioranza, è altrettanto vero che qualcuno la lascia. Ci sono
casi in cui si lascia la maggioranza e si abbandona il vincolo di
mandato che uno avrebbe sottoscritto. Alcuni lasciano la propria
posizione e il mandato ricevuto con l'elezione ottenuta in quel
gruppo, tradendo l'elettorato e il mandato ricevuto, eppure questo
viene tranquillamente fatto, perché uno ritiene che sia in quel
momento importante svolgere una funzione diversa. Nessuno si è
scandalizzato per questo, ma si è preso atto che c'erano queste
indicazioni diverse.
Cosa voglio dire con questo? Nella situazione politica che noi
oggi qui rappresentiamo, l'accordo di programma dà una
giustificazione e, soprattutto, spiega le motivazioni per le quali
noi riteniamo che questo aspetto sia indicativo di una volontà di
modificare alcune parti e di rafforzarne altre nell'interesse
generale, com'è stato fatto e con il solo scopo di migliorare la
governabilità e la possibilità di incidere in un momento così
delicato. Sotto il profilo della legittimità, questo è legittimo -
non lo dico io, ma lo diranno gli uffici competenti - quindi non si
tratta di dover dare le dimissioni, ma si tratta di sostituire,
come è stato fatto, il collega che ha lasciato il posto con un
altro che prima non faceva parte della maggioranza e che ora ne
farà parte. Questo in termini tecnici è quello che viene fatto.
Voglio ricordare che l'aspetto più volte sottolineato e
auspicato andava proprio in questa direzione. Credo che quello che
succede in tutte le assemblee - non dico nella Camera e in Senato,
ma in tutti i Consigli regionali - va in questa direzione e non c'è
mai stato nessun tipo di atteggiamento preclusivo nei confronti di
chi, per diverse ragioni, può decidere di intervenire in modo
diverso nell'assemblea, giustificando chiaramente le prese di
posizione e il perché ci sono stati e ci sono dei cambiamenti che
giustificano una maggioranza che in qualche modo si allarga, che ha
la possibilità di avere una forza e che può portare questo
contributo importante, per quanto ci riguarda. Questa è la ragione
per cui respingiamo l'ordine del giorno da un punto di vista
politico e anche da un punto di vista tecnico credo che non ci
siano problemi.
Presidente
- Altre richieste di intervento? Ricordo che
possono intervenire tutti i proponenti, un consigliere per gruppo e
in più, uno contro e uno a favore alla fine, prima della votazione.
La parola al collega Chatrian.
Chatrian (ALPE)
- Grazie Presidente.
Respingiamo dal punto di vista politico e dal punto di vista
tecnico la sintesi che il Presidente della Regione ha sostenuto nel
rifiutare l'ordine del giorno che abbiamo presentato.
Lasciamo da parte almeno per un momento la questione tecnica e
proviamo a girare la barra sulla questione più politica, presidente
Rollandin. Noi, legittimamente, chiediamo a questa assemblea un
passaggio chiaro. Ci sarà un allargamento della maggioranza tra
qualche minuto o tra qualche ora, visto e considerato che, non dal
punto di vista tecnico, ma dal punto di vista politico, due sono
state le coalizioni che hanno avuto diciotto e quindici
rappresentanti all'interno di quest'aula, oltre ai colleghi del
Movimento Cinque Stelle. Noi volevamo, vista la volontà che è stata
messa sul tavolo da parte vostra in queste settimane e in questi
mesi - ripeto: nulla di tecnico, tutto politico - che ci sia il
rispetto della legge e degli elettori. Come lei ha ben citato, ogni
consigliere è sovrano all'interno di quest'aula, quindi avremmo non
gradito, ma ci sembrava corretto nei confronti di questa assemblea
l'azzeramento dell'intero esecutivo e una sua elezione compatta e
forte. Non abbiamo ancora avuto modo di studiare, leggere, sapere e
conoscere le modifiche al programma elettorale, i metodi di lavoro
diversi rispetto ai mesi e agli anni passati, non le cariche, ma i
modus operandi
di questa assemblea, di questo governo, delle
commissioni consiliari, le soluzioni da mettere in campo, le
criticità che ci sono e le difficoltà che comunque la comunità
valdostana sta vivendo in questo momento. Questo, Presidente
Rollandin, avremmo aspettato da lei, sapendo che - ha detto bene -
avevamo bisogno di qualche numero in più in maggioranza, come più
volte è stato detto in quest'aula. Benissimo: avrete qualche numero
in più tra qualche oretta, ma allora cerchiamo - cercate! - di
rispettare il mandato e la legge e di azzerare l'esecutivo. Lei
dice di no, ma noi comunque ribadiamo il nostro concetto: la sua
parola contro la nostra, la nostra proposta contro la sua. Sarebbe
stato un gesto importante nei confronti della popolazione tutta,
legittimo da parte vostra. Volete allargare? Ci sono dei colleghi
che porteranno il loro contributo all'interno di questa nuova
maggioranza? Tutto legittimo - poi discuteremo nel merito, tra un
momento - ma la pregiudiziale, dal nostro punto di vista, è che si
azzeri tutto!
Poc'anzi abbiamo eletto il nuovo Presidente del Consiglio. Noi
non l'abbiamo sostenuto per un discorso di contenuti e per una
parte di metodologia, ma stiamo adesso parlando non di un rimpasto
di giunta, come è avvenuto nel giugno 2014, ma di un nuovo governo
regionale, di una nuova maggioranza allargata e, comunque, di
modifiche di quelle che sono state le elezioni nel maggio 2013.
Quindi lasciamo perdere i tecnici e i funzionari: la questione è
tutta politica, Presidente Rollandin. Provate per una volta! Mi
sembra che il termine condivisione più volte sia stato evocato in
quest'aula in questi mesi. Noi non abbiamo fatto parte di nessun
tavolo - non ci interessa - ma la questione dal nostro punto di
vista è tutta puramente politica. Avete deciso un percorso in
queste settimane, a seguito delle elezioni comunali del Comune di
Aosta? Bene: rispettiamo, rispettate la legge, azzerate l'intero
esecutivo e che si parta subito con uno nuovo, con un nuovo
governo; che ci siano le condizioni di procedere - tutto il blocco
operativo, tutto il governo - in modo che ci sia chiarezza,
trasparenza e soprattutto un nuovo percorso.
Dal punto vista dei contenuti non abbiamo ancora avuto
l'opportunità di visionare, leggere e studiare le modifiche del
programma, del metodo di lavoro, delle soluzioni e delle
risoluzioni da mettere in campo. Grazie.
Presidente
- Grazie collega. Ci sono altre richieste di
intervento? La parola al collega Bertschy.
Bertschy (UVP)
- Grazie Presidente.
Come al solito si tende a normalizzare la situazione e a cercare
di rendere a tutti una fotografia diversa da quella che viene
presentata. Per quello che ci riguarda valuteremo in seguito,
insieme al movimento, quali azioni intraprendere, perché è evidente
che ci siamo presentati mettendo la faccia insieme a forze
politiche che con noi hanno sostenuto idee e programmi, presentati
per ottenere un consenso e venire qua responsabilmente a portare
avanti l'iniziativa.
State entrando in un governo che è stato eletto anche sulla
spinta di un'onda politica legata alla destra, perché si usciva da
una maggioranza che aveva avuto un appoggio forte di movimenti che
avevano aderito a un programma in corso di legislatura. Predisporre
un programma e riuscire a fare un'inversione di tendenza come
quella che stiamo facendo oggi, perlomeno vorrebbe sotto il profilo
politico una legittimazione nuova, che probabilmente servirebbe
anche a chi politicamente entra in un percorso differente e,
soprattutto sul piano delle motivazioni, estremamente difficile da
sostenere. Quello che noi vogliamo dire è che i 29 mila voti sono
stati ottenuti in maniera differente tra i tre movimenti, ma
servivano un programma che è chiaro, che sottoscritto, che è
firmato e che dice delle cose diverse da quelle del programma di
Union Valdôtaine e Stella Alpina. Voi vi siete poi presentati qui
con un programma di governo che ha aggiornato il programma
elettorale, ma che nella sua fase di presentazione avete detto
essere il programma di Union Valdôtaine e Stella alpina: chiediamo
il voto, votiamo un presidente e votiamo un governo. Quei voti
erano dell'Union Valdôtaine e della Stella Alpina: oggi non avrebbe
assolutamente senso, per quello che ci riguarda, passare così
d'emblée
su una situazione politica che è completamente
nuova.
Alla luce della distribuzione di questo primo programma di
aggiornamento, io spero veramente che non si voglia partire con
un'alleanza politica nuova, che ha visto un suo percorso alle
recenti elezioni comunali, con una fase che è stata organizzata
partendo da zero, con un programma e con un progetto che è stato
presentato agli elettori e con la trasparenza che necessitava.
Spero che non si voglia fare un'operazione politica di questo tipo
e che non si voglia aggiornare il programma dell'Union Valdôtaine e
della Stella alpina con questo foglietto che ci viene presentato!
Se questo è portare il voto della coalizione progressista nel campo
dell'Union Valdôtaine e della Stella alpina, noi non ritroviamo
tante delle battaglie politiche che abbiamo fatto in campagna
elettorale e in quest'aula!
L'operazione politica ha bisogno di una legittimazione diversa,
mentre invece l'operazione tecnica ha bisogno, a nostro avviso, di
un supporto legale chiaro, perché qui si tratta, esattamente come è
stato descritto, di un furto elettorale. Noi siamo stati insieme a
chiedere il voto ai valdostani e i 29 mila voti servivano per
portare avanti una coalizione. Diverso sarebbe se ognuno di noi si
fosse presentato da solo nelle scorse elezioni, ma noi ci siamo
posti insieme a dei movimenti politici che con noi hanno sostenuto
il bisogno di un voto per un programma di un certo tipo. Almeno la
parvenza di ripartire con un progetto nuovo che sotto il profilo
politico legittimi quello che sotto il profilo tecnico-legislativo
non può essere legittimato! Sostenere che il programma elettorale
può essere modificato, vista la libertà di mandato politico dal
programma di governo, è sostenibile, ma non è assolutamente
legittimo! Altrimenti, perché la legge avrebbe dovuto fare quelle
previsioni? Perché avrebbe dovuto collegarci attraverso degli atti
per portare avanti una coalizione? Che senso ha quella legge, in
funzione di quello che si fa oggi?
Chiedo di verificare la presenza del numero legale; ce ne
usciamo e poi vediamo quanti siamo? Dispiace che voi abbiate
lavorato prima per trovare l'accordo, ma poi non vi interessi più
la discussione!
Presidente
- Colleghi, un po' di silenzio, per
cortesia.
Bertschy (UVP)
- Concludo questo primo intervento
ricordando che il Presidente ha un po' l'abitudine di mettere tutti
sullo stesso piano. Averne di persone che abbandonano i posti di
governo, che abbandonano politiche per le quali si è tradito il
mandato del movimento ideologico e dell'ideologia che ci ha
sostenuto, perché si sono andare a fare nuove alleanze con partiti
che non erano mai stati alleati con noi, come è successo nel nostro
vecchio movimento! Quindi non mettete tutti sullo stesso piano: non
ci caschiamo in questo tranello, non abbiamo proprio nessuna paura
di difenderci sotto questo aspetto. Noi non siamo scappati per
salire su un altro governo, siamo scappati per difendere le nostre
idee, il nostro sistema di fare politica e ci siamo messi in
discussione; e questa è una cosa assolutamente diversa.
Alla fine di questa discussione noi chiederemo almeno un parere
di legittimità, rispetto a quello che sta succedendo.
Presidente
- Altri colleghi? La parola al collega
Ferrero.
Ferrero (M5S)
- Grazie Presidente.
Rimaniamo sempre un po' interdetti a vedere una politica che non
solo non rispetta le promesse verbali, ma a questo punto non
rispetta neanche gli accordi e le sottoscrizioni che sono state
fatte ufficialmente sotto i documenti. Lavare tutto questo con un
bicchiere d'acqua, come state facendo, ci pare effettivamente
esagerato. Se effettivamente c'è questa nuova maggioranza e se è
coesa, seguiamo quello che è il Regolamento, seguiamo le regole e
le prescrizioni, che poi avete fatto voi in passato, seguiamole
anche in questa occasione. Si ripresenti
ex novo
una nuova
maggioranza e non la versione ampliata di quella precedente. Si
abbia il coraggio di adottare una via chiara e limpida, in maniera
tale che siano altrettanto chiare le responsabilità che si prendono
le persone che adesso vanno a formare questa nuova maggioranza.
Non ci pare di chiedere nulla di particolare, se non chiarezza e
il rispetto delle regole. Presidente, il ruolo di garanzia che noi
richiedevamo prima della sua elezione, andava anche in questo
senso. È un ruolo di garanzia che deve sovraintendere ai lavori
dell'aula. Nel momento in cui lei adesso si è reinsediato e sta
seduto lì, certo lei fa parte della maggioranza regionale, ma lei è
il garante dei trentacinque consiglieri. E allora iniziamo da
subito a vedere come si comporta. Ci dia subito un segnale, perché
se no promesse da una parte, garanzie dall'altra e sottoscrizioni,
ma poi qui non rimane nulla. Noi vorremmo avere da lei, anche in
questo caso e da subito, un gesto concreto che consenta il rispetto
delle regole che sono state scritte. Non chiediamo niente altro di
più che il rispetto delle regole. Grazie.
Presidente
- Altri colleghi? La parola alla collega
Morelli.
Morelli (ALPE)
- Merci Président.
Io sono sempre sorpresa dalla capacità del Presidente Rollandin
di riuscire a banalizzare anche questioni che sono, in realtà,
molto importanti e significative. Non mi pare che sia comparabile
l'uscita di un assessore da una giunta, per andare a ricoprire
l'incarico di consigliere, con l'ingresso di un consigliere di una
coalizione opposta, all'interno della giunta. Non mi pare proprio
che sia possibile paragonare queste due situazioni. Poi, credo che
in un momento come quello che sta vivendo la politica, in cui i
cittadini non riescono a capire e c'è una disaffezione totale,
credo che i nostri passaggi dovrebbero essere spiegati e resi
comprensibili a tutti, quindi passaggi di questo tipo non possono
essere
réglés
così
comme une lettre à la poste
.
Bisogna rendere chiaro ai cittadini che cosa sta succedendo. È
evidente che politicamente, per voi e per chi si accinge ad entrare
in maggioranza, più la situazione è opaca e meglio è, ma questo non
è corretto nei confronti dei cittadini. Come possiamo poi andare a
chiedere ai cittadini di dare credito alle istituzioni, se
all'interno delle stesse noi facciamo di tutto per rendere le cose
poco comprensibili e poco chiare?
Questo è il lato politico, ma io credo che anche riguardo
all'aspetto tecnico vi siano obiezioni e noi chiediamo veramente
che ci sia un parere di legittimità del percorso che vi state
accingendo a intraprendere in tale modo, perché né dal punto di
vista politico e neanche dal punto di vista della legittimità, a
nostro avviso, questo è corretto.
Presidente -
La parola al collega Fabbri.
Fabbri (UVP) -
Grazie Signor Presidente.
Vorrei anch'io esprimere la mia opinione quale firmatario di
questo ordine del giorno e porre l'attenzione su come si tenda a
banalizzare questo atto, facendolo scivolare come se fosse una cosa
normalissima. In realtà è un fatto sostanziale! È un fatto che
oltre a essere formale ha una vera e propria sostanza, come diceva
la collega Morelli, anche nei confronti di chi ci ascolta e ci
segue, proprio per puntualizzare quello che stiamo vivendo in
questo momento, che è tutt'altro che una banalità!
A questo proposito vorrei anche intervenire sui nostri colleghi
di maggioranza e pregarli di non lasciarsi scivolare sopra una
giustificazione fatta dal Presidente, senza meditarla
profondamente, perché è una questione, come ripeto, che non è solo
di forma, ma di profonda sostanza. La profonda sostanza è nel
rispetto della legge e soprattutto nel rispetto dei nostri
elettori, per cui chiederei a tutti di esprimere un voto di
coscienza e di accettare questo nostro ordine del giorno, proprio
nel rispetto di tutte le cose che ho detto finora.
Presidente
- Altre richieste di intervento? Ricordo che
possono intervenire i proponenti, uno per gruppo e in conclusione
uno a favore e uno contro. La parola al collega Gerandin.
Gerandin (UVP) -
Merci Président.
Parto da alcune considerazioni che forse fanno male a
quest'aula, ma anche a chi in questo momento cerca di portare a
conoscenza un concetto di rispetto dell'aula e delle istituzioni.
Noi ultimamente abbiamo visto più volte in questa assemblea una
mancanza di rispetto verso l'aula stessa, nel senso che impegni
presi qui non venivano rispettati, non ultimo quello che riguarda
il voto del Senatore in merito alla "buona scuola".
Vede Presidente, noi per la prima volta sentiamo da un massimo
rappresentante del governo, colui che dovrebbe dare l'esempio
rispetto a un modello di gestione e di amministrazione, dire che in
Valle non si rispettano neanche le leggi. È grave questo, è molto
grave! Il principio che il collega Viérin ha illustrato e che è
alla base di questa nostra richiesta, nasce dal fatto che noi
abbiamo dato ai valdostani la possibilità di scegliere chi li
avrebbe rappresentati in questo Consiglio regionale, mediante un
sistema di voto che è chiarissimo, basato su una legge
maggioritaria, che già al primo turno premia una coalizione, la
quale può addirittura prendere un premio di maggioranza. Non è un
vecchio sistema proporzionale dei partiti che fanno i programmi e
dopo si alleano e cambiano.
Queste parole, che io ho provato a sintetizzare, le ha dette il
6 aprile 2011 il collega Donzel, all'atto dell'allargamento della
maggioranza. Sono parole che condivido, perché il senso della legge
è questo. È significativo il fatto che, presentandosi con una
coalizione e siglando un programma, si prende un impegno coi
cittadini. Poi ci può essere la libertà di espressione: per la
carità, ci mancherebbe!
Presidente, lei ha cercato di semplificare il tutto, dicendo che
l'assemblea è sovrana e che ogni consigliere è libero e senza
vincolo di mandato. Ha anche trovato il modo per differenziare: chi
lascia tradisce l'elettorato, chi entra no! È una sintesi del tutto
sua, che chiaramente non condividiamo e su questo non c'è ombra di
dubbio. Lei fa differenza tra chi lascia e tradisce l'elettorato e
chi entra, siglando un programma alternativo e entrando in un
esecutivo: questo va bene!
Torno alle considerazioni che ha fatto il collega Donzel il 6
aprile 2011, quando diceva: "c'è libertà di mandato, si possono
fare nomadismi, transumanze politiche, 'scilipotismi', razzismi".
Beh, adesso c'è anche il "donzelismo"? È la nuova realtà: adesso
c'è anche il donzelismo, così come c'è il "verdinismo" e
"l'alfanismo" a livello nazionale. Questa è l'immagine che diamo
della Valle d'Aosta. Lei collega Donzel disse anche che si può fare
quello che si vuole, ma se invece si vuol fare un percorso corretto
e lineare, si presenta la nuova maggioranza alle urne e si vota.
Schiacci il pulsante e lo dica in aula! Lo ribadisca questo
concetto, perché questo è il percorso più lineare, questo è il
percorso più corretto! È il percorso che chi si presenta in una
coalizione dovrebbe avere il coraggio di fare, perché se no
veramente siamo ridotti a quelle che qualcuno chiamava una mera
suddivisione di potere e poltrone.
Al Presidente Rollandin voglio solo ricordare - perché ho fatto
parte di quel tavolo - che l'UVP si è seduta esclusivamente per
parlare delle elezioni comunali di Aosta. Ci tengo a ribadirlo,
perché l'UVP si è alzata da quel tavolo quando qualcuno ha voluto
mettere le questioni del Presidente del Consiglio e
dell'allargamento della maggioranza quali oggetti da discutere
globalmente. Questa è la differenza, per cui io le chiedo, per
correttezza, che lo ripeta pubblicamente, perché lei non può
lanciare delle accuse e dire che l'UVP ha trattato anche sulla
maggioranza e sulla presidenza, perché si è alzata quando ha
riconosciuto che non c'era un margine. C'è una grande differenza,
ribadendo il concetto del collega Donzel, perché si poteva avere
una visione diversa per il Comune di Aosta, ma ad una condizione:
ci si presentava con un programma e questo doveva essere avallato
dagli elettori. È questa la grande differenza: ci possono essere
delle maggioranze variabili, ma devono passare al vaglio degli
elettori! Questa è la grande differenza, questo vuol dire
rispettare o non rispettare le leggi, questo vuol dire avere delle
visioni diverse, questo vuol dire interpretare come meglio a uno
conviene. Poi, per la carità, io ci credo alle ambizioni personali
e penso anche che le capacità personali di ognuno possano emergere:
viva se emergono, viva se sono nell'interesse dei valdostani! Però
non si possono travalicare i contenuti delle leggi: questo è il
principio. Grazie.
Presidente -
Grazie collega. Altri che intendono
intervenire?
Altre richieste? Il collega Chatrian, era già
intervenuto a favore? Possono intervenire i proponenti, uno per
ogni gruppo consiliare e poi uno a favore e uno contro.
Per mozione d'ordine, prego collega Bertschy.
Bertschy (UVP) -
Grazie Presidente.
Come ho anticipato nell'intervento, le chiediamo quantomeno una
verifica di legittimità di quanto si sta facendo, da parte dei
dirigenti. Chiediamo una sospensione, oppure una dichiarazione qua
in aula, quello che volete, però noi vogliamo sapere come si
procede, prima di fare la dichiarazione a favore e contro.
Presidente -
I funzionari hanno provveduto a sentire la
dirigenza dell'Ufficio legislativo, che ad ora ha confermato che
non ci sono problemi, comunque è stato richiesto alla stessa
dirigente di formulare un parere. È chiaro che il parere non può
arrivare in dieci minuti, comunque verbalmente è stato comunicato
ai funzionari in aula che la procedura è comunque corretta.
Chiederei di intervenire uno contro e uno a favore, poi appena
arriva il parere scritto lo distribuiamo. D'accordo?
Colleghi, se lo chiedete, sospendiamo cinque minuti e vediamo.
Prego, collega Chatrian.
Chatrian (ALPE) -
Grazie Presidente Viérin.
Gradiremmo avere il parere scritto, Presidente Viérin.
Presidente -
Ci vuole, come si suole dire, il suo tempo,
perché un parere scritto va definito. Noi abbiamo sentito
verbalmente la dirigente, la quale ci ha già detto che questa
impostazione è legittima, altrimenti non avrebbero formulato
l'iscrizione dell'ordine del giorno in questa maniera. Io mi
riprometto di consegnarvi il parere appena sarà definito dal
funzionario e quindi vi chiedo se potete fare un intervento a
favore e uno contro, in merito a questo ordine del giorno. Collega
Laurent Viérin?
Viérin L.
(UVP) -
Per mozione d'ordine. Solo per
dire che aspettiamo dal resto della maggioranza che ci sia appunto
questo intervento contro!
Presidente -
Si, certo: ho già sollecitato in questo
senso. Lo può fare chiunque: possono intervenire il Presidente o
tutti i capigruppo e un intervento contro.
La parola al Presidente della Regione per l'intervento
contro.
Rollandin (UV) -
Credevo di essere già stato chiaro nel
primo intervento. Riconfermo la posizione che noi abbiamo nei
confronti di questo ordine del giorno. Credo che avremo modo anche
in altre occasioni di specificare che noi riteniamo che questo
allargamento della maggioranza sia fatto nelle regole e soprattutto
tenendo conto di specifiche, le quali saranno oggetto del dibattito
successivo. In più, abbiamo distribuito anche un documento, con cui
abbiamo cercato di enunciare le motivazioni alla base di queste
scelte e quindi noi siamo contrari all'ordine del giorno.
Presidente -
Per l'intervento a favore, la parola al
collega Laurent Viérin.
Viérin L. (UVP) -
Avevamo capito che il Presidente
sollecitava un intervento a favore e uno contro, quindi cercherò di
sintetizzare qual è la nostra posizione, non avendo udito dai
banchi della vecchia e futura maggioranza altri interventi.
Sicuramente siamo consapevoli che questa nuova fase politica sarà,
come la vecchia, all'insegna di uno parla e gli altri seguono!
Abbiamo ascoltato con attenzione l'intervento del Presidente,
fatto a nome di tutti i soldatini, che ha cercato di difendere da
un punto di vista tecnico e politico ciò che, a nostro avviso, è
una violazione palese sia politica che tecnica di una disposizione
normativa della legge regionale votata all'interno di quest'aula.
Certi colleghi, che hanno partecipato alla stesura di questa legge,
sanno benissimo che, tra le altre cose, l'atto dal notaio era stato
previsto proprio per tutelare, anche a livello di cause civili,
eventuali passaggi, salti della quaglia e cambiamenti repentini per
andare a cercare un posto al sole. La Stella Alpina piuttosto che
altre forze politiche sono state alla base di questa idea delle
alleanze preventive, con una scheda che prevedeva i simboli
aggregati, con un programma comune e con l'atto depositato dal
notaio, per evitare ciò che avviene spesso a Roma, cioè questi
cambi di casacca e soprattutto il fatto di avere, dal punto di
vista dei programmi elettorali, dei cambiamenti su progetti che
sono diametralmente opposti.
Abbiamo anche rilevato un pelo di arroganza e di supponenza
nelle parole del Presidente: questo atteggiamento ci dispiace,
perché ci fa capire che certi metodi non cambiano, anche se erano
un po' più pacati negli ultimi periodi di crisi. Questi
atteggiamenti di oggi ci fanno riconoscere in lei ciò che è stato
in certi momenti, quindi facciamo gli auguri ai colleghi che
entrano in questa maggioranza, perché uno dei motivi che ci hanno
visti abbandonare un certo sistema sono proprio i metodi. Vorrei
anche ricordare che certi passaggi politici, che hanno visto dei
colleghi abbandonare una maggioranza, sono arrivati anche in
conseguenza di modifiche politiche e geopolitiche arrivate
nell'altra legislatura e che oggi si rimanifestano, prendendo lo
scacchiere politico opposto, ma sempre modificando una situazione
che invece era stata ratificata e soprattutto voluta dagli
elettori. Il primo tradimento della scorsa legislatura fu proprio
quello di imbarcare, da un punto di vista ideologico, forze
politiche che nulla avevano a che vedere con l'ideologia nella
quale si credeva e soprattutto con un programma di legislatura che
stava procedendo. Altro è l'atteggiamento in questa legislatura: un
taccone, un tampone per mantenere una posizione di potere, che non
si aveva più per i numeri risicati e che oggi si ottiene, grazie
all'ingresso di un'altra forza politica o comunque di diverse
sensibilità politiche di sinistra.
In attesa del parere legale, noi ci riserviamo gli
approfondimenti, perché al di là dell'aspetto politico c'è una
profonda violazione della norma e crediamo che oggi si scriva
un'altra pagina non molto edificante per le istituzioni valdostane.
Sicuramente sarebbe stato meglio - ma ancora una volta qui è la
testardaggine che viene portata avanti, prima delle idee -
semplicemente presentarvi dimissionari: che problema c'era? Magari
ci viene il dubbio che c'è qualche problema! Ci si presentava
dimissionari, ma noi capiamo che è difficile per qualcuno dare le
dimissioni: lo scorso anno, la sola idea di vedere un cambio
politico aveva creato tensioni molto, molto forti. Noi pensiamo che
sarebbe stato molto corretto e onesto nei confronti della comunità
valdostana, soprattutto da parte della componente di questa nuova
maggioranza che ha fatto delle battaglie sulla coerenza, sui
metodi, sul controllo del voto e su tutte queste grandi e belle
parole di cui ci si è riempita la bocca in questi anni - anni! -,
sarebbe stato molto più onesto venire qui in aula con una giunta e
un Presidente dimissionari, visto che l'Ufficio di Presidenza lo
era già e visto che c'era una evoluzione politica. Come all'inizio
di una legislatura, si presentava un nuovo programma e non quelle
due paginette; poi ne parleremo, così magari andiamo a rispolverare
anche in questo caso i dibattiti dello scorso anno,
sull'integrazione di programma, e anche quelli del 2013. Due
paginette sono il cambiamento politico della Valle d'Aosta che
qualcuno oggi vuol far credere di portare all'interno delle
istituzioni! Due paginette neanche grammaticalmente connesse in
certe parti, che vogliono far credere che ci sarà un
cambiamento.
Secondo noi, la questione è molto più semplice: c'è stato un
accordo - non c'è nessun problema nel venirlo a dire - si è
sistemato qualcuno e si obbliga qualcun altro a rinunciare. Se a
chi rinuncia questo va bene...! Sulla questione di non arrivare con
delle dimissioni, al di là di chiederlo all'Union Valdôtaine e a
chi crede di portare il cambiamento, domandiamo anche al movimento
della Stella Alpina se ritenete che forse non sarebbe stato più
corretto presentarvi in quest'aula dimissionari e ricomporre gli
equilibri che avevate ipotizzato a livello non di segreteria, ma di
colleghi qui in Consiglio. Era tutto più semplice: le stesse
persone che partecipavano alle riunioni sono poi quelle che
dovevano venire qui in aula a votare; vi sareste riposizionati
sulle poltrone che avevate ottenuto o che avevate scelto e questo
sarebbe stato una grande... - una grande?! - sarebbe stato un
momento almeno, se non altro, di rispetto per quest'aula. Ancora
una volta, non è una novità, quindi noi forse non ci scandalizziamo
neppure, ma crediamo sia la delusione del vedere che nulla è
cambiato, malgrado il voler far finta di cambiare. C'è una doppia
presa in giro da parte di chi fa finta di portare il cambiamento e
soprattutto da chi fa finta di subirlo senza subire nulla e
codificando in due paginette quello che sarà il prosieguo
tranquillo di questa legislatura. Tutto come prima, salvo che con
tre pedine in più, le quali andranno a sostenere una maggioranza
che oggi trova una possibilità di vivacchiare ancora per un
po'.
Presidente -
Grazie collega.
Possiamo procedere alla votazione. La votazione è aperta. La
votazione è chiusa.
Esito della votazione:
Presenti: 35
Votanti: 35
Favorevoli: 14
Contrari: 21
Il Consiglio non approva.
Proseguiamo adesso la discussione del punto 6.01. È stato
distribuito il documento consegnato dal Presidente della Regione su
questo tavolo in merito al programma. Il Presidente della Regione
vuole illustrare? Chi prende la parola? La parola al collega
Farcoz.
Farcoz (UV) -
Merci Président.
In merito alla nuova forza di governo, crediamo che i contenuti
siano stati alla base di questo accordo. Si tratta di contenuti che
sono stati sviscerati in questi anni di dibattito in aula
consiliare, di contenuti sui quali ci sarà da lavorare ed è per
questo che oggi ci presentiamo con un accordo politico che mette al
centro del programma tutta una serie di questioni, in particolare
quella dell'occupazione. Chi ha avuto modo di seguire in questi
mesi tutti gli andamenti economici e la conferenza di Bankitalia,
ha sentito che c'è dell'ottimismo sul futuro valdostano e c'è una
timida ripresa; è una ripresa timida ma c'è. Quello che ci chiedono
le organizzazioni sindacali, l'imprenditoria e il settore
socio-produttivo della nostra Valle è di capitalizzare questa
timida ripresa, attraverso delle riforme strutturali che possano in
qualche modo dare un nuovo e più ricco tessuto sociale ed economico
a questa regione, che purtroppo sta ancora vivendo un periodo di
crisi.
Credo che non sia questo il momento di affrontare l'assestamento
di bilancio, ma sappiamo i sacrifici che la Valle d'Aosta sta
tuttora facendo nei confronti dello Stato italiano, con più di 200
milioni di euro che vengono accantonati, con il patto di stabilità
che non permette, soprattutto ai Comuni, di investire sul nostro
territorio. Crediamo altrettanto che in questo momento preciso vada
capitalizzata politicamente, attraverso delle riforme strutturali,
questa timida ripresa che gli indicatori ci stanno dando.
È per questo che le riforme non possono essere lasciate da parte
e non possono restare in balia di franchi tiratori in votazione
segreta. Avevamo due opzioni e quella migliore, secondo noi, è
stata di trovare una solidità in questa maggioranza, per portare a
termine la legislatura. È evidente che dei passaggi delicati
esistono, ma sicuramente potranno portare - per una volta, forse -
ad un migliore dibattito politico in quest'aula, parlando di
contenuti e aspetti concreti della nostra società.
In particolare mi permetto di sfogliare velocemente le questioni
principali di questo programma e poi il dibattito sicuramente sarà
più approfondito. Sul Casinò aspettiamo il bilancio, quindi avremo
modo di parlarne. Il lavoro: come ho detto precedentemente, più
sostegno allo sviluppo e all'innovazione; incentivare l'autoimpiego
e l'imprenditoria giovanile; - a questo proposito ricordo che
l'associazione dei giovani imprenditori ha appena stilato un
documento, del quale sicuramente la politica valdostana dovrà
prendere atto - soprattutto per favorire l'inserimento dei giovani
nel mondo lavoro. Molti giovani purtroppo in questo momento stanno
andando nella vicina Svizzera a trovare dell'occupazione. Credo che
dobbiamo mettere in piedi un sistema sufficientemente efficiente
per permettere a tutte queste professioni, che sono molte volte di
tipo tecnico, di sfruttare degnamente anche il mondo del lavoro qui
in Valle d'Aosta. La "salva precari" credo che sia stata oggetto di
diverse discussioni sia nel campo degli operai forestali sia in
quello scolastico. L'ospedale: la valorizzazione piena del centro
archeologico di Saint Martin, in concomitanza con la recente
scoperta del guerriero celtico e, di conseguenza, la rivisitazione
del progetto dell'ospedale. La riorganizzazione amministrativa come
sburocratizzazione attraverso degli sportelli per il cittadino,
definiti, precisi, che possano dare risposte immediate e ridurre,
come è già stato fatto poco fa con un disegno di legge, i tempi di
risposta dell'amministrazione pubblica; prepensionamenti, riduzione
dei dirigenti, come è stato portato avanti nella finanziaria del
2014.
E poi un'università che sia legata maggiormente al tessuto
territoriale, economico, turistico e agricolo. A questo proposito
vediamo di buon occhio quello che è già stato deliberato lo scorso
anno, con una specialistica nel settore turistico, economico e
linguistico, e nello stesso tempo quello che il Politecnico di
Verrès in questi giorni sta mettendo in piedi: un progetto relativo
allo sviluppo di economie alpine, attraverso i suoi migliori
studenti dei primi anni. Questo crediamo che sia un percorso per i
giovani, in modo tale da dare anche delle risposte precise verso lo
sviluppo ecosostenibile: da una parte cercare di sviluppare il più
possibile, attraverso una Valle d'Aosta 2.0, le fonti rinnovabili -
a questo proposito voglio citare il nuovo distributore Tesla, che
ha aperto due settimane fa: su questo dobbiamo obiettivamente avere
una nota di merito, perché è il più grosso distributore Tesla in
Europa -, dall'altra parte Telcha con il teleriscaldamento e,
inoltre, la banda larga che sta irrorando tutte le nostre vallate
laterali con l'ADSL e di conseguenza la connessione veloce.
Crediamo a un rapporto più stretto tra tutte le iniziative
culturali, turistiche e agricole, in modo tale da definire un
sistema che sia il più efficiente possibile, attraverso il mondo
degli albergatori, l'ADAVA, dell'agricoltura e del turismo.
Ai trasporti abbiamo dedicato un Consiglio monotematico.
Bisognerà ancora definire un accordo stretto per la Aosta-Torino
con i treni bimodali, in modo tale che possano arrivare in
stazione. Allo stesso tempo, attraverso un
business plan
altrettanto efficiente, riconvertire l'aeroporto da commerciale a
turistico. Nondimeno riteniamo più che fondamentale una
riorganizzazione della sanità sul territorio, in modo tale da
investire più sul
loco
e meno internalizzare a livello
regionale dal punto di vista ospedaliero.
Queste sono le principali linee guida che poi ognuno di voi ha
modo di verificare sul documento che è stato consegnato. Un
documento che necessiterà di approfondimenti sui quali tutte le
forze, spero, troveranno la sintesi anche attraverso dei tavoli di
lavoro, così come è stato fatto dagli Enti locali. Pertanto
crediamo fortemente in un progetto che possa rilanciare questa
Valle d'Aosta, che deve assolutamente uscire dai tempi di crisi nel
più breve tempo possibile. Grazie.
Si dà atto che dalle ore 12,23 assume la presidenza il
Vicepresidente Follien.
Follien (Presidente) -
Grazie Consigliere Farcoz.
Colleghi, se volete intervenire, vi invito a prenotarvi.
La parola al Consigliere Bertschy.
Bertschy (UVP) -
Presidente, il dossier di aggiornamento
del programma ci obbliga a fare un approfondimento che durerà
probabilmente qualche ora. Le chiediamo una sospensione, come
gruppi di minoranza, per una prima valutazione su quello che ci è
stato presentato e per fare una discussione fra di noi.
Presidente -
Sospensione accordata. Vista l'ora, i lavori
riprenderanno alle 15,30. Colleghi, se siete d'accordo, visto che
abbiamo anticipato di mezzora la chiusura dei lavori del mattino,
potremmo riprendere mezzora prima, quindi riconvocare per le 15. La
parola al Vicepresidente Rosset.
Rosset (UVP) -
Grazie Presidente.
Visto che vogliamo valutarla con attenzione e per gli impegni
già presi precedentemente, manteniamo l'orario delle 15,30.
Presidente -
Va bene, il Consiglio è riconvocato per le
15,30.
---
La seduta termina alle ore 12,30.
