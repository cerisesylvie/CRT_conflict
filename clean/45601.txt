Classificazione
ASSISTENZA SOCIALE
Assistenza socio-sanitaria



Oggetto del Consiglio n. 2269 del 5 aprile 2023 - Resoconto
OGGETTO N. 2269/XVI - Interpellanza: "Valutazione circa
l'introduzione di modifiche all'attuale modello organizzativo del
servizio di assistenza infermieristica presso le strutture
socio-assistenziali per anziani".
Bertin (Presidente) -
Punto n. 44. Per l'illustrazione,
la parola al consigliere Aggravi.
Aggravi (LEGA VDA) -
Anche quest'interpellanza, come
altre iniziative dei colleghi, hanno ormai la loro età perché
abbiamo rinviato varie iniziative e non dobbiamo tornarci sul
perché. L'interpellanza aveva come
focus
un bando che era
stato promosso dall'Azienda USL relativamente alla procedura aperta
per l'affidamento dell'assistenza infermieristica e di supporto
presso le strutture R2 di Morgex, R2 di Variney, R2 di Perloz,
l'
hospice
, la Casa circondariale di Brissogne per l'Azienda
USL della Valle d'Aosta. Citavo nelle premesse anche i contenuti
della determina 459 del 24 ottobre 2022 relativamente
all'aggiudicazione definitiva di questa procedura. In quel momento
lì, quindi a ottobre, si erano chiusi i due ultimi lotti, quindi il
4 e il 5, rimanevano deserti i primi tre, quindi quelli sulla
R2.
A fronte di questa situazione poi l'Azienda USL, quindi una
parte in realtà della domanda è già vissuta, fa già parte di storia
vissuta... e di fatto si è poi conclusa con l'assegnazione delle
RSA di Variney e di Perloz, qui ho marzo, dovrebbe essere il 23
marzo... la notizia che ho recuperato da "Quotidiano Sanità", dove
appunto si annuncia che per Variney e per Perloz si è trovata una
soluzione, in particolare la gara di appalto è stata poi affidata
alla Cooperativa sociale "Il Quadrifoglio" e la fornitura appunto a
Variney e a Perloz, mentre è ancora andata deserta la gara su
Morgex, però sarà poi lei, Assessore, sicuramente a darci contezza
penso di tutto l'andamento.
Sulla questione di Morgex io ho sempre in mente quel titolo di
un articolo della stampa - e mi fermo al novembre 2020 perché non
vorrei tornare all'aprile precedente - che dice: "a Morgex tra un
mese saranno pronti quindici posti letto", e qui mi fermo. Tra
l'altro, su Morgex siamo fermi, nelle notizie e nelle dichiarazioni
fatte dal Direttore generale dell'USL e anche da lei, Assessore...
metto insieme le cose perché mi interessa quello che è stato detto
e non chi l'ha detto... il fatto è che si ricorda sempre la
criticità di reperire personale, quindi in questo caso infermieri,
in quel caso lì si parlava di una quarantina di posti letto che
erano inutilizzati per mancanza di infermieri con conseguente
affollamento al Pronto Soccorso, parlo sempre del 23 marzo scorso,
e quindi si vedeva nell'esternalizzazione di questi servizi quasi
la soluzione o l'obbligata soluzione al problema perché questo
permetteva di andare a coprire le necessità relative appunto a
Variney e a Perloz e, dall'altro lato, si poteva andare poi a
riaprire dei posti letto in Ospedale e si diceva: "potenziare la
risposta territoriale, diminuire la pressione sull'Ospedale". Anche
lei stesso - prima me lo sono appuntato - rispondendo alla collega
parlava di potenziamento del territorio che sappiamo sono quelle
affermazioni che hanno forza ma poi bisogna vedere dietro che cosa
c'è, ma parlo sempre in generale, non ce l'ho con lei che dalle
finanze ai cantieri è passato a gestire siringhe e altri tipi di
strumenti che con la cantieristica e con il bilancio hanno poco
senso o, meglio, hanno poca attinenza, anche se un famoso chirurgo
che lei conosce sicuramente bene perché militava nella Democrazia
Cristiana, quando gli dissero: "ma perché lei si occupa di bilancio
quando lei è un chirurgo?", disse: "ci vuole un chirurgo per fare
dei tagli precisi all'interno del bilancio e quindi far quadrare i
conti". Sono sicuro che lei sa di chi sto parlando.
Detto questo, l'interpellanza chiede all'oggi Assessore
competente: "quali siano stati gli esiti della procedura citati in
premessa e se vi siano lotti andati deserti", a questo punto andrà
benissimo parlare del pezzo mancante, quindi di Morgex e dire più
che di quella procedura com'è andata a finire appunto su Variney e
su Perloz; "se vi siano state interlocuzioni con l'Azienda USL in
merito agli esiti della già richiamata procedura", ma a questo
punto direi di tutta la storia, perché, al di là di quella singola
procedura adattata, capire qual è stato poi anche il proseguo;
"quali azioni conseguenti l'Azienda USL abbia avviato per
l'affidamento dei lotti andati deserti", a questo punto mi sento di
chiedere: cosa ne faremo di Morgex?; "se a fronte della situazione
richiamata in questi punti il Governo regionale intenda valutare
modifiche all'attuale modello organizzativo delle strutture
richiamate in premessa". È un po' provocatoria, io mi rendo conto
che lei è arrivato da poco ma sono sicuro che già ha preso possesso
e contezza della situazione e quindi magari qualcosa su quello che
intendete fare ce lo potrà già dire, poi magari mi dirà: "andiamo
avanti con quello che è stato fatto fino adesso" e, per carità, è
una risposta anche questa.
Presidente -
Risponde l'assessore Marzi.
Marzi (SA) -
È stata affidata, come da lei richiamato, a
una cooperativa sociale la fornitura dei servizi sanitari delle
strutture di Variney e di Perloz e quest'esternalizzazione consente
di impiegare una parte del personale in Ospedale per riaprire posti
letto. Come da lei richiesto nell'attento ascolto che ha fatto
della precedente iniziativa, una logica di riferimento per
intervenire su tutta una serie di problematiche che riguardano la
sanità valdostana attiene allo stesso problema del personale e, di
conseguenza, vede nell'individuazione, nel trovare del personale
alcune delle soluzioni di riferimento, quindi per potenziare la
risposta sul territorio, al fine di diminuire la pressione
sull'Ospedale... In dettaglio, a seguito del passaggio delle
consegne, il personale liberato è pari a cinque infermieri e otto
OSS. Di questi un infermiere viene inserito nel Dipartimento
infantile, due OSS vanno a potenziare il Pronto Soccorso ortopedico
e il restante personale, quattro infermieri e sei OSS, sono
destinati a vari reparti per la gestione di pazienti complessi. Al
termine di tale processo sarà possibile ampliare a otto, dai
quattro attuali, i posti letto in Pneumologia, aprendo quindi il
nuovo reparto di sub-intensiva, recentemente completato, a
beneficio dell'assistenza ai pazienti di Pneumologia ivi
ricoverati.
Sempre nella logica di cui sopra - e la ringrazio per aver
richiamato siringhe e non supposte... - però, oggettivamente
parlando, uno dei criteri di riferimento in termini organizzativi,
come lei mi insegnerebbe, sarebbe quello di dover individuare quali
sono le
ratio
di riferimento: quindi i problemi in termini
di macro categoria a cui tanti  di essi attengono; quindi, in
una qualche maniera, ragionando attraverso un processo inverso
andando controcorrente e andando alla fonte di molti di questi
problemi. Molti di questi problemi riguardano appunto il personale,
nel caso specifico la mancanza di personale, a partire da quello
infermieristico fino ad arrivare a quello socio-assistenziale,
guarda caso i due concorsi che oggi sono presenti.
Tutto il mondo della dirigenza medica è mondo che poi tratteremo
in una delle iniziative di riferimento, ne ho voluto dare contezza
nella risposta che ho dato alla collega Guichardaz poc'anzi a
proposito del numero di concorsi fatti, esplicitando anche che ce
ne sono ancora da fare ed esplicitando anche il numero di quelli
andati deserti per far capire come il fatto che si individui nel
personale un problema enorme fa anche sì che nella ricerca del
personale questo problema venga riconfermato, perché spesso non si
trova. Nel voler dare questi dati rispetto a che fine ha fatto il
personale nell'esternalizzazione della struttura di Variney noi
cerchiamo anche di dare un collegamento logico rispetto al motivo
per il quale abbiamo esternalizzato la struttura di Variney: uno
dei motivi è anche quello di recuperare personale. Prossimamente
saranno aperti tutti e trentuno i posti letto di Variney, mentre
per quanto concerne Perloz, il passaggio alla modalità gestionale
avrà luogo a partire dal prossimo autunno, mantenendo nel frattempo
l'attuale organizzazione. Le strutture territoriali, il cui modello
organizzativo di erogazione del servizio è in capo all'Azienda USL,
rappresentano importanti ed efficaci risposte nell'ambito delle
azioni di riorganizzazione e di potenziamento dell'assistenza
residenziale. Le strutture comprendono infatti nuclei specializzati
per cura estensive da erogare a pazienti non autosufficienti con
elevata necessità di tutela sanitaria che necessitano di
trattamenti di recupero funzionale, somministrazioni di terapie
endovenose e cure mediche e infermieristiche e di nutrizione
quotidiana.
A seguito di una prima gara dichiarata deserta, è stata
espletata una nuova gara, come da lei richiamato, a seguito della
quale l'Azienda USL ha preso atto, con determinazione dirigenziale
254 del 9 marzo 2023, dell'aggiudicazione da parte di INVA
relativamente ai lotti 1 e 3, ossia R2 Variney e Perloz, e della
mancata presentazione di domande sul lotto 2 relativo alla R2 di
Morgex. Sulla R2 di Morgex quello che stiamo cercando di fare è
un'azione di
scouting
, che ovviamente dovrebbe arrivare
attraverso le procedure di riferimento, ma al momento anche i
soggetti che in una qualche maniera si sono aggiudicati il lotto di
Perloz e di Variney - e qui veniamo sempre al problema del
personale -, ci hanno chiaramente detto, come se ci fosse una sorta
di Linea Maginot, che al momento non sarebbero, qualora anche
fossero interessati, in grado di garantire personale che superi
proprio geograficamente la linea di Aosta per arrivare a dare
copertura in termini di risorse umane all'attuale struttura.
Sicuramente pertanto nei prossimi mesi saremo impegnati in
un'azione sul territorio, naturalmente con tutti gli strumenti
leciti che lo consentano per fare in modo che in una qualche
maniera... come da lei richiamato, quella che deve essere una
struttura meravigliosa, ad oggi non è ancora risultata aperta.
Rispondo ora circa le procedure di gara. La prima procedura è
stata approvata con la determinazione dirigenziale dell'Azienda USL
della Valle d'Aosta 643 in data 19 luglio 2022. Con determina di
INVA 459 del 24 ottobre 2022 è stato attestato che i lotti R2
Variney, R2 Morgex e R2 Perloz sono stati dichiarati deserti. Di
tale esito l'Azienda USL ha preso atto con la determinazione 945
del 17 novembre 2022, con la quale è stata quindi indetta una nuova
gara di appalto. La nuova gara di appalto, a procedura aperta e
sempre a valenza europea, che ha poi visto l'affidamento dei
servizi sanitari per un periodo di sessanta mesi sui lotti di
Variney e Morgex, è stata pubblicata nella Gazzetta Ufficiale
dell'Unione europea del 30 novembre 2022, sulla Gazzetta Ufficiale
della Repubblica italiana del 2 dicembre 2022, sul sistema
informativo Place-VdA in data 30 novembre 2022 e sul sito
dell'Azienda USL della Valle d'Aosta Sezione bandi e avvisi.
Presidente -
Per la replica, la parola al consigliere
Aggravi.
Aggravi (LEGA VDA) -
Che dire? Prendo atto di quello che
lei mi dice. Sulla Linea Maginot guardi... sicuramente rappresenta
bene l'attuale situazione anche se sappiamo che in realtà... spero
che quest'affermazione - è brutto da dirsi - porti bene perché la
Linea Maginot poi è stata girata in una maniera quasi puerile e
anche banale per quanto fosse imponente. Magari riusciamo a
superarla e arrivare fino a Sallanches, mi perdoni la battuta.
Sicuramente la situazione è complessivamente difficile e non lo è
solo per noi, è anche giusto comunque guardare al di là dei confini
regionali, non siamo gli unici che hanno dei problemi sul
reperimento del personale come lei diceva.
Ci sono oggettivamente un po' due misteri che forse non avranno
mai una risposta e una soluzione, cioè, da un lato, comunque queste
cooperative il personale lo trovano e, dall'altro lato, capita
spesso e volentieri che ci siano segnalazioni, anche qua penso che
riguardino un po' tutti e non soltanto noi ma anche altri
livelli... me ne è capitato per quello che riguarda più che altro
la figura degli OSS, di dire: "io ci sono" eppure lo
scouting
non viene fatto e le assicuro che anche sul
territorio su cui incombe questa Linea Maginot, che conosco
abbastanza bene, in realtà queste situazioni ci sono. Io quindi mi
auguro che questo scouting possa poi avere un piano e una
descrizione di quello che si pensa fare.
Devo anche prendere un po' atto che sull'ultimo punto
sinceramente... sul modello organizzativo delle strutture
richiamate in premessa la sua risposta la prendo come dire: andiamo
avanti con l'esistente modello.
Chiudo facendo un'ultima considerazione, perché sicuramente il tema
dell'Ospedale attira molto, c'è dietro una lunga storia,
ritrovamenti, quant'altro, è una struttura sicuramente più
importante. Si parla anche spesso di non caricare l'Ospedale perché
giustamente la prima linea di difesa è appunto il territorio, però
l'impressione è che del territorio un po' ci si stia dimenticando.
Questo glielo voglio dire, lo voglio riportare, sembrerà una cosa
banale, però oggettivamente - ne parleremo anche poi in una
successiva mia iniziativa che ho firmato con altri colleghi per
quello che riguarda appunto i medici - l'impressione è che ci sia
molta attenzione sull'Ospedale ma sul territorio ci sia
un'attenzione residuale.
