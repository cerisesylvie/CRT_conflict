Classificazione
COMMERCIO



Oggetto del Consiglio n. 2141 del 20 settembre 2006 - Resoconto
OGGETTO N. 2141/XII - Giudizio sull'operatività della Camera
di commercio. (Interpellanza)
Interpellanza
Premesso che:
- La Camera di Commercio della Valle d'Aosta in base alle
previsioni della legge istitutiva è ormai pienamente autonoma nella
sua gestione;
- La Camera di Commercio è subentrata negli adempimenti
amministrativi inerenti il settore, in precedenza svolti
dall'Amministrazione regionale;
- La Regione in ottemperanza alla L.R. 7/2002 eroga un
cospicuo contributo finanziario alla Camera di Commercio,
mantenendo, inoltre, un suo peso specifico nel funzionamento di
tale Organismo;
- A fine luglio il Presidente della Camera di Commercio ha
espresso l'intenzione di procedere alla costituzione di una società
interna di servizi;
i sottoscritti Consiglieri regionali
Interpellano
il Presidente della Regione e gli Assessori delegati per
conoscere:
1) quale fosse l'organico regionale impiegato nelle attività
ora trasferite alla Camera di Commercio e quanti sono i dipendenti
regionali trasferiti alla Camera di Commercio;
2) l'ammontare delle risorse finanziarie regionali erogate a
favore della Camera di Commercio dalla data della sua istituzione
ad oggi, distinguendo quelle del periodo transitorio;
3) quale parere esprimono in merito alla proposta sopra
riportata di costituzione di una società di servizi cosiddetta "in
house";
4) quale giudizio esprimono sull'operatività svolta sino ad
ora dalla Camera di Commercio e in particolare dalla fine del
periodo transitorio.
F.to: Frassy - Tibaldi - Lattanzi
Presidente
- La parola al Consigliere Frassy.
Frassy (CdL)
- Dopo l'ampio dibattito, più che
approfondimento, che c'è stato sul tema dell'industria speriamo di
avere forse un dibattito meno ampio, ma qualche risposta più
concreta da parte dell'Assessore su un altro problema importante:
quello del ruolo che deve avere la Camera di commercio nella nostra
Regione. Non sto a riepilogare la vicenda della Camera di
commercio, perché penso sia una vicenda amministrativa e politica
nota a tutti, perlomeno nota a tutti quelli presenti in
quest'aula.
Da cosa "prende le mosse" questa interpellanza? Parte
innanzitutto dalla considerazione che ormai è circa un anno che la
Camera di commercio ha acquisito autonomia completa; di
conseguenza, ci dovrebbero essere aspettative diffuse fra gli
operatori di settore affinché vengano date una serie di risposte
alle quali è deputata la Camera di commercio. Abbiamo assistito nel
corso dell'estate a una delle tante "querelles" che hanno
contraddistinto il difficile percorso della Camera di commercio,
che attraverso i suoi presidenti e i suoi organi direttivi ha
sempre faticato a dare delle risposte concrete che uscissero dalla
polemica politica, che dovrebbe rimanere appannaggio delle
istituzioni politiche che non di un organismo tecnico come dovrebbe
essere la Camera stessa. Con questa interpellanza vorremmo che lei
facesse un po' di chiarezza su alcune questioni che secondo noi
sono importanti per capire quali saranno i prossimi passi della
Camera di commercio e, di conseguenza, anche per capire quali
sensibilità e quali ragionamenti politici l'Amministrazione
regionale ritiene di portare avanti su questo settore, che è il
settore delle imprese.
Quando si istituì la camera di commercio nell'ambito della legge
si fece riferimento al trasferimento del personale regionale agli
organismi previsti per il funzionamento della Camera stessa, questo
diceva l'articolo 16; vorremmo capire oggi, a periodo transitorio
concluso, qual è la situazione degli organici e sul fronte
regionale, e sul fronte Camera di commercio, per capire che ne è di
quel personale che non ha fatto domanda di trasferimento e per
capire qual è la situazione dell'organico in seno alla Camera.
Vorremmo poi che lei ci facesse il punto di quelle risorse che in
maniera ingente sono state trasferite nel periodo transitorio e poi
nel periodo della piena autonomia alla Camera di commercio a titoli
vari, dal mantenimento e gestione dell'Albo delle imprese artigiane
al funzionamento della Camera stessa.
Fatte queste premesse, noi vorremmo capire che tipo di giudizio
lei come amministratore esprime su due questioni importanti: la
prima riguarda l'ipotesi di dare attuazione ad una previsione della
legge istitutiva, mi riferisco all'articolo 2, comma 4, lettera a)
che consente l'istituzione di società di servizi, ma tenendo
presente la filosofia che lei ha voluto importare nel suo
Assessorato e la vicenda di Centro sviluppo, cioè di una società
equivalente a questa società "in house" che qualcuno vorrebbe
ricostituire in seno alla Camera di commercio e che ha tutta
l'impressione di essere un Centro sviluppo bis. Di conseguenza,
qual è il giudizio politico che lei come responsabile di questo
Assessorato vuol dare su questa vicenda e poi sull'operatività
della Camera di commercio, che è passata attraverso le difficoltà
di definire gli assetti numerici per far funzionare la Camera, che
hanno comportato l'esigenza di una modifica legislativa e che oggi
hanno portato a una piena autonomia. Il giudizio sull'operatività
non può essere sganciato da quelle funzioni residue, che ci sembra
di capire ancora permangono in seno al suo Assessorato, nel senso
che non ci pare che il suo Assessorato abbia completamente passato
quelle funzioni, che potenzialmente la Camera di commercio oggi
potrebbe gestire. In base a queste risposte, mi riserverò una breve
replica.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Credo che, solo per l'inciso che lei ha
fatto all'inizio, il confronto sia proprio l'elemento che ci è
mancato negli ultimi tempi e su cui invece bisognerebbe avere la
capacità di andare, perché è proprio attraverso il confronto che si
decidono le politiche, si fanno le scelte. Se non si fa il
confronto, probabilmente uno prende le decisioni e un altro le
contesta. Io sono uno che crede ancora in questo modo di far
politica, mi rendo conto che magari ho parlato per un'ora, ma ho
altre 40 pagine di documenti che abbiamo già scritto con iniziative
da prendere; però il confronto, se sei serio, su argomenti di
questo spessore non si può fare in 2 minuti. Lei ha fatto molte
domande, ma le confermo che credo che la Camera di commercio debba
avere un ruolo di natura imprenditoriale; le Camere di commercio
non le abbiamo inventate noi, anzi noi ci arriviamo ben ultimi
sulla Camera di commercio. Ricordo ancora numerose battaglie fatte
proprio per l'istituzione della Camera di commercio, che feci anche
dai banchi dell'opposizione, quindi ritengo che ci siamo arrivati
tardi, ma ci siamo arrivati. Evidentemente però, arrivandoci tardi,
non è che c'è da riscrivere il funzionamento delle Camere di
commercio, basta solo prendere esempio da quelle che sono lì da
tanto tempo, che hanno questa capacità operativa di natura
imprenditoriale, quindi di andare addirittura a Bruxelles, di
andare a rappresentarci all'estero e di creare occasioni
imprenditoriali per i propri iscritti, per dire che una buona
Camera di commercio è una Camera di commercio che agisce in questo
senso. In realtà, quindi, il vero giudizio su una Camera di
commercio lo possono dare solo gli iscritti e le associazioni che
ne fanno parte, ma bisogna anche dire con la stessa onestà che,
come le politiche industriali nel momento in cui si decide di
cambiarle, anche una Camera di commercio per essere operativa e
portare a casa dei risultati ha bisogno di essere giudicata su una
finestra temporale che non può essere di un anno, cioè qui non è
che dici: "fai una cosa", e 6 mesi dopo vedi il risultato, oggi
andare a modificare le politiche industriali vuol dire gettare oggi
delle basi che daranno dei risultati fra 5 anni; far funzionare una
Camera di commercio da zero vuol dire che la sua operatività si
avrà dopo 1, 2 o 3 anni in funzione della capacità. Trovo giusto e
che attiene al confronto però il fatto che le altre forze politiche
sollecitino e facciano delle domande come lei sta facendo, perché
credo che sia attraverso questo sprone che alcune operatività
vengono incentivate.
Il passaggio del personale non è un passaggio indifferente, è un
passaggio abbastanza complicato; in una domanda si chiede qual era
l'organico regionale impiegato nell'attività ora trasferita alla
Camera di commercio... qui mi sono fatto dare i dati. L'organico
suddiviso fra il personale del Registro imprese, Albo artigiani,
Ufficio metrico, albi e ruoli, brevetti era così composto: un capo
servizio, un istruttore analista investimenti, 8° livello, un
istruttore amministrativo, 3 ragionieri, 8 segretari, un perito
industriale, 13 coadiutori. I dipendenti attualmente impiegati
presso la "Chambre" sono un caposervizio, un istruttore analista
investimenti, un istruttore amministrativo, 2 ragionieri, 4
segretari, un perito industriale e 9 coadiutori. Il personale
quindi si è contratto rispetto a quello che inizialmente era
preposto a quei compiti; apparentemente prima utilizzavamo più
personale di quello che sta utilizzando adesso la "Chambre". Questo
vuol dire che la situazione del personale è aperta, perché con la
fine dell'anno si dovrà chiarire chi resterà alla "Chambre", perché
c'è anche un problema di un passaggio. È chiaro che chi è
dipendente della Regione e ha acquisito i benefici di essere
dipendente della Regione dovrà valutare se e come gli converrà
entrare in tutt'altro ambito contrattuale rispetto a quello da cui
proviene. Diventa quindi delicato il passaggio del personale, io
stesso ho difficoltà, perché ho parlato con i sindacati, ho parlato
con qualcuno del personale e ho capito che esiste questa
problematica che dovrà essere risolta adesso, perché o si riesce a
dare a chi vuole stare alla "Chambre" quelle garanzie acquisite,
oppure se va avanti uno che magari lì sta benissimo, dice: "no, a
me non conviene, perdo i miei diritti acquisiti". Questo è il
problema, perché bisogna bypassare questo nodo che non è
semplice.
Lei ha posto una domanda sulle spese e le entrate della
"Chambre", io ho avuto piacere di andarle a vedere, perché non le
conoscevo fino in fondo e mi sono fatto uno specchietto. In realtà,
la descrizione della spesa è abbastanza semplice da fare. La spesa
possiamo suddividerla su 3 voci centrali: una che sono le spese per
il funzionamento nella fase di avviamento della Camera, ivi
comprese le spese per l'acquisto di beni e servizi e gli oneri
relativi agli organi camerali. Per questa voce sono stati impegnati
nel 2004 169mila euro, nel 2005 5mila, alla fine nella fase di
avviamento ne sono stati liquidati 150mila. La seconda voce è
quella del finanziamento annuale della Camera valdostana delle
imprese ai sensi dell'articolo 12, comma 3: erano stati impegnati
443mila euro nel 2005, 400mila nel 2006, sono stati liquidati
843mila. La terza voce, "Contributo alla camera valdostana delle
imprese per la gestione dell'Albo regionale delle imprese
artigiane", vede impegnati 250mila euro, liquidati 250mila. Totale
delle spese: 1.243.602 euro. Le entrate: qui è più composita la
cosa, ma ugualmente chiara. Intanto c'è il diritto annuale e i
diritti di segreteria trasferiti, che sono trasferiti per legge
alle Camere di commercio e sono per un totale di 1.101.629 euro.
Dobbiamo tener conto anche del totale complessivo dei contributi
erogati, che sono 1.093.526, poi vi sono delle voci che sono
fatture pagate da altri servizi per 180 euro, rimborsi per errati
versamenti 100 euro, totale 1.093.000 a favore della Camera. Altre
spese sostenute per il funzionamento 150mila euro, saldo precedente
fase di avviamento, fa riferimento ai 150mila euro che erano stati
preventivati, ma le do lo schema, altrimenti si perde. Queste sono
le spese di "start up" della Camera di commercio e la copertura che
esse ne hanno avuto.
Ho trovato interessante il passaggio che lei ha fatto sulla
società "in house". Dobbiamo intanto prendere atto che la "legge
Bersani" ha detto con chiarezza che, se le società non sono
partecipate al 100% dal socio pubblico, queste non possono gestire
con le tipologie e le metodologie che finora sono state portate
avanti tutta una serie di servizi e di appalti. Questo significa
che ha posto di fronte tutto il Paese... perché sappiamo che nel
Paese si stanno creando dei poli di potere economico-finanziario
che, forti della partecipazione regionale, ma con all'interno
privati, società le più diverse, stavano diventando "leader"
rispetto ad alcuni settori - fra questi il settore
dell'informatica, quello della gestione dei servizi di trasporto -
e questo non andava bene perché il "Governo Prodi" o, meglio,
Bersani, nel principio di un'economia di libero mercato e di una
concorrenza, vuole una chiarezza che dica che se un ente pubblico
vuole gestire in proprio i propri servizi o le proprie ipotesi di
lavoro, deve possedere il 100% delle azioni e non può farlo, se le
vuole gestire bypassando una serie di normative legate agli appalti
e agli affidamenti, se non possiede il 100%: questo significa che
entrano immediatamente in crisi tutta una serie di strutture, non
ultime nella nostra Regione alcune come "INVA", che è partecipata
da "Telecom" con il 40% e altre iniziative. Questo vuol dire che la
Camera di commercio, se vuole gestire una serie di attività e le
vuole gestire in termini promozionali o in termini di sviluppo di
iniziative concrete da realizzare velocemente, perché il fatto di
utilizzare una società "in house" permette di accorciare di molto
alcune iniziative, altrimenti uno dovrebbe ricorrere ai bandi di
gara a livello europeo, deve ricorrere alla pubblicità e quindi
alla competizione di mercato... la Camera di commercio come
strumento operativo ha nelle sue ipotesi operative, ma che dovranno
essere consolidate all'interno del suo "CdA", questa ipotesi di
costituire una società "in house" che potrebbe non diventare un
"carrozzone", come lei ha detto, ma potrebbe assorbire forse in
caduta anche una parte di quello che era stato portato avanti
discretamente, almeno per alcune cose, anche all'interno del Centro
Sviluppo. Perché perdere all'interno della realtà di Centro
Sviluppo alcune iniziative a favore delle imprese, specialmente
giovani, solo perché il Centro Sviluppo era giusto chiuderlo e
perché non conferire queste iniziative in parte alla "Vallée
d'Aoste Structure", in parte alla "Finaosta", in parte a una
società "in house" della Camera di commercio? Se ne sta parlando,
la Camera di commercio ha una sua autonomia non solo
imprenditoriale, ma anche gestionale nel bene o nel male, quindi è
giusto anche criticare, ma è giusto anche che gli scritti possano
influire sulla gestione, questa è l'autonomia. Loro vogliono
portare avanti questo discorso, affrontiamolo, vediamo in che
termini lo vogliono fare, vediamo se tale discorso attiene agli
obiettivi che si danno e non sia una furbizia. Non voglio dare un
giudizio preventivo, vorrei capire, vorrei vedere se si trova
un'unità all'interno della Camera di commercio e del suo direttivo,
perché è noto che ci sono stati anche dei contrasti. Mi piacerebbe
vedere se al loro interno vi sia unità in merito. Il periodo
transitorio non è ancora finito, quindi come spero di averle
detto... certamente in modo incompleto, io stesso sto conoscendo
tutto quello che c'è intorno e faccio anche un po' di fatica, c'è
il problema del personale con quel "nodo" che le ho detto, ma su
cui si cerca di lavorare per arrivare a una soluzione, c'è questa
autonomia imprenditoriale e gestionale che è giusto tutelare e su
cui bisogna andare ad esercitare un'opera di controllo, c'è un
bilancio economico che le fornisco, questi sono i dati che ho, su
questi non ho influito, glieli posso solo dare.
Alla fine, per quel che riguarda il giudizio, mi rifaccio a
quello che le ho detto all'inizio. Ritengo che i compiti siano
chiari, la missione sia chiara, il giudizio lo si potrà dare fra un
anno e mezzo, ma non lo potrò dare tanto io, io potrò esprimere il
mio come ha detto bene lei, ma lo dovranno dare gli iscritti che
hanno non solo la forza, ma anche la capacità di esprimere con
chiarezza i loro giudizi.
Presidente
- La parola al Consigliere Frassy.
Frassy (CdL)
- Brevemente. Una considerazione a margine
delle risposte, ma soprattutto dei problemi che sono emersi non
solo dalla nostra illustrazione dell'interpellanza e delle
questioni che abbiamo posto, ma problemi che l'Assessore nella sua
risposta ha confermato come problemi di attualità. Problemi di
attualità sui quali, dice, bisognerà dare delle risposte: ecco il
problema è proprio quello delle risposte, perché troppe volte
soprattutto in questa Regione i tempi delle risposte sono
difficilmente compatibili con i tempi dell'economia e allora penso
che qui la sua scommessa sia quella di dare concretezza a quella
frase che era il suo biglietto da visita all'atto
dell'insediamento: più impresa e meno pubblico, in quanto lei deve
ragionare da imprenditore quale lei è. Di conseguenza, deve avere
la capacità, una volta che i problemi sono evidenziati, a cercare
sì il confronto, ma poi a perseguire delle strade che portino a
delle risposte. Avevamo cioè detto all'Assessore Marguerettaz che
avevamo preoccupazione sui tempi della liquidazione di Centro
Sviluppo, egli ci disse che Centro Sviluppo entro fine anno sarebbe
stato definito nella sua liquidazione. Auspichiamo che la vicenda
eventuale della società "in house" sia concomitante con la
definizione di Centro Sviluppo, perché, se ci trovassimo ad avere
un Centro Sviluppo in liquidazione e l'istituzione di un Centro
Sviluppo bis, sicuramente non avremmo fatto più impresa e meno
pubblico.
Presidente
- Mi pare ragionevole sospendere il Consiglio,
che è riconvocato per domani alle ore 9,00.
La seduta è tolta.
---
La séance se termine à 19 heures 46.
