Classificazione
CONSIGLIO REGIONALE



Oggetto del Consiglio n. 1588 del 10 novembre 2005 - Resoconto
OGGETTO N. 1588/XII - Proposta di legge: "Disposizioni in
materia di valutazione di insindacabilità dei Consiglieri
regionali, ai sensi dell'articolo 24 dello Statuto speciale per la
Valle d'Aosta".
Articolo 1
(Finalità ed oggetto)
1. La presente legge, a salvaguardia dell'autonomia e
dell'indipendenza riservata ai componenti del Consiglio regionale
dall'articolo 24 della legge costituzionale 26 febbraio 1948, n. 4
(Statuto speciale per la Valle d'Aosta), disciplina la procedura
per il giudizio di valutazione di insindacabilità dei consiglieri
regionali.
Articolo 2
(Insindacabilità)
1. I consiglieri regionali non possono essere chiamati a
rispondere per le opinioni espresse e i voti dati nell'esercizio
delle loro funzioni.
2. Nelle fattispecie di cui al comma 1 sono comprese tutte le
attività che costituiscono esplicazione, in aula e negli organi
interni del Consiglio, delle funzioni consiliari tipiche, ovverosia
le attribuzioni direttamente affidate al Consiglio regionale dallo
Statuto speciale, dalla Costituzione e da altre fonti normative cui
lo Statuto e la Costituzione rinviano, che si estrinsecano nella
presentazione di progetti di legge, emendamenti, ordini del giorno,
mozioni e risoluzioni, interpellanze ed interrogazioni, in
qualsiasi espressione di voto, in interventi e in ogni altro atto
consiliare.
3. Nelle fattispecie di cui al comma 1 sono altresì comprese
le attività, connesse alla funzione di consigliere e collegate da
nesso funzionale all'esercizio delle funzioni consiliari tipiche di
cui al comma 2, anche se espletate al di fuori dell'aula e degli
organi interni del Consiglio.
4. Il Consiglio regionale è l'organo competente a valutare
l'insindacabilità delle opinioni espresse e dei voti dati da un
proprio componente.
Articolo 3
(Valutazione di insindacabilità)
1. Qualora un consigliere regionale sia chiamato a rispondere
davanti all'autorità giudiziaria per le opinioni espresse e per i
voti dati nell'esercizio delle proprie funzioni, ne dà immediata
comunicazione al Presidente del Consiglio regionale.
2. La Conferenza dei capigruppo procede all'istruttoria della
valutazione di insindacabilità e riferisce al Consiglio stesso ai
fini dell'assunzione della deliberazione di cui al comma 3.
3. Il Consiglio regionale, con deliberazione motivata, valuta
la sussistenza di una causa di insindacabilità entro il termine
perentorio di trenta giorni dalla comunicazione di cui al comma
1.
4. Qualora il Consiglio regionale deliberi favorevolmente in
ordine alla sussistenza di una causa di insindacabilità, il
Presidente del Consiglio regionale trasmette immediatamente la
deliberazione all'autorità giudiziaria titolare del procedimento
giudiziario e al Presidente della Regione.
Président - La parole au rapporteur, le Conseiller Cesal.
Cesal (UV) - D'abord je dois dire que la qualité du débat
s'abaissera parce qu'on a parlé jusqu'à maintenant de questions
très importantes, on retourne à poser nos pieds sur terre.
L'obbiettivo che i proponenti la presente proposta di legge
intendono perseguire consiste semplicemente nel dare piena
attuazione all'articolo 122, comma 4 della Costituzione italiana
che recita:
"I Consiglieri regionali non possono essere chiamati
a rispondere delle opinioni espresse e dei voti dati nell'esercizio
delle loro funzioni".
Tale principio viene ripreso all'articolo
24 dello Statuto speciale per la Valle d'Aosta:
"I Consiglieri
regionali non possono essere perseguiti per le opinioni espresse o
i voti dati nell'esercizio delle loro funzioni".
In pratica
l'articolato, sottoposto oggi all'attenzione del Consiglio Valle,
prevede che, qualora un componente del Consiglio regionale sia
chiamato a rispondere davanti all'autorità giudiziaria per le
opinioni espresse e i voti dati nell'esercizio delle funzioni
consiliari ed intenda avvalersi della garanzia in questione, ne
debba dare immediata comunicazione al Presidente del Consiglio
regionale.
L'istruttoria relativa viene affidata alla Conferenza dei
Capigruppo che deve riferire al Consiglio in modo tempestivo e tale
da poter consentire a quest'ultimo di deliberare entro il termine
perentorio di 30 giorni. Qualora il Consiglio deliberi
favorevolmente in ordine alla sussistenza di una causa di
insindacabilità il Presidente del Consiglio regionale trasmette,
immediatamente, la deliberazione all'autorità giudiziaria titolare
del procedimento e al Presidente della Regione. Competerà a
quest'ultimo il compito di dare attuazione al deliberato consiliare
proponendo il ricorso per conflitto di attribuzioni innanzi alla
Corte costituzionale, ai sensi dell'articolo 39 della legge n. 87
del 1953. Tale norma attribuisce, infatti, la facoltà di proporre
ricorso alla Corte, al Presidente della Giunta, dietro
deliberazione della Giunta stessa, in linea con la previsione
costituzionale secondo cui:
"Il Presidente della Giunta
rappresenta la Regione".
La presente proposta di legge ha il merito di individuare nel
Consiglio regionale e nel suo Presidente gli organi istituzionali
attraverso cui prende forma la garanzia di insindacabilità dei
Consiglieri regionali. Il Consiglio regionale diviene, infatti,
l'organo politico abilitato alla valutazione di insindacabilità e
non più - come avveniva in precedenza - solo l'organo che poteva
essere consultato dalla Giunta regionale ai fini dell'adozione
della deliberazione di proposizione del ricorso innanzi la Corte
costituzionale. Con l'adozione di questa procedura si sottrae al
Governo regionale un pesante ed eccessivo potere di condizionamento
nei confronti dei Consiglieri riportando la potestà decisionale
nella sua sede naturale: il Consiglio regionale. Viene inoltre
definita la corretta procedura da seguire nel caso in cui si
intenda ricorrere alla garanzia oggetto della norma in discussione.
L'attivazione di questa particolare prerogativa - è bene
sottolinearlo ancora - scatta solo se il soggetto interessato
intende fare ricorso ad essa.
Un altro aspetto delicato affrontato dalla legge in questione
attiene alla delimitazione dell'area delle funzioni consiliari
considerate insindacabili. Tale aerea riguarda tutte le attività
esplicate in aula e negli organi interni del Consiglio:
presentazione di progetti di legge, emendamenti, ordini del giorno,
mozioni e risoluzioni, interpellanze ed interrogazioni, qualsiasi
espressione di voto, interventi e ogni altro atto consiliare. A
tali atti vanno ricondotte anche tutte le attività connesse alla
funzione svolta e collegate da nesso funzionale all'esercizio delle
funzioni consiliari tipiche, anche se espletate al di fuori
dall'aula e degli organi interni del Consiglio. Si tratta, in
questo caso, di una questione delicata, in quanto occorre stabilire
se le dichiarazioni, o qualsiasi altro atto al di fuori del
Consiglio, siano identificabili come opinioni per le quali opera la
richiamata garanzia costituzionale dell'irresponsabilità. A tal
proposito ci viene in soccorso la corposa e puntuale giurisprudenza
costituzionale che ha dettato linee direttrici chiare ed univoche.
Mi pare opportuno, considerata la delicatezza dell'argomento, e per
evitare fraintendimenti, citarne alcune tra le più significative.
Con sentenza n. 391 del 1999 la Suprema Corte stabilisce che:
"l'immunità in parola si estende ai comportamenti che, pur non
rientrando fra gli atti tipici, siano collegati da un nesso
funzionale con l'esercizio delle attribuzioni proprie dell'organo
di appartenenza".
Con le sentenze nn. 10, 58 e 82 del 2000 si precisa che il
"nesso funzionale" è qualificabile
"non come semplice
collegamento di argomento o di contesto tra attività parlamentare e
dichiarazione, ma come identificabilità della dichiarazione stessa
quale espressione di attività parlamentare",
riducendo, in
questo caso ed in maniera consistente, l'area dell'irresponsabilità
considerate "extra moenia". Inoltre con la sentenza n. 76 del 2001
si stabilisce che deve sussistere
"... una sostanziale
corrispondenza di significati tra le dichiarazioni rese al di fuori
dell'esercizio delle funzioni tipiche svolte nel Consiglio
regionale e le opinioni espresse nell'ambito di queste ultime".
Altro elemento esaminato dalla Suprema Corte è costituito dal
momento divulgativo che deve intervenire, in buona sostanza, dopo
l'esercizio della funzione tipica facendo riferimento al criterio
della
"divulgazione all'esterno di un'opinione già espressa, o
contestualmente espressa, nell'esercizio delle funzioni
parlamentari"
(sent. 289/01),
introducendo,
tra
gli elementi necessari per rendere concreta la richiamata garanzia
costituzionale, quello della contestualità. Si tratta, per
concludere, di una prerogativa legata alla funzione ricoperta e non
di un privilegio personale immotivato o, peggio ancora, di un
meccanismo di difesa corporativo trattandosi (cito ancora la
sentenza 289/97)
"di preservare da interferenze e
condizionamenti esterni le determinazioni inerenti alla sfera di
autonomia costituzionale garantita al Consiglio".
Président - Je déclare ouverte la discussion générale.
La parole au Conseiller Curtaz.
Curtaz (Arc-VA) - Intanto mi permetta di manifestare il mio
scoramento per il fatto che una discussione di questo tipo avviene,
in aula, con 19 Consiglieri presenti e, se noi uscissimo, questa
legge non si discuterebbe neanche! È vero che il relatore ha
cercato di volare basso, dicendo che è una leggina ... io ritengo
invece che non lo sia, perché stiamo parlando delle prerogative dei
Consiglieri. Esprimo il mio disagio, non posso fare
nient'altro.
Venendo al testo di legge, voglio - mi rivolgo in particolare al
relatore e ai sottoscrittori di questa legge - avere un
atteggiamento di umiltà, perché ho l'impressione, dopo aver
riflettuto sulla legge, che forse c'è qualcosa che mi sfugge. La
nostra posizione nei confronti di questa legge sarà una posizione
assai negativa e sono per certi versi stupito che con tanta
superficialità si sia sottoscritta l'atto normativo, incuranti
delle conseguenze che questo potrebbe avere. Se poi, durante la
discussione, qualcuno mi dimostrerà che le cose che vado a dire
sono fuori luogo, ne prenderò atto paradossalmente volentieri,
perché vorrà dire che la legge persegue altri scopi ed è meno
peggio di quanto io pensi! Questo lo dico, perché ad una lettura di
questa legge, io leggo un chiaro tentativo del potere politico di
condizionare il potere giudiziario, quando l'imputato sia un
Consigliere regionale, e cerco di spiegare perché.
Forse è necessario fare un passo indietro. L'articolo 24 dello
Statuto recita:
"I Consiglieri regionali non possono essere
perseguiti per le opinioni espresse o i voti dati nell'esercizio
delle loro funzioni"
. È una norma chiara, applicabile, che
riprende un principio di salvaguardia delle prerogative
parlamentari, che tutti condividiamo. Si dice: questa norma deve
essere attuata. Obiezione: ma quando mai? Ma perché deve essere
attuata? Forse che non è stata applicata fino ad oggi? No, è stata
sempre applicata e lo dimostrerò! Forse che in Valle d'Aosta ci
sono stati dei contenziosi, dei problemi interpretativi rispetto a
questa norma? Non mi risulta! Questa norma è in vigore da quasi
sessant'anni senza che, a mia conoscenza, ci sia stato alcun
problema in questo ambito. Non sto dicendo che questa norma non
comporti problemi interpretativi... sì che ci sono! Ad esempio,
quando si dice che i Consiglieri non possono essere perseguiti per
le opinioni espresse e i voti dati nell'esercizio delle loro
funzioni, ci si pone subito il problema: ma se queste opinioni
vengono espresse fuori da quest'aula... cosa succede?
Sicuramente in quest'aula non possiamo essere accusati di
ingiuria e diffamazione - o che so io, per quello che esprimiamo -,
ma fuori di qui, in commissione, attraverso manifesti murali o i
giornali il nostro diritto di espressione è garantito? Questo è un
problema, ma è un problema - come ha ricordato bene il relatore -
ampiamente superato, perché c'è stata tutta una giurisprudenza
evolutiva della Corte costituzionale che ha allargato l'ambito di
tutela del Consigliere regionale e della sua possibilità di
espressione attraverso quello che è definito "nesso funzionale". Se
l'attività fuori dall'aula è connessa all'attività di Consigliere,
allora il Consigliere sarà scriminato, altrimenti risponderà come
qualsiasi altro cittadino delle opinioni che ha espresso, in
ipotesi offensive nei confronti di qualcuno. Dunque il problema
c'è, il problema è stato risolto come dimostrano gli ultimi due
casi (combinazione, negli ultimi due anni abbiamo avuto due casi):
il caso dell'ex Consigliere Beneforti che era accusato di
diffamazione e non è stato perseguito proprio in applicazione della
normativa statutaria e il caso, più recente, dei nostri colleghi di
"Forza Italia" che hanno avuto un proscioglimento in fase
istruttoria, in applicazione di questo articolo.
Non riesco a capire qui cosa c'è da attuare. Questa è una norma
che viene applicata tutti i giorni nei tribunali e i giudici di
merito hanno già le sentenze della Corte costituzionale che dicono
loro come devono comportarsi: devono verificare se c'è il nesso
funzionale, tanto che nel caso di Beneforti e dei colleghi di
"Forza Italia" i giudici hanno ravvisato il nesso funzionale e li
hanno dichiarati non perseguibili... chiuso! Non riesco quindi a
capire dove sta l'esigenza - se non in un ambito che contesto e di
cui adesso andrò a parlare - di sovrapporre a questo rapporto
Consigliere-indagato e giudice una pronuncia del Consiglio
regionale... Qualcuno... riesce a convincermi che è necessaria una
pronuncia del Consiglio regionale? Penso che questa pronuncia del
Consiglio regionale sia del tutto inopportuna!
L'altra volta, su un episodio particolare, il collega Frassy -
mi dispiace che non ci sia - citava Montesquieu; io penso che forse
dobbiamo recitarlo, Montesquieu, dobbiamo richiamare la divisione
dei poteri, perché dobbiamo lasciar fare al potere giudiziario il
suo lavoro. Il potere giudiziario non deve impicciarsi del lavoro
politico-amministrativo, non deve proporre pressioni, ma
altrettanto il potere politico non deve assolutamente fare
pressioni sul potere giudiziario ed è l'unica cosa che questa
normativa prevede... delle pressioni! Questa normativa prevede una
procedura che ha un effetto persuasivo, condizionante dell'attività
della Magistratura, perché in concreto cosa succede? Io sono un
Consigliere, in ipotesi, accusato da chicchessia di averlo
diffamato. Il preteso diffamato mi querela, si apre una procedura,
in base a questa legge io cosa faccio, se lo voglio?... Chiedo al
Consiglio, organo politico, che si pronunci dicendo se il mio
intervento diffamatorio è avvenuto o meno nell'ambito delle mie
funzioni, quindi c'è una sostituzione preventiva del mio giudice
naturale, che è il Tribunale di Aosta, in questa sorta di piccolo
tribunale preventivo che è il Consiglio regionale. Ma quante volte,
in quest'aula, abbiamo sentito dire: questa non è un'aula di
tribunale, e invece con questa legge ne facciamo un'aula di
tribunale preventivo! Che emette una sentenza che non ha effetti
vincolanti, ma ha degli effetti condizionanti!
Il meccanismo che oggi proponete sarebbe l'esatta fotocopia
dell'autorizzazione a procedere di quel pessimo istituto che esiste
a livello nazionale, con una sola differenza: che
nell'autorizzazione a procedere in Italia il giudizio del
Parlamento diventa vincolante, qui non è vincolante, ma è una sorta
di parere che il Consiglio dà a condizionamento dell'attività del
giudice. Non riesco a pensare a nient'altro. Perché se
giuridicamente fosse vincolante, direi "non sono d'accordo", ma
almeno un senso ce l'avrebbe... Non essendo giuridicamente
vincolante, a che serve questa cosa qua? Serve a condizionare il
giudice, perché poi lo voglio vedere il magistrato che, di fronte a
un Consiglio, dica: "no" verrebbe messo in croce e noi conosciamo
già questi meccanismi"! O, viceversa, di fronte al Consiglio che
dica: "no, questo intervento è fuori dell'ambito consiliare", lo
voglio vedere un giudice che dica che invece è avvenuto all'interno
dell'articolo 24! La parte lesa cosa direbbe? Direbbe: "ecco un
politico privilegiato che ha dei rapporti con la Magistratura"...
ma perché ci andiamo ad infilare in questo ginepraio quando non ce
n'è alcun bisogno?
La nostra Assemblea è un'assemblea preminentemente politica, non
è adatta come mentalità di fare il terzo, di fare l'imparziale, di
fare il giudicante. È evidente che ci sono dei condizionamenti
politici rispetto alle valutazioni che sono fatte, ma questa è una
cosa che vedo con fastidio a livello parlamentare. Parlamento
italiano, casi dei giorni scorsi, l'Onorevole Sgarbi, amico di
qualche membro della Giunta della nostra Regione, ha subito decine
di richieste di autorizzazione a procedere per reati di
diffamazione, ma è sempre stato scagionato dal Parlamento.
Ultimamente, visto che ha dimostrato simpatie per un altro
schieramento politico - ma potrebbe avvenire al contrario! -,
l'autorizzazione a procedere è stata concessa...Quindi, mentre
prima le stesse cose costituivano violazione delle prerogative
parlamentari, se passi ad altro schieramento non sono più
violazione delle prerogative parlamentari. Traduciamolo all'interno
di quest'aula: io credo - non perché sono all'opposizione, fossi in
maggioranza direi le stesse cose - che è difficile che qui un
membro di maggioranza chieda questo parere "assolutorio" del
Consiglio e il Consiglio non glielo dia... ma suvvia, ma glielo dà!
Ha detto qualche parola di troppo, ma era nell'esercizio delle sue
funzioni. Se lo chiedono i Consiglieri di "Forza Italia", che hanno
messo i manifesti nei confronti dell'amministratore del casinò, non
so se i Consiglieri di maggioranza dicono che questo è avvenuto
nell'ambito dell'attività consentita... Ma è normale, perché è una
valutazione politica! Torniamo a Montesquieu, la valutazione
politica lasciamola alla politica, la valutazione giudiziaria
lasciamola alla Magistratura; non dobbiamo mai invadere, seppure a
livello di persuasione, l'ambito del potere giudiziario.
Queste sono le mie osservazioni; se poi ci sono delle cose
totalmente infondate, se ci sono delle motivazioni che portano ad
approvare questa normativa che non ho colto, prego chi l'ha
proposto questa normativa di dirmelo. Chiudo con una frase che non
vuole essere polemica, perché poi mi sono chiesto: ma perché si
propone questa legge? Forse perché c'è la necessità? Non c'è e lo
abbiamo visto, non è mai successo un caso in Valle d'Aosta in quasi
60 anni di autonomia; mi sono dato una motivazione un po' banale:
perché è una moda, è un riflesso culturale, ci stiamo
"berlusconizzando" anche in Valle d'Aosta! Ormai c'è questa
esigenza di creare dei filtri all'azione dell'attività giudiziaria
che, in questo caso, passa attraverso una procedura. Quindi una
moda a cui ci stiamo accodando in maniera del tutto illogica e, per
quanto ci riguarda, in maniera assolutamente non condivisibile.
Président - La parole au Conseiller Lattanzi.
Lattanzi (CdL) - So per certo che, data la convinzione con la
quale il collega Curtaz ha espresso le sue motivazioni, non lo
convincerò, così come non siamo riusciti a convincerlo in sede di
commissione. Mi permetta di esprimere un disagio riferito alla
pesantezza delle argomentazioni utilizzate, che sono fuori luogo
oltre il peso reale che questa deliberazione ha.
Questa è una legge che è formata da 4 articoli, i cui primi 2
ripetono le prerogative costituzionali dello Statuto e ricordano
che le espressioni che il Consigliere regionale pronuncia
nell'ambito della sua attività sono protette dall'insindacabilità e
quindi tutelate, così come le sentenze della Magistratura hanno
confermato. Gli altri 2 articoli dicono che il Consigliere, se lo
ritiene opportuno, se percepisce di essere perseguitato, se
nell'espressione libera della sua idea lo ritiene opportuno, ha
facoltà di chiedere al Consiglio un parere, un parere che il 4°
articolo dice che verrà trasmesso alla Magistratura. Ora, tutte le
argomentazioni che il collega Curtaz ha utilizzato sia in
commissione che oggi, qui, per sostenere che questi 2 articoli
saranno determinanti, esercitando una pressione indebita al
magistrato, io mi rifiuto di pensarlo e ne sono contento!
Riprendo i 2 casi che tu hai citato, sono contento che anche
l'ultimo caso abbia trovato l'applicazione dell'insindacabilità del
giudizio, anche se devo dire che nel caso dei miei colleghi Frassy
e Tibaldi quella sentenza di "non luogo a procedere" diventerà
fatto importante, perché per la prima volta si è detto che non solo
le parole dette nel pieno possesso delle nostre libertà all'interno
di questo Consiglio sono protette, ma le espressioni di noi
Consiglieri a rappresentanza del popolo sono protette, anche quando
vengono esternate sui media, sui giornali, sui manifesti e in
qualunque luogo esprima le mie opinioni...
(interruzione di un Consigliere, fuori microfono)
... ammesso che tu abbia ripetuto i pensieri che avevi già
esternato in quest'aula.
Una preoccupazione c'è, Curtaz: è quella della libertà di
espressione, perché io sono anche pronto ad assumermi le
responsabilità di quello che dico, ma se noi, come eletti, dobbiamo
ricevere il bavaglio di non poter dire quello che il popolo ci ha
autorizzato ad esprimere, credo che la preoccupazione dobbiamo
averla! Qualcuno chiede perché lo dobbiamo fare; perché è un
parere, perché non è obbligatorio, perché il Consigliere lo può
utilizzare, perché nel momento in cui si sente perseguitato può
chiedere a questo Consiglio: "ma quello che ho sostenuto è coerente
con il mio ruolo sì o no?". E questo è un parere che va al
magistrato; il magistrato può cestinarlo, perché dispone della
normativa per emettere una sentenza anche senza questo parere, ma
noi abbiamo il diritto di tutelare la nostra libertà di
espressione. Sono contento che il caso dei miei colleghi si sia
risolto prima della discussione di questo atto, perché non c'è
alcun motivo per cui oggi si debba proteggere qualcuno. Qui non c'è
la politica che protegge il politico; c'è una reale preoccupazione
che se un Consigliere si sente perseguitato per le parole espresse
nell'ambito della sua funzione, possa chiedere un parere al
Consiglio!
Tu hai ribadito per 3 volte che questa è un'ingerenza
nell'attività del magistrato, ma come hai detto anche tu, il parere
è facoltativo e non può in alcun modo influire un magistrato,
perché non vedo un magistrato che si fa influenzare da un parere
politico...
(interruzione del Consigliere Curtaz, fuori
microfono)
... si fa perché il Consigliere ha il dovere - oltre che il
diritto - di poter chiedere al Consiglio un giudizio sul suo
mandato. Se tu dici che è illogico, per noi una logica ce l'ha!
Sono d'accordo con te, non dobbiamo invadere i campi, però siccome
siamo in un periodo in cui i campi vengono invasi
reciprocamente...
(commenti dai banchi del gruppo "Arcobaleno")
... i campi non devono essere invasi e sono contento che le
ultime 2 sentenze abbiano comprovato questa cosa. Non credo che
questo atto permetta al Consiglio di invadere il campo della
Magistratura, non credo che la Magistratura sia influenzabile da un
parere consultivo di tipo politico che non ha nulla di
giurisprudenziale!
Pressione sul potere giudiziario: non la vedo; effetti di
condizionamento: non li vedo; in un articolo e mezzo, se tu mi dici
che con un parere si condiziona la Magistratura, allora forse la
Magistratura ha bisogno di qualcos'altro che non possiamo fare.
Quello che possiamo fare è avere il diritto di esprimere in libertà
i nostri pareri e questo voglio che venga sancito nuovamente,
perché è con questo spirito che abbiamo aderito a questa
iniziativa.
Président - La parole au Vice-président Nicco.
Nicco (GV-DS-PSE) - Siccome concordo ampiamente con
l'illustrazione fatta dal relatore, mi limito a reiterare alcune
considerazioni "ad adiuvandum".
Credo che dovrebbe essere ai primi posti fra le nostre
preoccupazioni quella di garantire in ogni modo a tutti i
Consiglieri la più piena e completa possibilità di esercitare il
proprio mandato, senza condizionamenti di sorta e di potere, di
esprimere le proprie opinioni e giudizi, anche i più critici, con
mente libera, non condizionata dal timore - per quanto aleatorio ed
ipotetico questo possa essere - di eventuali azioni giudiziarie
derivanti dall'esercizio di quella funzione che consideriamo
essenziale ed irrinunciabile. Mi sembra che questo dovrebbe
interessare in particolare chi, in quest'aula, esercita il ruolo di
opposizione. Questo e non altro sta alla base di questa proposta di
legge, sulla scorta di quanto è sancito nella Costituzione e nello
Statuto, ovvero, con brutto neologismo, la procedimentalizzazione
della garanzia di insindacabilità, individuando nel Consiglio e nel
suo Presidente il suo referente.
Ora, certi interventi in commissione e oggi, qui, hanno invece
dato una lettura diversa di questa iniziativa: noi staremmo
operando surrettiziamente per creare una sorta di "zona franca" di
privilegio, di immunità. "La classe politica si inventa una forma
di autotutela", è stato detto; andando in questo modo ad inficiare
ulteriormente un'immagine che già non è delle migliori.
Un'interpretazione, questa, che prontamente è stata enfatizzata in
qualche articolo della stampa locale, come spesso accade. Essendo
fra i firmatari di questa proposta di legge e non essendo proprio
quella l'intenzione, ma tutt'altra, come dicevo prima, mi sono
preoccupato di avere compiuto un clamoroso errore di valutazione,
il che è sempre possibile, e mi sono affrettato a chiedere ai
nostri uffici lumi su ciò che succede altrove su questo tema.
È emerso che la nostra iniziativa fa seguito ad analoghe
iniziative dei Consigli regionali del Piemonte, della Liguria,
della Toscana, del Lazio, della Lombardia, che sono di Centro-
Sinistra e di Centro-Destra, consigli che hanno approvato quasi
ovunque all'unanimità le relative proposte in materia di
insindacabilità. C'è stato un solo voto contrario, in Piemonte, su
5 Consigli regionali. Proposte di legge che sono state sottoscritte
sempre da un ampio arco di forze politiche e quella del Lazio lo è
stata anche dal rappresentante dei "Verdi": probabilmente si è
"berlusconizzato" anche lui! Però, dopo tutto questo, mi sono
rinfrancato: che proprio tutti fossero animati da chissà quale
volontà di prevaricare la Magistratura, di compiere un'invasione di
campo e non so quali altre nefandezze, mi sembra un po' difficile
da sostenere! In questo caso mi pare che sia eccessivo il furore
iconoclasta del collega Curtaz, neanche stessimo discutendo qui di
una legge "salva Previti" o di qualche altra legge "ad personam" o
"contra personam"! Mi sembra che siamo su un terreno diverso; non
stiamo parlando di insindacabilità rispetto a qualche non meglio
definito reato... stiamo parlando di insindacabilità rispetto ad
opinioni espresse e voti dati nell'esercizio delle nostre funzioni,
quindi credo che possiamo votare la proposta di legge con tutta la
tranquillità d'animo necessaria.
Président - La parole au Président de la Région, Caveri.
Caveri (UV) - È questa una caratteristica materia di competenza
del Consiglio regionale, ma ci tenevo ad esprimere il mio
apprezzamento per le iniziative dei Consiglieri firmatari di questo
provvedimento, perché mi sembra che con questa proposta di legge -
così come già con la precedente proposta sugli "OGM" - si dà quel
senso che ritengo importante di un Consiglio Valle che approva
anche delle leggi di iniziativa dei Consiglieri regionali.
Ho avuto la fortuna, all'inizio degli anni '90, in un'epoca
difficile quale fu quella di "Tangentopoli", di far parte della
commissione speciale che riscrisse l'articolo 68 della
Costituzione; lo riscrisse a furor di popolo ritenendosi allora
quell'insieme di guarentigie a tutela del parlamentare come una
specie di ferro vecchio che doveva essere tolto di mezzo, sulla
base di un periodo sul quale anche oggi autorevoli esponenti come
l'Onorevole Violante offrono delle chiavi di lettura non sempre
coincidenti con le medesime chiavi di lettura che c'erano allora,
in un'epoca di intenso dibattito politico, e non spetta a me - non
ne ho né la caratura, né le caratteristiche - rivedere l'epoca che
fu vissuta allora.
Certo è che l'articolo 68 che emerse allora è molto meno ampio
della tutela delle figure del Parlamentare nazionale, ma si può
dire che successivamente questa caratteristica è stata scolpita da
una serie di sentenze della Corte costituzionale, alcune delle
quali hanno riguardato anche i Parlamentari regionali, dando
conferma del fatto che devono esistere dei livelli di protezione
dei voti e delle espressioni che i Parlamentari svolgono. Fra
l'altro questo non significa solo le attività dirette, ma anche
quelle indirette. Io poi, qualche anno dopo, mi trovai nella
bizzarra situazione di fruire del comma 1 dell'articolo 68 della
Costituzione, quando venni accusato di aver abusato di una
prerogativa inerente la mia carica, cioè la visita al carcere, che
fra l'altro è una prerogativa che hanno non solo i Parlamentari
nazionali, ma anche i Consiglieri regionali.
È vero che la differenza sostanziale fra l'articolo 68 e
l'articolo 24 del nostro Statuto è che, mentre il primo è più
articolato, il secondo segue lo stile dello Statuto di autonomia
che è assai invidiabile, perché secco e asciutto, e non c'è
confronto con una certa tendenza prosaica della ristruttura del
titolo V della Costituzione. Se guardiamo l'ultimo inserimento
nello Statuto di autonomia di tutta la materia sulla forma di
governo ci rendiamo conto che siamo di fronte a due stili
completamente diversi: uno che si rifà alla Costituente di cui al
resto degli articoli che sono molto rapidi, e poi c'è uno stile più
prolisso che è presente in quell'articolo.
Non credo di poter convincere il collega Curtaz, ma vorrei dire
che in realtà si dicono le stesse cose, cioè è del tutto scontato
che di fronte al "PM" o al "GIP", nel caso in cui ci trovassimo ad
essere inquisiti per le opinioni espresse, gli avvocati faranno il
loro dovere, ma il fatto di avere - come diceva il collega Nicco -
una qualche procedura, è garantistico per tutti i membri di questa
Assemblea. Immaginiamo una situazione in cui né il "PM" né il "GIP"
ritengano di applicare quanto previsto dall'articolo 24, questo per
molte ragioni, non obbligatoriamente bisogna essere maliziosi.
Ritengo che il fatto delle guarentigie parlamentari uno dei
capisaldi del parlamentarismo, perché viene da molto distante,
viene dalle prime assemblee parlamentari che vi furono in Italia,
quelle napoleoniche, e fin da allora ci furono testi di questo
genere proprio nella logica di Montesquieu, perché l'equilibrio dei
poteri fa sì che il potere giudiziario nelle Costituzioni classiche
non abbia atteggiamenti invasivi nei confronti delle Assemblee
parlamentari.
L'idea è di avere una procedura che viene fissata non facendo
qualcosa di rivoluzionario, ma essendoci già una legislazione
assestata di altre Regioni, prevedendo una cosa di questo genere,
collega Curtaz. Lei si immagini che di fronte a un articolo che
riporta i contenuti di una interpellanza o a una battuta di spirito
che pure fa parte della logica parlamentare in cui magari un
Consigliere si sente colpito da qualcosa di diffamante nel corso di
un dibattito acceso, immaginiamo che la Magistratura ritenga la non
applicabilità dell'articolo 24. Sulla base di quale criterio nostro
decidiamo, come Assemblea, di ricorrere alla Corte costituzionale?
Cosa che saremmo in grado di poter fare. Credo che non avremmo
avuto, fino ad oggi, una procedura che ci servisse da caposaldo per
poter ricorrere alla Corte costituzionale, nel caso di uno scontro
fra due poteri dello Stato che legittimamente si pongono di fronte
al giudice costituzionale. Oggi questa procedura consente di
ricorrere senza per nulla interferire, perché il meccanismo non è
esattamente il meccanismo di cui all'articolo 68, che diventa un
meccanismo impositivo - nel senso che una volta che l'assemblea, su
proposta della Giunta per l'autorizzazione a procedere, definisce
che per quel reato non si può essere perseguiti, si blocca
definitivamente ogni procedimento giudiziario -... qui non siamo in
questo caso. Però questo consente alla persona che ritiene di
essere stato colpito nei diritti di cui all'articolo 24, di porsi
di fronte a un eventuale ricorso davanti alla Corte costituzionale
con un percorso che, in questo caso, non ci sarebbe.
Ritengo che possa essere un'argomentazione convincente, credo
che nessuno dei firmatari abbia una logica di tutela di una
giustizia differente fra tutti i cittadini e i Consiglieri
regionali, però bisogna astrarsi dalla situazione attuale e
rendersi conto del clima culturale in cui sono nati gli articoli 68
della Costituzione e 24 dello Statuto, e ritenere che questi
restano dei capisaldi della democrazia, in una dialettica corretta
fra i diversi poteri dello Stato, in cui nessuno intende invadere
il campo di un altro, ma si pongono sul terreno delle posizioni
differenziate, che consentono in questo caso finalmente di dare
vita ad un aspetto applicativo dell'articolo 24.
Président - La parole au Conseiller Curtaz, pour deuxième
intervention.
Curtaz (Arc-VA) - Sarò molto breve, solo perché l'intervento del
Presidente Caveri ha portato un argomento nuovo rispetto alle cose
che ci siamo detti; me lo aspettavo che venisse fuori questo
argomento della Corte costituzionale.
Mi ha fatto sorridere un'espressione del collega Nicco, quando
ha parlato di "atteggiamento furioso", ogni tanto mi appassiono
alle cose, ma penso che vada anche bene, e magari dico le cose con
una certa veemenza, ma non avevo alcuna intenzione di essere
furioso.
Il Presidente Caveri - ricordo poi al Presidente Perron che alla
fine voglio fare una mozione d'ordine così evito di prendere due
volte la parola - ha detto una cosa che condivido e che voglio
riprendere e poi ha introdotto il discorso dell'eventuale conflitto
di competenze fra Consiglio regionale e Magistratura.
La cosa che condivido, che forse non abbiamo sufficientemente
sviluppato, è il giudizio su queste prerogative, che è positivo: si
tratta di prerogative sacrosante, quindi sono d'accordo quando lei
dice che queste prerogative sono l'applicazione dei principi di
Montesquieu. Quello a cui sono contrario è quando in riferimento a
queste prerogative si individuano delle procedure che ampliano
questi concetti, che tendono ad invadere le competenze di altri.
Noi dobbiamo fermarci alla Costituzione e allo Statuto speciale,
che vanno benissimo; a mio giudizio non c'era necessità di alcuna
applicazione. La norma già si applica, è precettiva, i giudici la
stanno già applicando in tutta Italia.
Discorso Corte costituzionale e conflitto di competenze: questo
è un argomento interessante. Però, Presidente, la legge non dice
questo, perché se ci fosse stata una normativa - non so quale - che
affrontasse il discorso della patologia del rapporto fra
Magistratura e Consiglio regionale, allora quel tipo di norma mi
avrebbe trovato d'accordo ad affrontare la patologia. La normativa
in discussione non riguarda solo quei casi, riguarda tutti i casi,
riguarda la fisiologia dei rapporti fra Magistratura e Consiglio
regionale ed è questa estensione che non mi convince, perché i
rapporti in cui ci fosse una situazione di conflitto o patologica
saranno 5 su 100, ma gli altri 95...
(interruzione del Presidente della Regione, fuori
microfono)
... affrontiamolo, sono d'accordo, ma con una normativa "ad
hoc", non con una normativa che generalizza e dà la possibilità a
tutti di utilizzare questa procedura... questa è la
contro-argomentazione a quanto ha detto il Presidente Caveri!
Voglio aggiungere una cosa. In tutti gli altri interventi che ho
sentito dai Consiglieri che si sono succeduti, trovo che ci sia
sempre un salto logico insuperabile, perché da un lato si dice:
"tanto questo parere non è vincolante e allora non ti devi troppo
preoccupare; ma dei due l'uno: o non è condizionante - e allora non
si capisce a cosa serve - oppure lo è e, se lo è, come credo, il
motivo è quello di esercitare delle pressioni, secondo me indebite,
nei confronti della Magistratura, ma questa è altra cosa rispetto
al problema che ha sollevato il Presidente Caveri, che andrebbe
affrontato, ma con una normativa "ad hoc".
La mozione d'ordine è la seguente: voglio chiedere al Presidente
come andranno avanti i lavori, perché ricordo che alle 14,30 è
convocata una commissione.
Presidente - Appena terminati gli interventi votiamo la proposta
di legge.
La parola al Consigliere Frassy.
Frassy (CdL) - Non ero intenzionato ad intervenire nel
dibattito, ma a seguito dell'illustrazione di certi ragionamenti
fatti dal Presidente Caveri e delle repliche fatte dal collega
Curtaz, ritengo di dover esprimere alcune considerazioni.
Devo in primo luogo ringraziare il collega Cesal, perché mi
consente di fare questo intervento a cuor leggero, nel senso che
forse avrei avuto un qualche imbarazzo ad intervenire in questo
argomento se l'iter legislativo non fosse stato rallentato al punto
tale da arrivare in aula, quando la nostra vicenda si era chiusa
positivamente e autonomamente; perciò quel rallentamento casuale
che c'è stato su questo disegno di legge, mi consente oggi di
essere sereno nell'affrontare la materia e nel portare una
testimonianza, che non è nota perché fa parte di quelle vicende
interne che non sono oggetto di dibattito politico o di
comunicazione ai mezzi di stampa. Quando ci fu l'avvio della
vicenda che ha riguardato me e il collega Tibaldi, ci eravamo resi
conto che ci trovavamo in una situazione che andava a ricadere
negli articoli 68 della Costituzione e 24 dello Statuto; di
conseguenza, abbiamo scritto una lettera al Presidente del
Consiglio nella quale dicevamo di ritenere di essere stati
ingiustificatamente attaccati nelle nostre funzioni e lo invitavamo
a tutelare la nostra azione politica istituzionale... a quella
lettera non abbiamo avuto, ad oggi, risposta! Perché ho voluto
citare questo fatto? Perché valutazioni... forse sì, di tipo
politico e di imbarazzo politico allora hanno fatto sì che nessuno
si attivasse; oggi il Presidente Perron avrà l'obbligo, in base a
questa legge, di attivare un percorso che porti a delle
conclusioni.
Il rischio che tu evidenzi, caro Curtaz, è un rischio che non
voglio considerare perché il rischio maggiore è quello che non
succeda nulla, nella nostra vicenda non è successo nulla...
(interruzione del Consigliere Curtaz, fuori
microfono)
... lascia perdere che siamo stati assolti, ne eravamo più che
convinti! Però questo tipo di norma dà attuazione a dei principi
costituzionali come sono anche i principi statutari; di
conseguenza, riteniamo che sia importante che si codifichi un
percorso ed è il motivo per il quale siamo convinti che questa
legge vada votata.
Président - La parole au rapporteur, le Conseiller Cesal.
Cesal (UV) - Vorrei replicare soprattutto al collega Curtaz, il
quale ha la capacità di sorprendermi molto spesso per quanto
riguarda le sue affermazioni, soprattutto quando ha un approccio
così ideologico alle problematiche, un approccio di tipo
pauperistico, francescano, sembra quasi che voglia mettersi il saio
e poi spara delle bordate comunque da cannone o da mortaio! Mi
riferisco soprattutto a quando parla di "superficialità", una
parola che mi ha colpito nella sua esposizione, tanto più che
proviene da un uomo di legge che ha una conoscenza molto superiore
alla mia rispetto alle problematiche di tipo giuridico! Devo dire
che la posizione del collega Curtaz mi ha sorpreso, perché ritengo
che sia uscito completamente dal "seminato"; non abbiamo voluto
mettere in atto delle iniziative di difesa corporativa, ma abbiamo
solo voluto definire le aree soggette al principio
dell'insindacabilità e definire una corretta procedura per dare
avvio a questa prerogativa di essere esercitata.
Il parere che esprimerà il Consiglio regionale in ordine a
questa materia, non sarà un parere definitivo, ma sarà sempre
sottoposto al vaglio della Magistratura, per arrivare al giudizio
finale della Corte costituzionale. Ritengo che il Consiglio in
questo modo potrà dare una valutazione di tipo politico ad
eventuali situazioni di questo genere, esprimerà una prima
valutazione; dopodiché sarà sempre la Magistratura ad
intervenire.
Rifiuto l'accusa di voler - con questa iniziativa - condizionare
la Magistratura e credo che l'esempio di Sbarbi non calzi! Quando
si parla di voler trasformare quest'aula in un'aula di tribunale,
si dimentica che spesso in quest'aula si vogliono istituire dei
tribunali quando si parla di commissioni di inchiesta e cose del
genere... non è questo il problema! Spesso si viene qui e si vuole
far svolgere a un organismo di tipo politico...
(proteste fortissime in aula)
... non ho interrotto nessuno. Ripeto: non si vogliono
assolutamente istituire dei tribunali e rifiuto l'accusa!
La pronuncia del Consiglio regionale tutela il Consigliere
regionale al momento in cui esercita le sue funzioni precipue: non
si tratta di una prerogativa personale, si tratta di una
prerogativa legata al ruolo svolto e alla funzione svolta; è una
funzione che è già in atto, prevista da una norma costituzionale,
prevista dall'articolo 24 dello Statuto regionale, e noi abbiamo
voluto solo darle gambe, così come hanno fatto molte altre Regioni
d'Italia, perché mi pare che ad oggi le Regioni che hanno
legiferato quasi sempre all'unanimità sono una decina, per cui non
riteniamo affatto di aver compiuto un attentato di lesa maestà al
concetto di Montesquieu circa le funzioni dei vari organismi
istituzionali!
Chiedo pertanto al Consiglio di votare la proposta di legge
tranquillamente, perché si tratta solo della definizione di una
procedura corretta per dare gambe ad una prerogativa del
Consigliere regionale.
Presidente - Se non vi sono altri interventi, si passa all'esame
dell'articolato.
Ricordo che votiamo sul nuovo testo predisposto dalla I
Commissione consiliare.
Pongo in votazione l'articolo 1:
Consiglieri presenti e votanti: 30
Favorevoli: 28
Contrari: 2
Il Consiglio approva.
Presidente - Pongo in votazione l'articolo 2:
Consiglieri presenti e votanti: 30
Favorevoli: 28
Contrari: 2
Il Consiglio approva.
Presidente - Pongo in votazione l'articolo 3:
Consiglieri presenti e votanti: 30
Favorevoli: 28
Contrari: 2
Il Consiglio approva.
Presidente - Pongo in votazione la proposta di legge nel suo
insieme:
Consiglieri presenti e votanti: 30
Favorevoli: 28
Contrari: 2
Il Consiglio approva.
Presidente - Con questo terminiamo i nostri lavori, il Consiglio
è riconvocato alle 15,30.
La seduta è tolta.
---
La séance se termine à 12 heures 52.
