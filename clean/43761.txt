Classificazione
TRASPORTI E VIABILITÀ
Strade di interesse regionale



Oggetto del Consiglio n. 939 del 7 ottobre 2021 - Resoconto
OGGETTO N. 939/XVI - Approvazione di mozione: "Impegno a
uniformare la segnaletica regionale relativa alla Via Francigena a
quella nazionale".
Bertin (Presidente) -
Passiamo al punto seguente, punto
n. 44 all'ordine del giorno. Per l'illustrazione della mozione, si
è prenotato il consigliere Ganis, ne ha facoltà.
Ganis (LEGA VDA) -
La Via Francigena, come già
evidenziato dal gruppo Lega nell'interpellanza n. 873 del 22
settembre 2021: "Interventi per il posizionamento di apposita
segnaletica lungo il percorso della Via Francigena", rappresenta
una grande infrastruttura culturale artistica attraversata da un
numero sempre più cospicuo di pellegrini attratti dalle
testimonianze storiche, artistiche e dalle bellezze dei luoghi e
paesaggi che attraversano. Nella discussione avevamo come gruppo
evidenziato delle criticità relative alla mancanza di segnaletica
in alcuni tratti evidenziati dal sottoscritto e alcune segnalazioni
di viandanti.
Il
vademecum
degli standard europei del percorso della
Via Francigena e l'abaco della segnaletica lunga la Via Francigena
in Italia che ho consultato hanno come finalità quella di stabilire
gli standard qualitativi, comuni e condivisi, essenziali per
garantire la sicurezza e la fruibilità dell'itinerario fornendo le
linee guida per la progettazione e realizzazione del percorso, la
manutenzione e la posa della segnaletica.
In merito a queste considerazioni, sarebbe opportuno valutare
una collaborazione più lungimirante tra la Regione e l'Associazione
europea delle Vie Francigene al fine di poter valorizzare al meglio
le molteplici opportunità che la summenzionata Via potrebbe offrire
al turismo locale. Infatti questo
vademecum
ricorda
l'importanza alle Regioni di mantenere il percorso facilmente
percorribile e di garantire la giusta manutenzione della
segnaletica su tutto il tratto valdostano già ampiamente discussa
nell'interpellanza. Veniamo allo scopo di questa mozione: quello di
valorizzare e preservare il tratto della Via Francigena
promuovendone la fruibilità regolare uniformando la segnaletica
valdostana a quella nazionale in modo da evitare un groviglio di
segnavia e cartelli direzionali che possano disorientare il
pellegrino.
Detto questo, vorrei evidenziare che la segnaletica lungo il
percorso della Valle d'Aosta è caratterizzata da un cartello
metallico unidirezionale di colore giallo recante il segnavia 103 e
all'interno di un rettangolo reca il logo del pellegrino facilmente
confondibile con i cartelli della segnaletica, sentieristica in
vigore. Sono piccoli accorgimenti ma utili a indicare al meglio il
percorso lungo il tratto valdostano. Invitiamo quindi l'Assessore
competente a prendere atto delle suddette considerazioni affinché,
migliorando notevolmente il tratto della Via francigena,
camminatori, visitatori e tutte le attività che gravitano attorno
alla Via Francigena possano trarre dei vantaggi. In merito a queste
osservazioni il Consiglio regionale intende impegnare
l'Amministrazione regionale a uniformare la segnaletica relativa al
tratto di Via Francigena che transita nel territorio regionale al
fine di renderla omogenea a quella nazionale e quindi riconoscibile
a tutti i fruitori.
Presidente -
Apriamo la discussione generale. Si è
prenotato l'assessore Sapinet a cui passo la parola.
Sapinet (UV) -
Rispondo io visto che l'argomento è un po'
a metà tra il mio Assessorato e l'Assessorato del collega
Guichardaz, con il quale ci siamo confrontati, e ringrazio anche il
collega Jordan che ha messo a disposizione anche un po' delle sue
conoscenze accumulate in tanti anni di Amministrazione comunale nel
Comune di: Saint-Rhémy-en-Bosses, che è il primo che accoglie i
pellegrini all'arrivo in Italia. Un'attenzione quindi posta sulla
Via Francigena che, come abbiamo già parlato altre volte, a
differenza - lo ripeto ancora - del Cammino Balteo e dell'Alta Via,
dove c'è una regia del mio Assessorato, è ancora in capo ai Comuni
- come il resto della sentieristica -, con i quali ovviamente
l'Amministrazione regionale collabora.
Abbiamo fatto anche un po' di storia: il tratto dell'itinerario
coincide appunto con l'itinerario n. 103, come tale era stato
contrassegnato e iscritto con un quadrato con bordo nero su sfondo
giallo; non è presente il colore verde come forse erroneamente
viene affermato, quindi giallo con bordo nero. Su tutti i cartelli
è inoltre presente un'aletta esterna di dimensioni 10 x 10
centimetri che riporta il logo ufficiale della Via Francigena:
quello del viandante che caratterizza in maniera omogenea tutto il
sentiero anche al di fuori dei confini regionali. In Valle d'Aosta
è stato fatto un grande lavoro - e da fruitore della sentieristica
dico anche un lavoro ottimo - di uniformare tutta la segnaletica
con il colore giallo, come definito dalla delibera di Giunta
regionale n. 4541/1990 e poi da altre ancora successive: la n.
1695/1997 e la n. 2164/2003 ai sensi della legge regionale n.
16/1986 poi abrogata dalla legge n. 21/1993. Mentre i segni bianchi
e rossi che solitamente caratterizzano la Via Francigena nella
nostra regione indicano da sempre i confini delle particelle
forestali, quindi all'epoca fu scelto consapevolmente di non
utilizzare questi colori per segnalare i sentieri in quanto il
bianco e il rosso, fin dagli anni Sessanta-Settanta, sono usati
nell'assestamento forestale per contrassegnare sul terreno i
confini tra proprietà forestali pubbliche e private o tra proprietà
forestali di Comuni diversi. Tali limiti si sviluppano
frequentemente lungo canaloni e torrenti che presentano comunque
pericoli considerevoli. Per tale motivo è assolutamente necessario
che la segnaletica dei sentieri non si confonda con la
delimitazione delle foreste pubbliche e continua a essere
utilizzata l'attuale colorazione.
La modifica delle caratteristiche della segnaletica
comporterebbe inoltre oneri rilevanti e comunque non totalmente
giustificabili. Tale situazione è peraltro ben evidenziata nella
pagina del turismo sul sito
Internet
della Regione dedicata
al
trekking
, come riportato nel riquadro sottostante. Prendo
comunque atto, come già in altre iniziative, di alcune criticità
legate alla necessità di andare a migliorare e aumentare la
segnaletica in quei tratti; ne abbiamo già parlato, tra l'altro,
con i Comuni di Issogne, Champdepraz e Verrès in seguito anche a
una vostra iniziativa, è in atto un dialogo e un confronto per
andare a definire meglio l'itinerario pedonale dall'altro
alternativo ciclabile.
La proposta quindi è quella che si prende atto e c'è questa
volontà di andare a migliorare la situazione invece che uniformare,
perché in questo momento sarebbe, come illustrato, assai difficile;
la proposta è di andare a sostituire quella parte dove parliamo di
uniformare con "a porre in atto le azioni utili per migliorare, in
collaborazione con i soggetti interessati, quindi Enti locali e
tutti, la segnaletica relativa al tratto di Via Francigena che
transita nel territorio regionale al fine di renderla omogenea a
quello nazionale". Di fatto quindi andremmo a lavorare insieme ai
Comuni per migliorare la segnaletica in quel tratto.
Presidente -
Ha chiesto la parola il consigliere Ganis,
ne ha facoltà.
Ganis (LEGA VDA) -
Noi accettiamo le modifiche a
dimostrazione che una fattiva collaborazione può portare al
raggiungimento degli obiettivi.
Presidente -
Si è prenotata la consigliera Spelgatti, ha
facoltà di parlare.
Spelgatti (LEGA VDA) -
Vede, Assessore, sì, accettiamo le
modifiche soprattutto perché qualsiasi piccolo passo avanti si può
fare è ben accetto, piuttosto che niente è meglio piuttosto, però,
vede, c'è un problema sempre sul discorso della Via Francigena e le
parlo con cognizione di causa perché sono una dei tanti, tanti
soggetti che ci sono in Europa che fanno le proprie ferie
sostanzialmente sempre zaino in spalla nei vari Cammini in tutta
Europa. Le faccio solo un esempio per fare un confronto già tra la
Via Francigena, che è meravigliosa, e il Cammino di Santiago De
Compostela, ho fatto una delle Vie, gli 800 chilometri del Cammino,
e ci sono intere regioni intorno al Cammino che vivono solo ed
esclusivamente sulla base di questo turismo perché ce n'è tanto di
turismo di questo tipo. L'organizzazione che c'è è incredibile ma
soprattutto quello che le dico è che non ci sono mai per 800
chilometri... e questo vale per tutte le varie tratte perché ci
sono tanti Cammini che portano a Santiago, io sto parlando di
quella più tradizionale che parte da Saint-Jean-Pied-de-Port... e
non capita una sola volta in 800 chilometri che uno possa per
qualche motivo perdere in qualsiasi momento la strada. Sulla Via
Francigena - l'ho fatta tutta, l'ho fatta però in bici da Aosta a
Roma - in alcuni tratti, già solo parlo dalla Valle d'Aosta a Roma,
qualche problema lo si incontra. Siamo quindi ancora indietro
rispetto al Cammino di Santiago, anche se non avremmo niente da
invidiare come bellezza del territorio e tutto quanto, però questo
che cosa significa? Partiamo dal presupposto che la Valle d'Aosta è
solo un tratto ma il Cammino... sappiamo che la Via Francigena
arriva dal nord Europa. Il camminatore che attraversa le varie
Nazioni - e chiaramente poi all'interno delle Nazioni le varie
Regioni e tutto quanto - è sul Cammino, sul Cammino non è che sta
dicendo: "bene, adesso entro in Valle d'Aosta, ah, aspetta, qui
però...". Già ci sono dei punti in cui ci si perde e già è un
problema, ma per di più non è che, quando parte da lassù e
attraversa tutte le varie Nazioni, pensa a quali regioni sta
attraversando delle varie Nazioni, di come possa cambiare la
segnaletica nelle varie regioni perché ogni Regione è autonoma,
quindi questo è un problema, così come le dico anche qual è un
altro problema, che lo spirito con cui si affronta questo tipo di
Cammini... chi ama viaggiare per l'Europa con lo zaino in spalla,
che sia appunto in bicicletta o a piedi... il Cammino di Santiago
l'ho fatto invece a piedi, di solito preferisco comunque tutti i
Cammini a piedi ma è molto bello in bicicletta... lo spirito poi è
quello sostanzialmente di uscire dal mondo, quindi anche tutto
l'aspetto del vivere più allo stato brado, che possa essere in
tenda, che possa essere negli ostelli e quant'altro serve anche
tutta un'organizzazione che al di fuori della Valle d'Aosta c'è, in
Valle d'Aosta non c'è, tanto che già quando ero in Consiglio
comunale e tutto quanto, ho sempre cercato di portare avanti le
battaglie perché - e l'assessore Marzi penso se lo ricorderà - ci
fosse un ostello ad Aosta, siamo l'unico posto... io ho fatto tutta
la Francigena da Aosta a Roma, ci sono ovunque gli ostelli e tutto
quanto perché è una questione di spirito, poi uno può decidere,
come faccio io anche tante volte, di dire: "vado in albergo" ma è
diverso l'approccio, quando uno è più stanco e tutto quanto, magari
ha voglia dell'albergo, sennò è bello vivere proprio quel tipo di
spirito. Ad Aosta non c'è, è l'unico posto dove sostanzialmente non
c'è un ostello e questo è grave nell'aspetto proprio turistico e di
mentalità legata a questo.
Teniamo presente che se noi lanciassimo di più e puntassimo di
più su tutto questo turismo, porteremmo comunque qui in Valle
d'Aosta molta gente, anche perché il tratto nostro è comunque
meraviglioso, poi è tutto meraviglioso, perché poi, quando uno lo
fa e lo vive, si accorge di vedere anche parti dell'Italia che
pensa magari di conoscere e si accorge di non conoscere
assolutamente niente, perché, quando vivi attraverso il Cammino e
già solo ti fai i tratti della Francigena magari appunto a piedi,
ti accorgi anche di angoli e di scorci anche qui in Valle d'Aosta
che non avresti fatto normalmente e che non sei abituato a vedere
ed è un bellissimo modo di visitare. Le dico pertanto che un
piccolo passo avanti è che sicuramente si faccia tutto quello che
si deve fare, però, ripeto, è sbagliato proprio l'approccio, quindi
prima o poi questa cosa dovrebbe essere affrontata soprattutto per
cercare di attirare sempre di più anche un certo tipo di turismo e
poi perché è sbagliata proprio la filosofia che c'è dietro tutto
questo, quindi intanto portiamo a casa questo risultato.
Presidente -
Aspettiamo solo che arrivino le modifiche di
emendamento alla mozione e poi mettiamo in votazione la mozione
come emendata. Possiamo mettere in votazione la mozione. La
votazione è aperta. La votazione è chiusa.
Presenti, votanti e favorevoli: 34
La mozione è approvata all'unanimità.
Si è prenotato il consigliere Restano.
Restano (VdA Unie) -
Chiedo la possibilità di fare una
breve sospensione per una riunione di maggioranza.
Presidente -
La sospensione è accordata.
La seduta è sospesa dalle ore 15:52 alle ore 16:25.
