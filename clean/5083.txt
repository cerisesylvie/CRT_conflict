Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 662 del 27 giugno 1984 - Resoconto
OGGETTO N. 662/VIII - ANNULLAMENTO DI UNA DELIBERAZIONE DELLA
GIUNTA PER L'EFFETTUAZIONE DI UNO STUDIO PER LA DATAZIONE DEI LEGNI
ANTICHI (Interpellanza).
PRESIDENTE:
Do lettura dell'interpellanza presentata dai
Consiglieri Mafrica e Millet:
INTERPELLANZA
VERIFICATO
che nell'elenco delle deliberazioni
annullate dalla Commissione di Coordinamento, trasmesso ai
Capigruppo nel mese di giugno, compare l'annullamento della
deliberazione n. 2502 del 27 aprile 1984, concernente:
"Incarico della Società TECNOFOREST di uno studio di
fattibilità sull'applicazione del metodo dendrocronologico per la
datazione dei legni antichi".
I sottoscritti Consiglieri regionali
INTERPELLANO
Il Presidente della Giunta regionale per conoscere le
motivazioni dell'annullamento della delibera in oggetto.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Abbiamo incominciato a ricevere
l'elenco delle deliberazioni di Giunta annullate dalla Commissione
di Coordinamento e per verificare i rapporti tra Giunta e
Commissione abbiamo scritto questa interpellanza, per conoscere per
tempo i motivi dell'annullamento delle delibere e per verificare
quindi il comportamento della Giunta regionale. In questo caso si
tratta di un incarico dato alla Società TECNOFOREST, e ci
piacerebbe sapere, se possibile, da chi è costituita la società.
Vorremmo sapere il tipo di incarico conferito con quali finalità ed
infine le osservazioni fatte dalla Commissione di Coordinamento che
hanno portato all'annullamento della delibera.
PRESIDENTE:
Ha chiesto la parola l'Assessore al Turismo,
Urbanistica e Beni Culturali Borbey; ne ha facoltà.
BORBEY (D.C.):
L'annullamento della delibera è dovuto
alla mancanza di fondi sul capitolo. Non posso rispondere alla
richiesta del Consigliere Mafrica per quanto riguarda le persone
che costituiscono la Società, perchè è una società che ha già
collaborato con l'Amministrazione regionale per alcune consulenze e
francamente non so neppure di dove sia, ma è conosciuta dai tecnici
e dall'Assessorato, dall'Architetto Prola, dalla Dottoressa
Montanari e dalla Dottoressa Mollo. L'incarico era stato dato per
fare delle perizie su determinati pezzi di valore, di proprietà
dell'Amministrazione regionale e di proprietà di determinate
Parrocchie, in modo particolare su statue e oggetti sacri.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Mi stupisce che la Giunta abbia
deliberato e che la Commissione di Coordinamento abbia annullato
per mancanza di fondi, quando abbiamo un grande avanzo di
amministrazione. Invito la Giunta a considerare le cose nei tempi
dovuti e a prestare la dovuta attenzione alla parte finanziaria
delle deliberazioni.
