Classificazione
INFORMAZIONE
ISTRUZIONE PUBBLICA
Personale docente e non docente



Oggetto del Consiglio n. 3218 del 7 febbraio 2024 - Resoconto
OGGETTO N. 3218/XVI - Interpellanza: "Intendimenti in merito
alle dichiarazioni di un docente valdostano pubblicate sui
social".
Bertin (Presidente) -
Punto n. 27. Consigliera Erika
Guichardaz, a lei la parola.
Guichardaz E. (PCP) -
Sono numerose le notizie che si
sono susseguite sulla stampa locale e nazionale rispetto al post
pubblicato dal docente valdostano il 22 dicembre scorso che, fra le
altre cose, riportava la volontà di dare fuoco agli studenti
maleducati, di augurare loro una broncopolmonite fulminante e di
apostrofarli come "Teste di...".
Dichiarazioni e minacce gravi del docente che, dopo l'intervento
del dirigente, ha inoltrato un messaggio di scuse che, di fatto, ha
confermato che fosse l'autore del post, ma, anziché evidenziare le
cose scritte all'interno di quel post, ha dichiarato semplicemente
di aver ceduto all'emotività e al nervosismo di un particolare
momento, un po' caotico, di gestione della classe.
Insomma, in queste parole c'è addirittura un subdolo attacco
alla sensibilità, e tutto questo parlando di un messaggio scritto,
quando ben sappiamo che la scrittura presuppone un filtro, una
selezione.
È incredibile che l'aggressività che caratterizza i tempi
moderni arrivi in questo caso da persone di potere che forse non
hanno la consapevolezza del proprio ruolo.
Spesso in quest'aula abbiamo parlato di alunni che sono stati
sospesi o di altre vicende, credo che anche in questo caso si debba
comunque non far finta di nulla e non minimizzare solo perché non
si tratta di un alunno ma di un docente.
Per evitare quindi che la vicenda finisse nel dimenticatoio o
che si minimizzasse l'accaduto, abbiamo presentato subito
un'interrogazione a risposta immediata in cui lei aveva risposto
dicendo comunque che la Sovraintendente si stava interessando al
tema, che anche il dirigente scolastico stava vedendo per avviare
l'indagine istruttoria, ma, dopo quella risposta alla nostra
interrogazione a risposta immediata, non si è più saputo nulla.
Giustamente lei nella replica aveva parlato dell'articolo 55 del
decreto legislativo 165 e dell'articolo 93 del contratto collettivo
nazionale, che definiscono bene le tempistiche per i procedimenti
disciplinari.
Quello che noi adesso vogliamo sapere è "Se il dirigente
scolastico ha previsto e ha segnalato all'UPD" - quindi all'ufficio
dei provvedimenti disciplinari -"Fatti da contestare", "Se la
Sovraintendenza ha attivato una visita ispettiva" - che sappiamo
essere un'altra opportunità che c'è in capo alla Sovraintendenza -
"Per valutare quanto accaduto" e "Se è intenzione
dell'Amministrazione regionale dare una risposta celere a quanto
accaduto".
Presidente -
La parola all'assessore Jean-Pierre
Guichardaz.
Guichardaz J. (FP-PD) -
Per confortare tutti coloro che
ci ascoltano, la vicenda non cade nel buio e non sarebbe stata
minimizzata neanche se voi non aveste presentato l'interrogazione,
perché, come tutte le vicende che presuppongono dei procedimenti
susseguenti, i procedimenti sono stati adottati secondo le
normative di legge, secondo i tempi prestabiliti e secondo le
garanzie che le parti hanno, sia ai sensi delle citate
disposizioni, quindi dell'articolo 55, sia ai sensi del contratto;
si è rispettato quindi il contratto per quanto riguarda i
provvedimenti disciplinari sulla base delle informazioni ritenute
necessarie da parte del dirigente.
Lei chiede "Se è intenzione dell'Amministrazione dare una
risposta celere a quanto accaduto". I tempi sono stabiliti dal
contratto e sono stabiliti dalle norme, quindi è evidente che non
possono essere compressi, a garanzia sicuramente anche degli
interessati, perché in questo caso l'interessato è colui che
presumibilmente o comunque qualcuno ritiene abbia effettuato un
illecito disciplinare, poi lo deciderà l'organismo che lo dovrà
decidere nei tempi dovuti.
Adesso io non so se lei abbia fatto un'esperienza sindacale,
esiste anche un passaggio con le organizzazioni sindacali qualora
la persona in qualche modo ritenga di doversi appoggiare alle
organizzazioni sindacali, o direttamente a un legale, c'è tutto un
iter che è prestabilito in maniera molto chiara e la questione deve
essere - se ben ricordo - chiusa entro 120 giorni dall'inizio
dell'addebito; solo per garantire, senza entrare nel merito e nello
specifico, perché non credo sia questo il luogo per dire a che
punto sia o se è stato fatto.
Quello che mi è stato garantito è che il dirigente ha fatto
tutti i passaggi del caso.
Per quanto riguarda la domanda 2, allo stato attuale, a seguito
di un confronto con il dirigente scolastico, credo da parte anche
della Sovraintendenza, non si è reputato necessario procedere con
una visita ispettiva, tra l'altro le stesse vanno concordate a
livello tecnico proprio tra il dirigente scolastico coinvolto e la
Sovraintendenza degli studi, quindi credo che al momento, anche in
attesa tra l'altro dell'esito del procedimento disciplinare, quindi
delle conseguenze, si rimanga in attesa.
Presidente -
Per la replica, consigliera Erika
Guichardaz.
Guichardaz E. (PCP) -
Naturalmente i tempi li conosco, mi
è anche capitato nel mio passato di dover in qualche modo seguire
delle pratiche di questo tipo, però i tempi di cui lei diceva sono
dei tempi massimi, i 120 giorni, a volte si può arrivare a una
soluzione anche prima, soprattutto in un caso come questo, dove
sembra che il docente abbia compreso e abbia addirittura fatto in
qualche modo ammenda di quanto aveva scritto pubblicamente. Forse i
tempi potevano essere diversi, ma naturalmente aspetteremo.
Quello che un po' ci muove in questo senso sono anche le
dichiarazioni del dirigente che dice "Adesso non si crei un
mostro".
Credo che nessuno di noi voglia creare un mostro, ma,
naturalmente, dall'altra parte, come non si devono minimizzare gli
atteggiamenti dei ragazzi nei confronti dei docenti, la stessa
cosa... anzi, a maggior ragione non si possono minimizzare gli
atteggiamenti portati avanti da chi ha un ruolo educativo.
Sotto questo punto di vista sicuramente l'Amministrazione
potrebbe in qualche modo essere un po' più efficace attraverso le
alleanze tra gli insegnanti, i genitori e gli alunni, cercando di
costruire un rapporto positivo che si può costruire solo con il
rispetto reciproco e solo con la mutua comprensione.
Sotto questo punto di vista credo che forse ci vorrebbe un
pensiero critico anche da parte di chi debba gestire questo
dossier, evitando magari il rancore verso i giovani che ho
ritrovato in tantissimi commenti e frasi di questi giorni a seguito
della vicenda, perché mi sembra che proprio i ragazzi si siano
comportati in maniera seria e matura affidandosi al dirigente
scolastico.
Quindi aspetteremo i 120 giorni e poi torneremo su questa
vicenda.
