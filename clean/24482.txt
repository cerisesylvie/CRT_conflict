Classificazione
CACCIA E PESCA



Oggetto del Consiglio n. 3398 del 20 marzo 2008 - Resoconto
OGGETTO N. 3398/XII - Approvazione ai sensi dell'articolo 5
della legge regionale 27 agosto 1994, n. 64, del Piano regionale
faunistico venatorio per il quinquennio 2008/2012.
Il Consiglio
Visto l'articolo 5 ("Piano regionale faunistico-venatorio")
della legge regionale 27 agosto 1994, n. 64, "Norme per la tutela e
la gestione della fauna selvatica e per la disciplina dell'attività
venatoria" e successive modificazioni, che dispone la realizzazione
del Piano regionale faunistico-venatorio quale strumento per
assicurare il perseguimento degli obiettivi atti al conseguimento
della densità ottimale in relazione al territorio di tutte le
specie di mammiferi e uccelli viventi stabilmente o
temporaneamente, in stato di naturale libertà, nel territorio
regionale;
Evidenziato che il Piano regionale faunistico-venatorio è
approvato dal Consiglio regionale, ha durata quinquennale e può
essere aggiornato nel periodo di validità;
Vista la deliberazione del Consiglio regionale n. 1497/XI del
27 luglio 2000, con la quale è stato approvato il Piano regionale
faunistico-venatorio per il quinquennio 2001/2006;
Rilevato che occorre provvedere all'approvazione del Piano
regionale faunistico-venatorio per il prossimo quinquennio;
Richiamata la deliberazione della Giunta regionale n. 1576
del 23 maggio 2005 con la quale è stato affidato, ai sensi della
l.r. 18/1998, alla società I.P.L.A. (Istituto per le Piante da
Legno e l'Ambiente), di Torino, l'incarico per la revisione del
Piano regionale faunistico-venatorio, ai fini dell'approvazione del
documento per il prossimo periodo di validità;
Evidenziato che il suddetto incarico è consistito nella
predisposizione di un documento tecnico orientativo propedeutico
all'elaborazione della bozza del nuovo Piano regionale
faunistico-venatorio da sottoporre all'attenzione della Giunta
regionale ai fini del successivo inoltro al Consiglio regionale per
l'approvazione definitiva;
Richiamata la deliberazione della Giunta regionale n. 4710
del 30 dicembre 2005 con la quale, considerata la rilevanza dei
temi trattati, si è ritenuto opportuno promuovere la partecipazione
di tutte le componenti interessate alla revisione del Piano
regionale faunistico-venatorio attraverso l'istituzione di
un'apposita Commissione tecnico-amministrativa che analizzasse i
contenuti del documento tecnico orientativo predisposto dall'IPLA
e, attraverso le eventuali osservazioni, elaborasse la bozza del
nuovo Piano regionale faunistico-venatorio da sottoporre
all'attenzione della Giunta regionale per il suo successivo inoltro
per l'approvazione definitiva al Consiglio regionale, previa
favorevole valutazione d'incidenza per gli aspetti di gestione
faunistica collegati agli obiettivi di conservazione dei siti di
Natura 2000 e l'acquisizione dei pareri della Consulta faunistica
regionale, del Comitato regionale per la gestione venatoria e
dell'Istituto nazionale per la fauna selvatica;
Evidenziato che con la suddetta deliberazione si è stabilito
altresì che, sino all'approvazione da parte del Consiglio regionale
del nuovo Piano regionale faunistico-venatorio, la gestione della
fauna selvatica e l'organizzazione del mondo venatorio sono
improntate sulla base del Piano regionale faunistico-venatorio
2001/2006, approvato con deliberazione del Consiglio regionale n.
1497/XI del 27 luglio 2000;
Evidenziato che la Commissione ha provveduto ad esaminare il
documento tecnico redatto dall'IPLA, fornendo numerosi contributi e
rilevando la necessità di integrare e approfondire diversi
aspetti;
Reso noto che, sulla base del lavoro svolto dalla
Commissione, la Direzione flora, fauna, caccia e pesca, struttura
regionale competente in materia di fauna selvatica, ha provveduto a
predisporre la bozza del nuovo Piano regionale
faunistico-venatorio;
Evidenziato che la suddetta bozza è stata sottoposta al mondo
venatorio e che lo stesso, tramite i propri rappresentanti, ha
espresso le proprie osservazioni;
Reso noto che la bozza del nuovo Piano regionale
faunistico-venatorio, rielaborata dalla Direzione competente alla
luce delle osservazioni del mondo venatorio, è stata sottoposta
all'esame della Consulta faunistica regionale, organo consultivo e
propositivo in materia faunistica, composta dai rappresentanti di
tutte le strutture e le componenti interessate alle problematiche
legate alla gestione della fauna selvatica;
Atteso che, nella riunione della Consulta faunistica
regionale del 27 novembre 2007, è stata evidenziata, da parte delle
strutture regionali competenti, l'entrata in vigore (31 luglio
2007) delle norme della parte seconda del decreto legislativo 3
aprile 2006, n. 152, "Norme in materia ambientale", a seguito delle
quali il Piano regionale faunistico-venatorio, ai fini della sua
approvazione, doveva essere sottoposto a valutazione ambientale
strategica (VAS);
Evidenziato, altresì, che, nella stessa riunione, il
rappresentante del Comitato per la gestione venatoria rilevava che
il capitolo 5 ed i primi quattro paragrafi del capitolo 6 della
bozza del nuovo Piano prevedevano una nuova suddivisione
territoriale ed una nuova organizzazione faunistico-venatoria che
non potevano essere attuate in quanto necessitavano di una
revisione dell'attuale contesto normativo regionale di
riferimento;
Evidenziato che il Piano regionale faunistico-venatorio, ai
sensi dell'articolo 5 della legge regionale 27 agosto 1994, n. 64,
disciplina:
a) il regime di tutela della fauna selvatica;
b) le attività tese alla conoscenza delle risorse naturali e
della consistenza faunistica, anche con la previsione di modalità
omogenee di rilevazione e di censimento;
c) i criteri per l'individuazione dei territori da destinare
alla costituzione delle oasi di protezione, delle zone di
ripopolamento e cattura, delle zone per l'addestramento,
l'allenamento e le gare dei cani da caccia, delle aziende
faunistico-venatorie, delle aziende agrituristico-venatorie, dei
centri di riproduzione della fauna selvatica allo stato naturale e
quelli per l'eventuale revoca ai sensi dell'articolo 7, comma
9;
d) gli impegni finanziari per la realizzazione degli
obbiettivi e delle finalità previsti dalla stessa legge;
e) gli indici di densità venatoria;
f) le percentuali del territorio agro-silvo-pastorale
destinato a protezione della fauna selvatica secondo i criteri di
cui all'articolo 10 della l. 157/1992;
g) i criteri per la distribuzione dei cacciatori nei
comprensori alpini di caccia, nonché quelli per l'ammissione dei
cacciatori non residenti nella regione;
h) i criteri per l'istituzione dei comprensori alpini di
caccia e per il loro funzionamento;
i) i criteri per l'introduzione di fauna selvatica a scopo di
ripopolamento e reintroduzione,
ed è corredato da:
a) cartografie del territorio regionale indicanti le
emergenze naturalistiche e le utilizzazioni territoriali aventi
stretta connessione con la gestione faunistico-venatoria;
b) programmi di protezione della fauna selvatica autoctona di
cui sia accertata una diminuzione della popolazione sul territorio
regionale;
c) programma di conservazione e ripristino delle zone umide
per la tutela dell'avifauna selvatica migratoria;
d) carte delle potenzialità e delle vocazioni
faunistiche;
Dato atto che, alla luce delle osservazioni della Consulta
faunistica regionale, la Direzione flora, fauna, caccia e pesca ha
provveduto a predisporre una nuova bozza del Piano regionale
faunistico-venatorio, comprensiva dei relativi allegati;
Richiamato il decreto legislativo 3 aprile 2006, n. 152,
"Norme in materia ambientale", la cui parte seconda dispone che i
piani ed i programmi che possono avere effetti significativi
sull'ambiente sono soggetti a valutazione ambientale strategica
(VAS) e definisce le modalità di riferimento per l'applicazione
della stessa;
Preso atto, pertanto, che il Piano regionale
faunistico-venatorio ricade tra gli strumenti di pianificazione
che, ai sensi del sopra citato decreto legislativo, devono essere
sottoposti a procedura di valutazione ambientale
strategica;
Evidenziato che per l'applicazione della valutazione
ambientale strategica, preso atto dell'assenza di una normativa
regionale specifica sull'argomento, alla luce dell'entrata in
vigore della parte seconda del d.lgs. 152/2006, occorre fare
riferimento alle norme in essa contenute;
Preso atto che il Piano regionale faunistico-venatorio, non
avendo ricadute ambientali su altre Regioni o altri Stati, in
quanto mirato al mantenimento delle popolazioni faunistiche
esistenti sul territorio regionale, rientra tra i documenti
sottoposti alla procedura di valutazione ambientale strategica in
sede regionale;
Richiamata la deliberazione della Giunta regionale n. 3584
del 7 dicembre 2007 con la quale è stata adottata la suddetta bozza
del nuovo Piano regionale faunistico-venatorio, ai fini della sua
sottoposizione a procedura di valutazione ambientale strategica per
l'acquisizione del giudizio di compatibilità ambientale ai sensi
del d.lgs. 152/2006 nonché della sua trasmissione all'Istituto
nazionale per la fauna selvatica, al Comitato regionale per la
gestione venatoria ed alla Consulta faunistica regionale per
l'acquisizione dei pareri previsti dalla l.r. 64/1994, il tutto al
fine della predisposizione del documento definitivo, da sottoporre
all'esame della Giunta, per la successiva approvazione da parte del
Consiglio regionale;
Evidenziato che con la suddetta deliberazione sono state
individuate:
·
quale autorità proponente: la Direzione flora, fauna,
caccia e pesca;
·
quale autorità competente al rilascio del giudizio di
compatibilità ambientale: il Servizio valutazione impatto
ambientale;
·
quali altre autorità che, per le loro specifiche competenze
ambientali, possono essere interessate agli effetti sull'ambiente
dovuti all'applicazione del Piano stesso:
- la Direzione ambiente;
- il Servizio aree protette;
- il Comandante del Corpo forestale della Valle
d'Aosta;
- il Comitato regionale per la gestione venatoria;
- l'Istituto nazionale della fauna selvatica;
- la Consulta faunistica regionale;
Preso atto che, in qualità di autorità proponente, la
Direzione flora, fauna, caccia e pesca ha attivato correttamente la
procedura di VAS del Piano regionale faunistico venatorio (PRFV),
secondo quanto disposto dal d.lgs. 152/2006, avendo provveduto
a:
·
concordare i contenuti del rapporto ambientale, come
previsto dall'articolo 9 del d.lgs. 152/2006, con le autorità di
cui ai punti precedenti;
·
redigere e trasmettere il rapporto ambientale alle medesime
autorità per l'espressione del loro parere;
·
attivare la fase di consultazione (come previsto
dall'articolo 10 del d.lgs. 152/2006) mediante pubblicazione di
specifico avviso su un giornale a diffusione regionale e nazionale
in data 15 dicembre 2007;
·
mettere a disposizione del pubblico interessato i contenuti
del rapporto ambientale, al fine di garantire la maggiore
trasparenza possibile, mediante deposito presso i competenti uffici
regionali ed inserimento sul sito web regionale, per 45 giorni, dal
15 dicembre 2007 al 28 gennaio 2008;
Preso atto che nel corso della fase di pubblicazione e
accesso al pubblico sono pervenute, in data 18 gennaio 2008, le
osservazioni delle Associazioni ambientaliste, corredate da alcune
osservazioni puntuali redatte da Legambiente e dal WWF, che
richiedono diverse precisazioni;
Preso atto che sono stati emessi, da parte delle autorità
che, per le loro specifiche competenze ambientali, possono essere
interessate agli effetti sull'ambiente dovuti all'applicazione del
piano oggetto d'esame, i seguenti pareri:
·
parere favorevole da parte della Direzione Ambiente (prot.
645/DTA del 10 gennaio 2008);
·
parere favorevole da parte del Comitato regionale per la
gestione venatoria (verbale di deliberazione n. 3/2008 dell'11
gennaio 2008) che esprime alcune osservazioni e proposte
gestionali;
·
parere favorevole da parte dell'Istituto Nazionale per la
Fauna Selvatica (prot. 286/T-A 66 del 16 gennaio 2008) che fornisce
una serie di considerazioni tecniche;
·
parere favorevole da parte del Servizio aree protette
(prot. 2396/RN del 25 gennaio 2008) che richiede tuttavia di
rivedere l'allegato 4 al PRFV;
·
parere favorevole da parte del Corpo Forestale della Valle
d'Aosta (prot. 2406/RN del 28 gennaio 2008,) i cui contenuti sono
stati anticipati per posta elettronica in data 25 gennaio 2008, che
suggerisce alcune modifiche puntuali per garantire una migliore
chiarezza di alcuni aspetti del PRFV;
·
parere favorevole da parte della Consulta faunistica
regionale (verbale n. 1/2008, in data 25 gennaio 2008) che affronta
in dettaglio tutti i pareri e le osservazioni pervenute,
individuando quelle pertinenti e da accogliere e quelle ritenute
non condivisibili, con le relative controdeduzioni;
Evidenziato che, in conformità con quanto previsto
dall'articolo 12, comma 2, del citato d.lgs. 152/2006, il Servizio
valutazione impatto ambientale, con nota prot. n. 2228/VIA in data
31 gennaio 2008, dopo aver esaminato i pareri pervenuti nonché le
osservazioni presentate dal pubblico, e verificato che la procedura
adottata risulta essere conforme a quanto previsto dal vigente
d.lgs. 152/2006, ha emesso giudizio favorevole di compatibilità
ambientale della bozza del Piano regionale faunistico-venatorio,
ritenendo che la stessa sia stata redatta conformemente a quanto
previsto dalla l.r. n. 64/1994 e che sia conforme allo scopo
indicato all'articolo 5 della stessa che recita "...il piano
regionale assicura il perseguimento degli obiettivi atti al
conseguimento della densità ottimale in relazione al territorio di
tutte le specie di mammiferi e uccelli viventi stabilmente o
temporaneamente, in stato di naturale libertà, nel territorio
regionale", garantendo così il controllo e la gestione della fauna
selvatica, in modo da consentire il corretto equilibrio ecologico,
e quindi garantire la salvaguardia di questo comparto
ambientale;
Precisato che, unitamente all'espressione di giudizio
favorevole, il Servizio valutazione impatto ambientale evidenzia le
seguenti osservazioni, modifiche ed integrazioni, con invito a
tenere conto delle stesse per la stesura del documento
definitivo:
·
in merito alle osservazioni presentate, si rileva che molte
delle stesse sono state oggetto di valutazione collegiale da parte
della Consulta faunistica regionale e si ritiene di concordare con
il parere espresso in tale sede;
·
visto il parere espresso dal Servizio aree protette, che
segnala come l'allegato 4 del PRFV (Programma per la conservazione
ed il ripristino della zona umida di Les Iles di Saint-Marcel per
la tutela dell'avifauna selvatica) non risponde ai criteri definiti
in sede nazionale (DM 3 settembre 2002 "Linee guida per la gestione
dei siti Natura 2000" e DM 17 ottobre 2007 "Criteri minimi uniformi
per la definizione di misure di conservazione relative a Zone
Speciali di Conservazione -ZSC- e Zone Speciali di Protezione -
ZPS-"); si invita l'autorità proponente a rivedere l'allegato 4
prima dell'adozione del Piano;
·
si rileva la mancanza di un necessario approfondimento
delle misure di salvaguardia per i grossi predatori (in particolare
il lupo) all'interno del Piano stesso, come giustamente rilevato
dalle osservazioni presentate da parte delle Associazioni
ambientaliste e del Corpo Forestale della Valle d'Aosta, e si
richiede quindi di integrare in tal senso gli elaborati del PRFV
prima della sua adozione;
·
si suggerisce, inoltre, di valutare l'adozione di misure di
protezione degli eventuali siti di nidificazione della specie
Gipeto;
Rilevato che, alla luce del giudizio di compatibilità
ambientale del Servizio valutazione impatto ambientale, dei pareri
richiesti alle altre autorità competenti e delle osservazioni
pervenute nel corso della fase di consultazione pubblica, la
Direzione flora, fauna, caccia e pesca ha provveduto a redigere la
bozza di "Piano regionale faunistico-venatorio per il periodo
2008/2012" e i relativi seguenti allegati:
- allegato n. 1: cartografie del territorio
regionale;
- allegato n. 2: cartografie delle emergenze
naturalistiche;
- allegato n. 3: cartografie delle utilizzazioni territoriali
per la gestione faunistico-venatoria, delle potenzialità e delle
vocazioni faunistiche;
- allegato n. 4: relazione d'incidenza;
- allegato n. 5: rapporto ambientale - sintesi non
tecnica;
- allegato n. 6: rapporto ambientale;
- allegato n. 7: dichiarazione di sintesi;
Esaminato il contenuto della bozza di Piano ed, in
particolare, l'allegato 7, dichiarazione di sintesi del 5 febbraio
2008 redatta dalla Direzione fauna, flora, caccia e pesca, in
qualità di autorità proponente, in conformità con quanto previsto
dall'articolo 12, comma 3, del citato d.lgs. 152/2006, nella quale
sono illustrate le modalità con cui le considerazioni ambientali
sono state integrate nella suddetta bozza di Piano, come si è
tenuto conto del rapporto ambientale, dei pareri espressi e delle
consultazioni avviate, le ragioni per le quali è stata scelta la
suddetta bozza di Piano, anche rispetto alle altre alternative che
erano state individuate e le misure adottate in merito al
monitoraggio;
Richiamata la deliberazione della Giunta regionale
n. 3817 in data 21 dicembre 2007 concernente
l'approvazione del bilancio di gestione per il triennio 2008/2010
con attribuzione alle strutture dirigenziali di quote di bilancio e
degli obiettivi gestionali correlati e di disposizioni
applicative;
Richiamato l'obiettivo 081001 "Ottimizzazione del rapporto
fauna selvatica (compresa quella ittica) - territorio e gestione
delle risorse naturali" al quale l'intervento è collegato;
Visto il parere favorevole rilasciato dal Direttore della
direzione flora, fauna, caccia e pesca, ai sensi del combinato
disposto degli articoli 13, comma 1, lettera e) e 59, comma 2,
della legge regionale 23 ottobre 1995, n. 45, sulla legittimità
della presente deliberazione;
Visto il parere della III Commissione consiliare
permanente;
Approvati a maggioranza gli emendamenti dell'Assessore
ISABELLON, nonché gli emendamenti nn. 4, 5 e 6 del gruppo
Arcobaleno-Vallée d'Aoste;
Delibera
1) di approvare, ai sensi dell'articolo 5 della legge
regionale 27 agosto 1994, n. 64, il Piano regionale
faunistico-venatorio per il quinquennio 2008/2012 e i relativi
seguenti allegati:
- allegato n. 1: cartografie del territorio
regionale;
- allegato n. 2: cartografie delle emergenze
naturalistiche;
- allegato n. 3: cartografie delle utilizzazioni territoriali
per la gestione faunistico-venatoria, delle potenzialità e delle
vocazioni faunistiche;
- allegato n. 4: relazione d'incidenza;
- allegato n. 5: rapporto ambientale - sintesi non
tecnica;
- allegato n. 6: rapporto ambientale;
- allegato n. 7: dichiarazione di sintesi,
facenti parte della presente deliberazione;
2) di stabilire che gli impegni finanziari derivanti
dall'attuazione del Piano trovano copertura sul capitolo 40455
"Spese per la tutela e la gestione della fauna selvatica ivi
compresi i corsi di preparazione per l'ammissione all'esame di
abilitazione venatoria ed i corsi di qualificazione per l'attestato
di idoneità per l'attività di guardia venatoria volontaria" del
bilancio pluriennale della Regione 2008/2010 e che per gli anni
2011 e 2012 sarà previsto apposito stanziamento per lo stesso
capitolo sui futuri bilanci annuali.
Allegati
(omissis)
Presidente
- Siamo in discussione generale del punto n.
30 dell'ordine del giorno inerente l'approvazione, ai sensi
dell'articolo 5 della legge regionale 27/08/1994, n. 64, del Piano
regionale faunistico venatorio per il quinquennio 2008/2012. Ci
sono alcuni emendamenti che sono stati presentati: 2 dall'Assessore
Isabellon, che mi pare siano già stati illustrati, e 11 emendamenti
del gruppo "Arcobaleno".
La discussione generale è aperta.
La parola al Consigliere Segretario Venturella.
Venturella (Arc-VA)
- Mi si permetta prima di entrare nel
merito e nei contenuti del Piano faunistico venatorio che andremo a
votare, di fare delle osservazioni sul tema caccia e quindi sul suo
esercizio in Italia e in Valle d'Aosta in particolare.
In "primis" credo che sia necessario stabilire come definire la
caccia e coloro che la esercitano. La letteratura qua si spreca.
Senza voler demonizzare, non è mia intenzione demonizzare chi
esercita la caccia, anche perché dovrei abiurare le mie radici -
mio padre era un fortissimo appassionato di quello che lui chiamava
nobile sport -, credo che essa non possa essere definita
un'attività di tipo sportivo, perché se come credo sia ampiamente
verificato che lo sport debba essere considerato come un mezzo di
trasmissione dei valori universali e una scuola di vita che insegna
a lottare per ottenere una giusta ricompensa e che aiuta la
socializzazione ed educa al rispetto fra compagni ed avversari,
individuando per ipotesi nella preda un avversario, non mi risulta
che il rispetto passi attraverso l'uccisione del proprio
avversario... quindi non lo sport sicuramente, anche se qualcuno la
continua a chiamare attività sportiva, ma una passione che prende;
ho al mio fianco l'amica Carmela Fontana, il cui marito è un
fortissimo appassionato di questa attività. È un hobby quanto mai
particolare, con storia, tradizioni, caratteristiche e modalità
specifiche, ma soprattutto un'attività legata a doppio mandato a
una parte del mondo economico ed imprenditoriale che solo in Italia
muove interessi finanziari fortissimi, legati al mondo venatorio
che conta in Italia circa 700.000 appassionati e in Valle d'Aosta
dai 1.500 ai 1.600 cacciatori.
Dai dati UNAVI (Unione nazionale delle associazioni venatorie
italiane) il giro di affari legato alla caccia risulta di circa 3
miliardi di euro, una cifra considerevole con delle industrie quali
la "Beretta", la "Breda", la "Franchi", la "Fiocchi" che produce
proiettili; quindi un potente esercito bene armato ed equipaggiato,
che detta legge soprattutto nel nostro Paese, che difende e che
coccola questa potente lobby.
Non dobbiamo dimenticare che a mia conoscenza, all'Italia sono
già state inflitte tre condanne dalla corte di giustizia del
Lussemburgo, una nell'87, una nel '91, una nel maggio 20002 per
violazione delle direttive sugli uccelli selvatici. È chiaro che,
in Italia, ma anche nella nostra Regione si temono molto più le
ritorsioni delle lobby dei cacciatori... attenzione, che non
utilizzo il termine "lobby" come un termine negativo, parlo di
attività di pressione; l'importante è che venga fatta, come in
America, alla luce del sole. In Valle d'Aosta quindi si temono
molto di più le ritorsioni delle lobby dei cacciatori e il loro
ricatto di tipo politico, che non le condanne dell'UE.
Bisogna però affermare, ad onor del vero, che la caccia non è il
principale problema ambientale in Italia e in Valle d'Aosta, non è
la più importante minaccia alla biodiversità, ma in un territorio
già molto provato dalla cementificazione e dalla perdita di habitat
naturali, dall'inquinamento e dai cambiamenti climatici - non
dobbiamo dimenticare questa grossa incognita - la caccia
rappresenta non la prima, neanche l'ultima, ma l'ennesima
aggressione alla fauna, soprattutto se, come accade in Italia,
ricordo la legge n. 157, la legislazione venatoria è spesso forzata
a vantaggio di deroghe regionali di ogni tipo, che spaziano dal
tipo di specie cacciabili ai calendari venatori che prevedono
deroghe più o meno piccole o grandi. Allora di fronte a questa
situazione, quale deve essere l'atteggiamento della politica? Dato
che non si può di colpo pensare che la caccia venga abolita, questo
non credo neanche sia la nostra volontà, credo che l'abolizione
della caccia passi per l'esaurimento della spinta emotiva da parte
degli appassionati e del loro convincimento che è una forma di
hobby che nel terzo millennio non possa essere considerata
eco-compatibile. Comunque, dato che non si può di colpo abolire,
essa deve essere rigidamente regolamentata e gestita nell'interesse
degli animali, perché la legge n. 157/1992 definisce gli animali
patrimonio indisponibile dello Stato ed è tutelato nell'interesse
nazionale ed internazionale e non può essere definita come una
proprietà dei cacciatori. Partendo da questo assunto, che la fauna
è una
"res comunitatis"
, le finalità, gli indirizzi gli
obiettivi e le procedure devono puntare alla tutela del bene e alla
sua conservazione e non alla sua scomparsa o alla minaccia di
estinzione. Pertanto io credo che con la normativa recente, con
l'introduzione della "157", sia stato positivo il passaggio da
quello che era il concetto di caccia a prelievo venatorio o caccia
di selezione, ma anche modificandone la struttura, le procedure,
gli obiettivi e le finalità.
I piani faunistici venatori, la loro applicazione, i calendari
venatori e soprattutto la legge regionale sulla caccia - legge n.
64 -, sono ancora troppo dipendenti dalle innumerevoli e fortissime
sollecitazioni che provengono dal mondo venatorio. Ed è così palese
questo rapporto tutto giocato in perfetto disequilibrio verso chi
rappresenta gli interessi dei cacciatori, che nel piano stesso vi
sono delle affermazioni sconcertanti: ne leggo una paradossale ed
emblematica. Per chi ha letto il Piano faunistico, a pagina 195 vi
è un'affermazione che potrebbe essere accettabile per una
pubblicazione del mondo dei cacciatori, ma non per un piano
regionale faunistico, non fa onore all'intelligenza di chi ha
compilato il piano e di chi si appresta a votarlo. A pagina 195 si
parla dei possibili effetti sull'attività venatoria sulla
conservazione all'interno dei siti di interesse comunitari (SIC) e
si dice che l'impatto principale dell'attività venatoria è
l'uccisione di esemplari delle specie cacciabili, si dice che altri
aspetti potenzialmente negativi dell'attività venatoria sulla
conservazione dei siti, credo della loro naturalità, siano le
introduzioni di specie che non sono specie autoctone, ma esotiche e
il disturbo arrecato nella caccia di battuta con i cani. Da questa
ipotesi si passa poi alla tesi che è terribile: tenuto conto che
sul territorio della Regione Val d'Aosta non si effettuano
immissioni di selvaggina e che il disturbo causato dall'attività
venatoria, cioè la soppressione degli esemplari, è senz'altro
inferiore a quello causato da turisti ed escursionisti durante la
stagione estiva, si propende a considerare l'incidenza di queste
due possibili minacce come non significative.
Qui si tende a dimostrare con un teorema discutibilissimo che il
disturbo arrecato dai turisti che viaggiano a piedi, in mountain
bike, è senz'altro superiore a quello provocato dai cacciatori, che
il disturbo provocato da chi, ad esempio, fa una passeggiata in un
territorio con dei piccoli di capriolo, o chi passando vicino a un
piccolo di capriolo lo prende in mano, lì ne determina il suo
triste destino, è superiore, ma qui, al massimo, la fauna si
sposta, al massimo c'è una fuga; affermare che il disturbo causato
dai turisti è superiore a quello causato da chi cerca l'animale e
lo sopprime, è veramente una cosa incredibile... questo è passato
tutto sotto silenzio naturalmente, tutto andava bene per la III
Commissione! Questo ci può dire quale sia l'impostazione e la
mentalità di chi ha elaborato o ha collaborato alla stesura di
questo documento. Allora, di fronte a questi paradossi, la strada è
quella che la caccia non debba prescindere dallo sviluppo del suo
lato prettamente scientifico e di ricerca scientifica, e anche
dalla preparazione per accrescere le competenze dei cacciatori o
dei prelevatori, se non si vuole più parlare di caccia.
Ci dobbiamo chiedere se siamo sulla buona strada: siamo sulla
strada di far sì che il lato ricerca scientifica e scientificità
sia percorso in maniera corretta? Direi proprio di no e lo
dimostrano i contenuti di questo Piano faunistico venatorio.
Andiamo a leggere. Per prima cosa vorrei affrontare il discorso
della densità ottimale, della densità biotica; se è vero come è
vero che lo stesso Assessorato confessa che i dati dei censimenti
mostrino un incremento della densità degli ungulati, che in buona
parte nella Valle d'Aosta risultano in lieve aumento, ma non
corrispondono ancora alle densità potenziali, questa è
un'ammissione: guardate, il territorio vocato alla presenza di una
certa specie non ha ancora raggiunto la densità biotica. Dall'altra
parte si dice che i censimenti non sono così esaustivi, perché i
censimenti servono, sì, per valutare la consistenza faunistica, ma
anche per stabilire il prelievo venatorio e se non c'è questo
diretto legame fra bontà delle metodologie di censimento e prelievo
venatorio, si crea uno squilibrio. Ad esempio, ci sono dei "range"
di presenza della specie su determinati territori che sono troppo
ampi: si parla di una densità minima, esistono dei numeri minimi e
massimi che non possono essere non considerati.
Vorrei parlare di alcune specie che mi stanno più a cuore, che
sono: lo stambecco, la lepre variabile e i galliformi alpini. Sullo
stambecco aleggia la possibilità che lo stambecco possa essere
cacciato nel territorio valdostano, secondo noi non vi sono le
condizioni di tipo culturale, di tipo biologico, di tipo
territoriale; non esiste, a nostro parere, la convenienza sia
biologica, sia dal punto di vista individuale che della
popolazione, sia genetica per aprire la caccia allo stambecco,
anche perché gli studi recentissimi fatti in un territorio dove la
ricerca scientifica e la competenza scientifica sono ormai un fatto
consolidato, dicono che l'altissima mortalità degli esemplari di un
anno della specie stambecco è dovuta al cambiamento climatico, per
cui l'anticipo della buona stagione fa sì che i capretti di un anno
non possano sopravvivere, perché il periodo riproduttivo non è
sincronizzato con un anticipo della crescita vegetativa che
permette ai capretti del 1° anno di superare l'inverno in maniera
agevole. Abbiamo una fortissima mortalità dello stambecco nel Parco
nazionale del Gran Paradiso anche in quei popolamenti che non hanno
raggiunto la densità biotica per quelle stesse zone.
Quanto alla lepre variabile, quella che gli amici di "Forza
Italia" chiamavano la "lepre d'oro" - confondendosi forse con la
lepre europea - abbiamo delle forti perplessità, perché se da un
lato si dice che i dati degli abbattimenti fanno sì che si possa
ragionevolmente pensare che la specie è fortemente in declino su
tutto l'arco alpino, si afferma, a pagina 143, che deve essere
mantenuto cautelativamente il numero complessivo di 55
abbattimenti, 4, 3, 2 come l'anno scorso, ma che senso ha dire: "mi
cautelo lasciando il tetto di abbattimento invariato"? Meglio
sarebbe stato ridurlo drasticamente e personalmente non credo che
la chiusura della lepre variabile sia la strada; secondo me è
meglio ridurlo in maniera drastica considerato il numero di
cacciatori alla lepre sul territorio, perché noi stiamo spendendo
decine di migliaia di euro per questo famoso "progetto GestAlp",
che credo sia importante, ma che parlando con gli esperti sul campo
evidenzia dei problemi di presenza di animali, sia in territorio
protetto che in territorio non protetto; quindi dobbiamo essere
prudenti, Assessore, per non rischiare la scomparsa della specie o
la sua riduzione nell'arco alpino.
Per i galliformi alpini faccio solo riferimento alla pernice
bianca, che è una di quelle specie di uccelli che di più risente
del cambiamento climatico, della frequentazione in alta montagna,
dell'infrastrutturazione dei territori vocati, quindi anche per la
pernice bianca deve essere adottato un criterio di precauzione,
ecco perché vi è l'emendamento. Per quanto riguarda la competenza e
la preparazione, vorrei di nuovo denunciare un fatto che ci pare
grave: per l'ottenimento del certificato di abilitazione venatoria
che è una garanzia sia per i cacciatori che per gli animali, perché
ad un esame serio per ottenere l'abilitazione venatoria corrisponde
la diminuzione drastica del numero dei ferimenti degli animali,
derivati da cattiva preparazione nel maneggio delle armi. Qui
vorrei denunciare il fatto che questa maggioranza regionale e
questa Giunta hanno modificato l'esame per ottenere l'abilitazione
venatoria in quanto ha tolto dalle prove d'esame la prova pratica
di maneggio dell'arma, una cosa negativa che non deve essere
sottaciuta. Questo cambiamento ha provocato, anche se l'Assessore
Cerise gesticola, le dimissioni del membro esperto, che è il
Presidente della Federazione italiana tiro, l'unica Federazione in
Regione abilitata a fornire l'abilitazione all'uso delle armi;
quindi la strada percorsa è negativa, non va nella direzione della
preparazione dei cacciatori e come ultima osservazione ritorno su
un argomento citato nel piano faunistico, ma solo come
suggerimento, quello dell'uso delle strade poderali.
È molto semplice utilizzare le strade poderali per raggiungere
l'alta montagna e far sì che il cacciatore si appoggi al treppiede
e possa cacciare. Un po' di anni fa, come componente della Consulta
faunistica, proposi una specie di adattamento della legge regionale
n. 17 sull'uso delle strade poderali, affermando che le strade
poderali sono importanti per lo sviluppo agrosilvopastorale, per
gli alpeggi e per il patrimonio forestale e da questa tesi partire
per far sì che nelle strade poderali fosse vietato il transito con
mezzi di caccia. Chi vuole cacciare, lo faccia, ma raggiunga a
piedi il territorio di caccia, per far sì che questo diventi
veramente un'attività vicina alla natura, visto che i cacciatori
spesso si definiscono i veri naturalisti. Bene, allora vadano a
piedi!
Penso che questo Piano faunistico venatorio, nonostante alcuni
sforzi di andare verso una gestione di tipo sostenibile, ancora non
va in questa direzione. Avrei tante altre cose da dire, ma mi
limito a questo riservandomi di intervenire in sede di
presentazione degli emendamenti.
Presidente
- La parola al Consigliere Sandri.
Sandri (PD)
- Devo dire che, come sempre, si ha un
disagio di fronte a degli atti amministrativi di questo genere,
quando non esiste un prospetto sintetico dei contenuti del piano
faunistico, cioè noi abbiamo una parte deliberativa in cui si
richiamano i vari passaggi per cui si è arrivati a questo tipo di
risoluzione, quindi si evidenzia tutto il percorso che è stato
prodotto per arrivare a questo tipo di deliberazione, dopodiché
vengono approvati gli allegati, ma senza indicare quali sono le
strategie politiche e le indicazioni strategiche che ci sono
dentro. Di fatto, andare a fare un'analisi così dettagliata di
tutto questo provvedimento è cosa che non è di competenza dei
politici, ma competenza dei tecnici, quindi sarebbe utile per chi
ci sarà dopo di noi, di predisporre un documento sintetico che nel
giro di 6-7 pagine consenta di focalizzare i temi principali.
Anche il mio intervento sarà tutto sommato reso difficile dalla
mole, cercherò di mantenere delle indicazioni di tipo politico.
Innanzitutto, come confermerà poi la collega Fontana, il "PD" dà un
giudizio positivo di come è stata gestita l'attività faunistica in
questa regione, nel senso che dopo le polemiche che ci sono state
nella scorsa legislatura, tutto l'avvio del nuovo modo di gestire
la caccia sul piano di zone particolarmente ben delimitate, con un
forte collegamento fra le autorizzazioni al prelievo e la raccolta
scientifica di informazioni sulla consistenza dei vari animali, sui
movimenti, sulle evoluzioni... credo che questo sia stato un mix
che ha dato dei buoni risultati. Questo, differentemente da quanto
individuato dal collega Venturella, credo sia dimostrato dal fatto
che le popolazioni del camoscio sono passate da 60mila a 123mila
capi fra gli anni '80 e gli anni 2000. Mentre negli anni in cui è
stato costituto il Parco nazionale del Gran Paradiso i camosci
erano una popolazione ridotta, mentre ancora negli anni '80 avevamo
un numero di capi (60mila) importante, ma certamente non esagerato,
oggi ci troviamo con più camosci che Valdostani; è questa la cosa
importante ed è un dato positivo, nel senso che la popolazione non
è stata decimata dai cacciatori né dalle malattie, ma il clima, il
territorio, la gestione faunistica è stata portata avanti in modo
corretto e abbiamo avuto questo tipo di sviluppo.
Credo che sia importante dare questo dato, anche perché
contemporaneamente altri tipi di ungulati - cervo e capriolo - sono
aumentati diffusamente, si sono distribuiti sul territorio. Ricorda
il piano a un certo punto che per quanto riguarda il cervo ci fosse
ancora nel 1986 il rilascio di cervi per cercare di ricostituire la
presenza di questo animale in Valle. Oggi non solo abbiamo tanti
camosci e tanti stambecchi, ma abbiamo tanti cervi e caprioli, a
dimostrazione che l'ambiente è ancora favorevole alla presenza
animale e che il prelievo faunistico non è stato così esagerato da
provocare dei danni.
Nella relazione abbiamo apprezzato che si fa un grosso
approfondimento delle tematiche e specie per specie viene ben
dimostrato come si faccia un'attentissima valutazione
all'evoluzione della situazione, tenendo presente le potenzialità
del territorio che nel caso dello stambecco sono più alte della
presenza, quindi ci dobbiamo aspettare nei prossimi anni una
maggiore evoluzione. Esistono alcune specie in difficoltà, per
esempio credo che la pernice bianca sia stata evidenziata come una
specie in difficoltà su tutto il territorio regionale, tanto che il
prelievo è stato notevolmente ridotto rispetto agli anni '80,
quando era arrivato a limiti di circa 400 capi abbattuti, oggi
siamo con un tetto che è inferiore abbondantemente a 100, e questo
credo sia un altro segno di come la gestione faunistica sia attenta
all'evoluzione della specie e intervenga là dove ci sono dei
problemi che possono emergere.
Un'attenzione particolare il nostro gruppo la voleva evidenziare
per quanto riguarda il cinghiale, nel senso che abbiamo visto dei
miglioramenti rispetto alla gestione di qualche anno passato, per
cui nel 2006 abbiamo visto una netta riduzione dei capi censiti
rispetto al picco del 2004. Su questo punto, pur avendo questi dati
abbastanza positivi, facciamo una richiesta all'Assessore: di
potenziare il più possibile il monitoraggio di questo fenomeno,
perché come detto nella relazione abbiamo che il cinghiale in Valle
colonizza aree che non gli sono proprie, è andato al di fuori del
proprio territorio, ad esempio i terreni agrari fino a quote
superiori ai 2.000 metri. Questo è un fenomeno che ci preoccupa,
per cui intendiamo pensare che su questo tema ci potrebbe essere da
parte dell'Assessorato una presa disposizione più coraggiosa per
aumentare il prelievo dei cinghiali, altrimenti il rischio è di non
riuscire a contenere questo fenomeno e di tornare ad avere danni
imponenti...
(interruzione del Consigliere Segretario Venturella, fuori
microfono)
... le solite battute fuori tema e fuori microfono da parte del
collega Venturella... La relazione del Piano faunistico dice una
cosa condivisibile: la popolazione dei cinghiali presenti in Valle
deriva da soggetti spontaneamente irradiatisi dalla Savoia, ci sono
state segnalazioni già nel 1931 quando il collega Venturella non
era neanche nato e in epoca più recente anche dal Piemonte. Bisogna
sapere che questo non è un fenomeno che interessa solo la nostra
regione, per cui il collega Venturella vede camion di cinghiali che
vengono trasportati di qua e di là per rovinare i campi della
Valle, ma è un fenomeno che interessa tutto il territorio nazionale
ed europeo...
Venturella
(fuori microfono) - ... si diceva che c'erano
in cinghiali con la patente, in Commissione, è vero collega
Borre?
Sandri (PD)
- ... allora avrebbe dovuto avere la cortesia
il collega Borre di smentire l'Assessore, visto che ha queste
posizioni; evidentemente il collega Borre ha una doppia morale per
la Commissione e per il Consiglio...
(interruzione dell'Assessore Cerise, fuori microfono)
... mi riferisco a quello che diceva il collega
Venturella...
Se la posizione è quella che abbiamo espresso, chiedo che
condivida anche lei che questo è un testo attendibile, allora viene
detto questo e mi attengo a questo. Il collega Venturella ha posto
altre questioni, io non c'ero e non ho motivo di non credere.
Dicevo però che il fenomeno dei cinghiali è un fenomeno che
interessa tutta l'Europa, non solo la nostra Regione, è un fenomeno
che è legato a vari fattori, la cosa interessante è che in questo
testo viene evidenziato l'andamento dei danni da cinghiale.
Arriviamo a un picco del 2003, in cui i danni riconosciuti agli
agricoltori e alle persone che hanno avuto danni dal cinghiale,
arrivavano a sfiorare i 200mila euro; credo che non sia una roba da
poco, anche perché questo è sottostimato, perché i danni più
piccoli non formano oggetto di richiesta di indennizzo.
Pertanto l'invito ad avere sul tema dei cinghiali un maggiore
coraggio per evidenziare anche un più forte coinvolgimento dei
cacciatori in tutti i periodi dell'anno, in modo che si possa
arrivare a un forte contenimento di questa specie; sul resto
riteniamo che questo piano faunistico dimostri come su questo tema
l'Amministrazione regionale abbia trovato un equilibrio e una
capacità di operare assolutamente condivisibile, quindi non abbiamo
altre osservazioni da fare.
L'unico tema su cui volevamo attirare l'attenzione è che questo
Piano faunistico ci sembra sottovaluti le condizioni di tipo
ambientale. Il riscaldamento climatico - qui concordo con il
collega Venturella - la riduzione delle precipitazioni, la
riduzione dei giorni di precipitazione - nel senso che abbiamo
magari una maggiore concentrazione di precipitazioni in qualche
giorno, mentre nel resto dell'anno abbiamo molti periodi di secche
- potrebbe avere grosse conseguenze su tutta la situazione
faunistica; quindi avere un particolare monitoraggio di questi
fenomeni meteorologici quanto ai loro effetti sulla fauna ci
farebbe ampiamente piacere.
Presidente
- La parola al Consigliere Segretario
Venturella, per secondo intervento.
Venturella (Arc-VA)
- Mi scuso con il collega Borre se
l'ho inavvertitamente coinvolto, ma forse nella foga il collega
Sandri non si è accorto che avevo parlato di una cosa che avevamo
detto in Commissione e credo che debba essere ripresa in Consiglio.
Chiedo conforto ai commissari presenti, quando in Commissione si è
parlato di cinghiali con la patente.
Qualche tempo fa - l'Assessore Cerise mi potrà confortare
essendo stati insieme nella Consulta faunistico venatoria - parlare
ai rappresentanti dei cacciatori di rilasci di cinghiali da
allevamento fatti nottetempo era una bestemmia, si correva il
rischio di essere querelati. In Commissione abbiamo scoperto che
invece questo fatto è assodato: la maggior parte dei popolamenti di
cinghiali fatti in Valle, questo aumento della presenza di
cinghiali è dovuta all'introduzione illegale di cinghiali, fatti da
chi non si sa, ma quando in Commissione si parla di cinghiali con
la patente... non sono illazioni del sottoscritto, ma sono fatti
assodati!
Quello che è scritto nella relazione al piano, pagina 113, dove
si dice che
"la popolazione presente in Valle deriva
verosimilmente da soggetti spontaneamente"
, è stata ripresa dal
Piano faunistico venatorio del 2003, ripreso a sua volta dal Piano
faunistico venatorio del 1998 e ancora ripreso, ogni volta... che
parlare di introduzione illegale era un peccato mortale! Credo che
questo in Commissione lo abbiamo sentito, con buona pace di non
c'era e di chi crede ancora nella favola dei cinghiali che si
irradiano dalla Savoia; di fronte a queste banalità credo che si
potrebbe scrivere la parola "fine".
Vorrei approfittare di questo mio secondo intervento, per
approfondire almeno un aspetto, che è l'aspetto dedicato alle
modalità con cui la legge fissa annualmente l'importo della tassa a
carico dei cacciatori per il concorso sulle spese che la presenza e
l'esercizio della caccia ha sulle strutture regionali e sul
territorio. Se abbiamo 1.533 cacciatori tesserati più 47 foranei e
se la quota annuale di 168 euro, moltiplicata per questo numero, fa
circa 5.000 euro, credo che questa quota che rappresenta il 50% di
quanto costa alla Regione l'attività venatoria, credo che non
sarebbe una proposta impresentabile quella di fare come nelle altre
Regioni. Questa proposta l'avevo già presentata in III Commissione,
l'Assessore Isabellon mi aveva risposto con un deciso rifiuto e
poi, subito dopo, il dirigente dell'Ufficio caccia aveva detto che
invece si andava in quella direzione. La proposta consiste
nell'introdurre una quota aggiuntiva rispetto all'abbattimento,
soprattutto degli ungulati che sono le specie che più interessano
ora l'attività venatoria in generale.
Ripeto, sono proposte che sono state riprese anche dalla Regione
Piemonte, che stabilisce una quota minima e massima da assegnare
come quota aggiuntiva, sono i comprensori alpini o i comprensori
montani territoriali, i comprensori ottimali, che attribuiscono per
ogni capo abbattuto una certa quota aggiuntiva, che serve ad
affrontare nel comprensorio e nella Regione le spese che sono
imputabili all'attività venatoria nella sua interezza. Questo
potrebbe essere un ragionamento, che potremmo fare come Consiglio
regionale.
Presidente
- Se nessun altro chiede la parola, dichiaro
chiusa la discussione generale.
La parola all'Assessore all'agricoltura e risorse naturali,
Isabellon.
Isabellon (UV)
- Innanzitutto riprendo quello che ho già
detto stamani: che il percorso per arrivare a questa proposta di
piano è stato lungo, che ha cercato la massima condivisione e un
ampio coinvolgimento di tutte le categorie e sensibilità varie. Nel
frattempo si è verificata una necessità di rivedere l'iter alla
luce dell'entrata in vigore del d.lgs. n. 152, norme in materia
ambientale. Alcune delle osservazioni trovano risposta proprio in
questo percorso. Se prendiamo in considerazione le affermazioni di
chi è intervenuto - mi riferisco al collega Venturella - se si
parte dall'affermazione che non si vuole demonizzare la caccia,
bisogna capire dove si vuole andare a parare: sembra che sia
comunque messa in discussione.
Noi consideriamo che ci siano stati in questi anni dei
cambiamenti che hanno portato ad avere delle situazioni di fatto
sicuramente non così negative, e questo è emerso anche fra le
righe, in particolare nell'intervento del collega Sandri, dove si
dice che la situazione in essere è positiva per quel che riguarda
la presenza della fauna, soprattutto la sua distribuzione sul
territorio. Che la caccia debba essere rigidamente gestita, deve
essere gestita bene, nel senso che si presume che quando c'è un
piano e quando questo viene applicato, l'essere rigidi o meno sono
sottolineature che derivano da messaggi che si vogliono trasmettere
a chi ci ascolta...
Venturella
(fuori microfono) - ... rigidamente
controllate...
Isabellon (UV)
- ... deve essere controllata,
sicuramente, ma nessuno sottintende una volontà di non
controllo.
Sui censimenti, evidentemente questi hanno a volte delle
difficoltà applicative che non sono esaustivi, ma fossero esaustivi
sarebbe come andare a contare gli animali su un pallottoliere, cioè
è ben diversa la realtà sul territorio e anche le difficoltà che si
trovano nel momento in cui si devono contare esattamente i numeri.
Si stanno però adottando tutti gli accorgimenti e le conoscenze in
campo, per cercare di rendere più esaustive possibili queste
operazioni. Sullo stambecco aleggia la possibilità che possa essere
cacciato: qui non abbiamo mai nascosto che riteniamo che, se le
condizioni lo permettono, un prelievo per questa specie è
perseguibile. Fatte tutte le verifiche del caso e tutte le
considerazioni che, svincolandosi dagli approcci di carattere
ideologico, questa è una delle ipotesi che è in campo, senza
metterlo fra le righe: è una cosa che è stata dichiarata
assumendosene tutte le responsabilità del caso. La lepre variabile
è stata oggetto di studi con un apposito intervento di un progetto
Interreg, e quando è stata fatta questa scelta, è stata fatta con
l'attenzione che questa specie meritava. Gli studi ancora non sono
finiti, ma non è questo il momento per approfondire l'argomento, ci
sono già state interrogazioni al riguardo. È stata tirata in ballo
la lepre variabile in merito a dei numeri che poi saranno oggetto
di valutazione, nel momento in cui verranno illustrati gli
emendamenti, perché uno di questi riguarda proprio questa
specie.
Sull'obiettivo di rendere il più possibile preparato il
cacciatore che inizia o il cacciatore che deve continuare la sua
attività dal punto di vista dell'utilizzo delle armi, questo è un
obiettivo che è nell'interesse di tutti; stiamo lavorando per avere
delle opportunità di gestire meglio anche questi aspetti; magari ne
riparleremo fra un po' di tempo. La diminuzione dei ferimenti,
anche questo è un obiettivo importante, fra l'altro nell'ambito
delle attività venatorie sono state attivate delle iniziative
interessanti da parte dei cacciatori, per intervenire nella ricerca
degli animali feriti con tutte le attenzioni necessarie. Sull'uso
delle strade poderali ci sono le regole. Vorrei ricordare che
quando abbiamo proposto con una modifica della legge che riguarda
il percorso sulle strade poderali, la possibilità di recuperare i
cervi abbattuti, qualcuno ha preso una posizione non serena e non
razionale, che è stata quella di dire che non era il caso di
permettere il percorso sulle strade poderali. Invece, a fronte di
un verificato abbattimento, è stata un'ottima scelta condivisa
anche da tutti quella di consentire una deroga in queste
situazioni. A volte bisogna avere un approccio sereno a queste
problematiche, non è che liberalizziamo l'utilizzo delle strade
poderali solo perché si va a recuperare la carcassa di un cervo.
Sul cinghiale tornerò dopo, l'aspetto legato alla tassa a carico
dei cacciatori: ricordo che la tassa è esercitata da tutte le fasce
sociali, quando diciamo che certe scelte rivestono anche carattere
politico nel senso di attenzione generalizzata, dobbiamo tener
conto che l'opportunità di esercitare una passione deve essere
garantita anche alle fasce che hanno minori capacità di spesa.
Questo sicuramente fa strano nel momento in cui proviene da banchi
dove, per altre tematiche, si sostiene la necessità di garantire
queste equità e non è questo che fa diminuire il numero di
cacciatori, se fosse questo l'obiettivo saremmo veramente fuori
tema. Il fatto di mantenere un contributo alla portata di tutti
credo che sia un obiettivo da condividere.
Passando all'intervento del collega Sandri, faccio osservare un
passaggio. Dove non esiste un prospetto sintetico, grazie al fatto
che si è proceduto alla "VAS" (Valutazione ambientale strategica)
si è prodotto un documento, che è la dichiarazione di sintesi, che
contiene in maniera sintetica tutto il percorso compreso anche quel
monitoraggio che era stato l'ultimo tema introdotto, in quanto
stamani lo avevo già anticipato nell'ultima parte della
dichiarazione di sintesi troviamo la novità importante, che è il
programma di monitoraggio ambientale. È questa una novità molto
interessante dal punto di vista dell'attenzione ambientale, perché
qui emerge la dinamicità di questo piano, nel senso che
periodicamente devono essere fatte tutte queste verifiche che poi
vengono riassunte nell'ultima tabella che troviamo alla fine della
dichiarazione di sintesi. Questo si trova nell'insieme di tutto il
malloppo e credo che possa essere utile anche per la lettura in
maniera sintetica dei contenuti del piano. Fa piacere che il
collega Sandri abbia condiviso l'impostazione data al Piano
faunistico, perché su questi temi, a parte certe scelte che possono
essere condivisibili o meno, ci deve essere una condivisione
generale, perché queste attività sono riconosciute sul nostro
territorio, possono anche non piacere, ma fanno parte della nostra
tradizione. Se abbiamo una presenza di animali che è aumentata
negli ultimi anni e si è distribuita ancora meglio sul territorio,
non è perché la caccia ha portato dei grossi disguidi, altrimenti
non avremmo questi numeri.
Per quel che riguarda i censimenti, questa è un'attività che può
essere, con qualche correzione, migliorata, ma si sta facendo di
tutto perché questo venga fatto.
Il cinghiale: mi ricordo anni fa, quando ancora non ero in
Consiglio, che era il tema più "à la page" del Consiglio regionale,
non passava un Consiglio senza che fosse presentata
un'interrogazione sul cinghiale, questa era una cartina di
tornasole dell'attenzione che all'esterno veniva data a questa
presenza. Il fatto che attualmente non ci sia più questa situazione
così evidente, è un segnale che con i piani di controllo che sono
stati fatti, si è ricondotta la situazione in quello che oserei
definire un "equilibrio" che, pur dovendo essere sotto controllo, è
in tante situazioni più accettabile. Questo nasce dal fatto che in
alcune zone della bassa Valle, che erano sensibili alla presenza
del cinghiale, c'è stata una modifica dell'apertura di qualche
zona, dove prima non era permesso il suo prelievo; ma certe scelte
si fanno anche in funzione degli obiettivi. In ogni caso anticipo
che già nella prossima Giunta ci dovrebbe essere all'ordine del
giorno la presentazione di una deliberazione per presentare la
nuova fase dei piani di controllo per la stagione a venire.
Continuiamo ad avere lamentele da parte di agricoltori, però come
succede per tante altre cose, bisogna cercare di convivere con le
varie esigenze soprattutto in un territorio ridotto come il nostro
e cercare il buon compromesso: questo è quanto si dice anche nelle
riunioni.
Ricordo qualche anno fa, quando avevamo partecipato con
l'Assessorato dell'agricoltura, all'epoca ero dirigente in
Assessorato, ad una riunione per presentare 10 argomenti sulle
varie attività dell'Assessorato, a Pont-Saint-Martin si è parlato
solo del cinghiale. Adesso se dovessimo andare a fare una riunione
a Pont-Saint-Martin per parlare del prossimo piano di sviluppo
rurale non si parlerebbe più solo del cinghiale: questo è un buon
segnale. Qualche problema puntuale c'è ancora, però è un problema
che viene sottoposto a chiunque di noi e cerchiamo con questa
attività del piano di controllo, del coinvolgimento di tutti gli
attori, di porre rimedio. Si è tentato in alcune situazioni
specifiche e puntuali di adottare dei sistemi passivi, che
piacciono molto a chi ha più sensibilità nei confronti degli
abbattimenti, per esempio nell'alpeggio di Brenve, che si trova
Visey di Issogne, era stato fatto e ha funzionato per un certo
periodo, un tentativo di una recinzione elettrificata per
dissuadere i cinghiali, affinché non si concentrassero sull'unica
radura ben coltivata che era un'istigazione a delinquere per tutti
i cinghiali della zona. Cito questo per dire che si stanno tentando
tutte le strade, con la possibilità di riconoscere questo
nell'ambito degli interventi del consorzio di miglioramento
fondiario. Detto questo, avrei finito, per quel che riguarda la
replica.
Presidente
- Si procede con l'esame degli
emendamenti.
Abbiamo l'emendamento n. 1 del gruppo "Arcobaleno" che riguarda
la pagina 48, par. 2.1.
La parola al Consigliere Venturella.
Venturella (Arc-VA)
- L'inserimento di questo capoverso
sugli ungulati, per chi non avesse letto il piano... qui si parla
di tutela dei criteri per la pianificazione, poi si dice che per
favorire la realizzazione di esposizione dei trofei, andrebbero
istituiti incentivi o modalità premianti per quelle strutture che
organizzano le mostre e per i cacciatori che vi partecipano. Altro
che tutela delle fasce deboli, anche in riferimento ai costi! Non
facciamo ridere, la tutela delle fasce deboli si fa con una
politica sulla casa, sulle pensioni, ma qua oltre a dire: "adesso
come politica per la protezione e la tutela delle fasce deboli,
facciamo sì che il 50% delle spese dell'Amministrazione regionale
per il mondo venatorio ricada su tutta la comunità"... è un
paradosso, ma la politica è fatta di paradossi e di cose
impossibili che diventano possibili; crediamo che l'istituzione di
incentivi per l'esposizione dei trofei vada in senso contrario al
buon senso. Chiediamo che questo sia cassato.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Forse si è mal interpretato quello che
si intende per "incentivi"; qui non si parla solo di aspetti
economici, in quanto, premesso che le mostre dei trofei, proprio
con il tipo di caccia attualmente in essere, che è la caccia di
selezione, hanno anche una funzione per andare a studiare i capi
che vengono annualmente prelevati... Lì c'è un aspetto anche di
carattere di studio e scientifico, dove a parità di età, si vede
quelli che possono essere nelle diverse zone gli accrescimenti che,
a prima vista, potrebbero creare confusione con questo sistema di
caccia, ci sono vari aspetti di carattere scientifico. Gli
incentivi e i premi sono all'interno del mondo venatorio che
vengono istituiti, e sono legati ai punteggi che all'interno di
ogni singola sezione vengono assegnati ai cacciatori. Intendiamoci,
non hanno nulla a che vedere con le case in assegnazione, con le
varie altre attività, né con il pagamento annuale della quota. In
questo caso riteniamo che sia utile mantenere questo perché
condiviso da tutti in Consulta; quindi non è accoglibile.
Presidente
- La parola al Consigliere Segretario
Venturella, per dichiarazione di voto.
Venturella (Arc-VA)
- Lei può dire tutto quello che
vuole, ma per una definizione corretta di interpretazione incentivo
è incentivo, certo che all'interno ci sono i punteggi per prelevare
il terzo capo, ma se si parla di incentivi sono incentivi!
Proporrei di dire "incentivi non economici", ma se in un piano
regionale uno parla di incentivi, gli incentivi sono solo di
carattere finanziario. Lei mi dimostri il contrario!
Presidente
- La parola alla Consigliera Fontana
Carmela.
Fontana (PD)
- Per dichiarazione di voto. Come "Partito
Democratico" voteremo questo provvedimento, riteniamo che è stato
fatto veramente un buon lavoro e ringrazio tutti coloro che hanno
collaborato per la stesura. Non sono d'accordo con il Consigliere
Venturella, che dal suo intervento dà una immagine di distruzione
della fauna da parte dei cacciatori, come se fossero persone
scorrette. Conosco profondamente il mondo dei cacciatori e voglio
spezzare una lancia in loro favore. Sono persone corrette, che
rispettano le regole dettate dalla legge in materia, collaborando
attivamente ai censimenti e ad ogni altra attività richiesta
dall'Assessorato e dal Corpo forestale. Per questo motivo voteremo
veramente convinti questo provvedimento.
Presidente
- Pongo in votazione l'emendamento n. 1 del
gruppo "Arcobaleno" che recita:
Emendamento
Al paragrafo 2.1 UNGULATI eliminare l'ultimo capoverso di
pagina 48.
Consiglieri presenti: 27
Votanti: 21
Favorevoli: 3
Contrari: 18
Astenuti: 6 (Fontana Carmela, Frassy, Lattanzi, Ottoz, Sandri,
Tibaldi)
Il Consiglio non approva.
Presidente
- La parola al Consigliere Segretario
Venturella sull'emendamento n. 2 del gruppo "Arcobaleno".
Venturella (Arc-VA)
- Crediamo che questi paragrafi che
introducono la caccia allo stambecco, anche se non ce n'è bisogno
dopo alcune deliberazioni di Giunta molto originali sulla
costituzione di un gruppo di lavoro, il cui rappresentante di punta
è un avvocato, crediamo che l'introduzione di questo
sottoparagrafo, proposte gestionali sullo stambecco, apra la caccia
allo stambecco nel territorio regionale. Crediamo che ci siano
delle controindicazioni anche molto serie a questo.
Nella spinta emotiva dei cacciatori che dice: ci sono troppi
stambecchi, vediamo di eliminarne qualcuno, non si tengono in
considerazione alcuni dati di fatto; se, come è vero, che la
debolezza degli stambecchi è la povertà del patrimonio genetico, il
fatto che i ceppi da cui derivano siano ceppi derivati solo ed
esclusivamente dai ceppi prelevati e traslocati dei popolamenti del
Parco nazionale del Gran Paradiso, è chiaro che il prelievo
venatorio non risolve il problema, anzi lo aggrava, perché potrebbe
essere indirizzato verso individui che hanno patrimonio genetico
invece forte, perché sono intervenute in 30-40 anni delle
micromutazioni genetiche. Studi del Parco nazionale del Gran
Paradiso hanno evidenziato - come viene riportato su tutte le
riviste - che la perdita di robustezza attuale nel territorio
protetto deriva verosimilmente dal cambiamento climatico in atto;
per cui, in questa situazione, intervenire con un prelievo
venatorio andrebbe nel senso opposto, indebolirebbe ancor più il
popolamento degli stambecchi.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Brevemente. Proprio perché partiamo da
dati di fatto, ricordo che anche l'INFS ha più volte ribadito per
iscritto che il prelievo dello stambecco è tecnicamente possibile,
questo alla luce di valutazioni che molto spesso non sono così
scontate e unilaterali per quel che riguarda l'approccio alle
problematiche del prelievo venatorio. Questo è già un dato di
fatto, poi comunque sul patrimonio genetico si potrebbe fare anche
qualche passo più indietro rispetto al momento in cui si sono
spostati gli stambecchi dal Parco del Gran Paradiso ad altre aree,
perché il percorso che ha fatto questa specie nei periodi
precedenti forse dà qualche informazione in più, ma su questo non
mi addentro.
In ogni caso riteniamo che quanto ho detto in replica sul tema
stambecco rimanga valido, per cui questo emendamento non è
accoglibile.
Presidente
- Pongo in votazione l'emendamento n. 2 del
gruppo "Arcobaleno" che recita:
Emendamento
Al paragrafo 2.1.2 STAMBECCO, alla pagina 81 i capoversi 2,
3, 4, 5, 6, 7, 8, 9 sono soppressi.
Consiglieri presenti: 26
Votanti: 22
Favorevoli: 3
Contrari: 19
Astenuti: 4 (Fontana Carmela, Frassy, Sandri, Tibaldi)
Il Consiglio non approva.
Presidente
- La parola al Consigliere Segretario
Venturella sull'emendamento n. 3 del gruppo "Arcobaleno".
Venturella (Arc-VA)
- Ricordo - perché rimanga agli atti
- che l'articolo 5 della legge n. 64 prevede che il Piano
faunistico venatorio assicuri il conseguimento della densità
biotica in tutto il territorio, mi spiego: se su un territorio
pensiamo che 3 capi per ha. siano il massimo consentito dal punto
di vista del carico dell'animale sul territorio, e se sul
territorio la densità non è 3, ma è 2, 1 o 0, prima di introdurre
il prelievo venatorio si dovrebbe prima garantire la densità
biotica su tutto il territorio attraverso non il prelievo
venatorio, ma attraverso i corridoi faunistici, attraverso il
ripopolamento, la dislocazione e il ripopolamento in tutto il
territorio. Quando nei territori si garantisce la densità biotica o
ottimale, allora si può pensare a un prelievo venatorio, altrimenti
si va in senso opposto: da qui il nostro emendamento.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In merito all'emendamento, devo dire che
non si può fare al momento, in quanto è appena iniziato uno studio
sulla specie che prevede la cattura di animali per prelevare loro
campioni di sangue e per marcarli, al fine di avere delle
indicazioni sullo "status" genetico e sui loro spostamenti. È
dunque assolutamente necessario liberarli di nuovo sul luogo di
cattura e non devono essere delocalizzati; quindi non è accoglibile
in questo momento.
Presidente
- Pongo in votazione l'emendamento n. 3 del
gruppo "Arcobaleno" che recita:
Emendamento
Al paragrafo 2.1.2 STAMBECCO alla pagina 82
sostituire la frase:
"Qualora si ritenesse di anticipare il ritorno della specie
nelle aree che, seppur vocate, non ospitano al momento popolazioni
della specie, potrà essere pianificato un progetto "ad hoc" di
catture e traslocazioni, da realizzarsi con operatori e tecnici
preparati e sufficientemente esperimentati"
con la frase:
"Nel periodo di vigenza del presente Piano sono pianificati
progetti ad hoc di catture e traslocazioni per quelle aree che,
seppur vocate, non registrano la presenza di popolamenti
stabili
".
Consiglieri presenti: 25
Votanti: 21
Favorevoli: 3
Contrari: 18
Astenuti: 4 (Fontana Carmela, Frassy, Sandri, Tibaldi)
Il Consiglio non approva.
Presidente
- La parola al Consigliere Segretario
Venturella sull'emendamento n. 4 del gruppo "Arcobaleno".
Venturella (Arc-VA)
- A pagina 97 si parla di puntare
all'obiettivo di ottenere una migliore conoscenza delle popolazioni
faunistiche; secondo noi è importantissimo introdurre un
censimento, il "censimento al bramito", non come opportunità, ma
come metodologia, come metodo pratico e applicativo per istituire
le oasi di protezione, coincidenti proprio con quelle aree più
significative dove si riscontrano di più i bramiti. Questo risulta
non prescrittivo, ma un'intenzione lasciata così, se mi permette,
nelle nuvolette, nel pensiero assessorile: "si dovranno, si
potranno"... noi crediamo che più coraggio potrebbe essere
introdotto con questo piccolo emendamento.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Per dimostrare che le "nuvolette" spesso
sono nelle fantasie di chi legge le cose, questo per noi è
accoglibile. È un argomento di cui si è parlato ed è nelle
intenzioni di farlo, quindi va bene.
Presidente
- Pongo in votazione l'emendamento n. 4 del
gruppo "Arcobaleno" che recita:
Emendamento
Al paragrafo 2.1.3 CERVO, alla pagina 97, aggiungere alla
fine del punto 3 la seguente frase:
", in particolare durante il primo anno di vigenza del
presente Piano, dovrà essere realizzato, in via sperimentale, il
censimento del bramito per l'individuazione e l'istituzione di
apposite Oasi di protezione coincidenti con le più significative
aree di bramito".
Consiglieri presenti: 26
Votanti e favorevoli: 23
Astenuti: 3 (Frassy, Lattanzi, Tibaldi)
Il Consiglio approva.
Presidente
- Pongo in votazione l'emendamento n. 5 del
gruppo "Arcobaleno" che recita:
Emendamento
Al paragrafo 2.1.3 CERVO, alla pagina 98, aggiungere al terzo
capoverso dopo le parole "... di bramito del cervo" le parole: "
attraverso appositi censimenti del bramito."
Consiglieri presenti: 30
Votanti e favorevoli: 25
Astenuti: 5 (Fontana Carmela, Frassy, Lattanzi, Sandri,
Tibaldi)
Il Consiglio approva.
Presidente
- La parola al Consigliere Segretario
Venturella sull'emendamento n. 6 del gruppo "Arcobaleno".
Venturella (Arc-VA)
- Colpito favorevolmente dai 2
emendamenti approvati, sono emendamenti che sono stati ponderati,
ne avremmo avuti altri, milioni di altri, ma abbiamo deciso di
limitarci solo a 11. Però andiamo velocemente al 5° capoverso. Si
dice:
"è inoltre opportuno"
, avevamo pensato di introdurre
non
"entro l'anno di vigenza"
, ma proprio per venirci
incontro,
"entro e non oltre il periodo di validità del presente
piano si dovrà provvedere a..."
, ed elencare le azioni
positive. Credo che questo è un po' più di coraggio, nel senso che
tutte queste azioni positive devono essere più efficacemente e
convintamente ribadite.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- È inoltre opportuno, evidentemente si
rivolge al periodo di validità del piano, altrimenti sarebbe un
esercizio di stile; ma se è così difficile valutare che questo è
attinente al piano in corso, va bene mettere
"entro e non oltre
il periodo di validità del presente piano si dovrà
provvedere..."
. A noi sembrava scontato, ma va bene così, ed è
accoglibile. Era comunque già nelle intenzioni degli uffici
farlo.
Presidente
- Pongo in votazione l'emendamento n. 6 del
gruppo "Arcobaleno" che recita:
Emendamento
Al paragrafo 2.1.6 PROPOSTE DI GESTIONE PER GLI UNGULATI,
alla pagina 123, quinto capoverso, le parole "è inoltre opportuno"
sono sostituite dalle parole "Entro e non oltre il periodo di
validità del presente Piano si dovrà provvedere a:".
Consiglieri presenti, votanti e favorevoli: 30
Il Consiglio approva all'unanimità.
Presidente
- La parola al Consigliere Segretario
Venturella sull'emendamento n. 7 del gruppo "Arcobaleno".
Venturella (Arc-VA)
- Credo che, pur distinguendo la
consistenza numerica e anche la salute del popolamento in generale
di lepre europea, che è molto più in forma invece del popolamento
di lepre variabile, per legare ancor di più cacciatore e preda con
la fascetta, si potrebbe introdurre dopo la parola
"numerata"
la parola
"nominativa"
. È il terzo
capoverso: a chi ha diritto a cacciare la lepre europea viene
assegnata una fascetta numerata, noi proponiamo di introdurre dopo
"fascetta numerata"
, la parola
"nominativa"
.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Questa proposta non la riteniamo
accoglibile, perché a nostro avviso è sufficiente la formulazione
adottata.
Presidente
- Pongo in votazione l'emendamento n. 7 del
gruppo "Arcobaleno" che recita:
Emendamento
Al paragrafo 2.2.1. LEPRE EUROPEA, punto II Gestione
venatoria, alla pagina 136: aggiungere dopo la parola "numerata"
aggiungere la parola "nominativa".
Consiglieri presenti: 30
Votanti: 23
Favorevoli: 3
Contrari: 20
Astenuti: 7 (Fiou, Fontana Carmela, Frassy, Lattanzi, Ottoz,
Sandri, Tibaldi)
Il Consiglio non approva.
Presidente
- La parola al Consigliere Segretario
Venturella sull'emendamento n. 8 del gruppo "Arcobaleno".
Venturella (Arc-VA)
- Lepre variabile: vorrei richiamare
l'attenzione del Consiglio sia sul grafico di pagina 142 che sulla
relativa tabella. Dal 2001 al 2006 il tetto degli abbattimenti di
lepre variabile è rimasto invariato. Da quello che ne so, lo studio
"GestAlp" sta evidenziando una seria compromissione dei popolamenti
di lepre variabile, sono istituite due aree di censimento, una in
territorio protetto (Orvieille) e una in territorio non protetto
(Chaz Dura); da quello che mi risulta, fino a 3 settimane fa le
catture si sono limitate a due soli esemplari, quindi un problema
di difficile soluzione perché la minaccia alla specie lepre
variabile è su diversi fronti. Proprio perché sono d'accordo su
questo capoverso... perché cosa dice il capoverso del Piano
faunistico?... e secondo me contiene una contraddizione: stante la
mancanza di informazioni su distribuzione e consistenza delle
popolazioni regionali, il tetto degli abbattimenti deve essere
mantenuto cautelativamente entro un numero complessivo di 55, che è
esattamente il numero che era previsto nel 2000; poi lei mi dirà,
come mi ha detto in Commissione: però noi, nel calendario
faunistico venatorio, proporremo di passare da 55 a 45. Se lei va a
fare una media ponderata dei valori di prelievo, trova che quei
valori si aggirano attorno a 30-32 esemplari; cauteliamoci e
fissiamo a 30 che è più della metà. Credo che la chiusura "tout
court" non abbia senso, cioè il fatto che si dichiari per la lepre
variabile la non possibilità di prelievo, credo non abbia senso,
anche aspettando cosa ci dice lo studio "GestAlp", ma
cautelativamente si potrebbe andare a 30.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Il collega Venturella ha già illustrato
oltre all'emendamento anche la risposta, proprio per economizzare i
tempi. Non rimane da dire che già nel calendario venatorio 2008,
avevo anticipato in Commissione, il tetto massimo sarà 45. In ogni
caso riteniamo in attesa di avere il completamento degli studi che
citava, di mantenere invariata la proposta. Non è accoglibile.
Presidente
- Pongo in votazione l'emendamento n. 8 del
gruppo "Arcobaleno" che recita:
Emendamento
Al paragrafo 2.2.2. LEPRE VARIABILE, al terzo capoverso di
pagina 143, sostituire il numero " 55" con il numero "30".
Consiglieri presenti: 26
Votanti: 20
Favorevoli: 3
Contrari: 17
Astenuti: 6 (Fiou, Fontana Carmela, Frassy, Ottoz, Sandri,
Tibaldi)
Il Consiglio non approva.
Presidente
- La parola al Consigliere Segretario
Venturella sugli emendamenti n. 9 e n. 10 del gruppo
"Arcobaleno".
Venturella (Arc-VA)
- Solo una piccola battuta: anche se
tetto di abbattimento fosse 170-190, sicuramente non riuscirà,
Assessore, a spegnere il canto del galletto alpino, anche perché
come dice l'ex Assessore Vicquéry, intanto non riuscite a
prenderlo!
Sul par. 2.3.4 notiamo una contraddizione nella stesura, perché
dice:
"si nota un drastico calo del numero di abbattimenti
registrato negli ultimi anni, quindi è necessario verificare lo
status delle popolazioni valdostane"
; uno potrebbe pensare:
hanno detto questo, la conclusione è: diminuiamo il tetto degli
abbattimenti... invece no! Si dice nella pagina seguente:
"mantenere un tetto di abbattimento basato sui risultati dei
censimenti primaverili ed estivi".
So che è sempre stato così,
ma noi vorremmo introdurre il concetto di assicurare non solo nelle
ZPS un tetto di prelievo prudenziale. Prima era solo assicurato,
"e nel restante territorio fino alla conclusione della verifica
sullo status delle popolazioni".
È questo il problema ed è
questa la contraddizione, perché quando voi dite che sono inoltre
auspicabili i seguenti provvedimenti, da un lato mantenete il
tetto, dall'altro dite che sarebbe necessario andare alla
limitazione dell'uso dei veicoli a motore per il raggiungimento
delle zone di caccia - quello che si diceva prima -, chiusura
dell'esercizio venatorio in zone, per altre specie - parlo in
generale dei galliformi alpini - controllo di forme di disturbo ad
esempio l'eliski, questo lo scrivete voi, e poi dall'altra parte
aumentate le zone di atterraggio e di decollo dell'eliski, non
chiudete le strade poderali ad uso della caccia, cioè sono tutte
belle enunciazioni non seguite dagli atti dovuti. Crediamo quindi
che si potrebbe agire sul prelievo venatorio.
A pagina 168, invece che dire... anche qua nel solco degli altri
emendamenti su ciò che si diceva che deve essere più coraggioso:
"sono inoltre auspicabili"
- sempre volontà nella nuvoletta
-, vorremmo che si dicesse:
"entro e non oltre il terzo anno di
esercizio del presente piano sono adottati i seguenti
provvedimenti"
, e poi, due punti: limitazione, chiusura
dell'esercizio venatorio... e poi quello che è... cioè qualcosa di
più coraggioso.
Sono questi gli emendamenti n. 9 e n. 10.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Per quanto riguarda gli emendamenti n. 9
e n. 10, si ritengono eccessivamente restrittivi. Si può dire che
la pressione venatoria sulle specie in Valle è molto bassa, abbiamo
circa 100 cacciatori che prelevano meno di 20 capi all'anno. Questo
è venuto dopo l'introduzione della caccia di selezione, in quanto
molti cacciatori si sono orientati verso gli ungulati. Non
riteniamo accoglibili questi 2 emendamenti. Per chiudere in maniera
ironica come è stata la sua introduzione, speriamo che in questi
ultimi tempi aumentino questi cacciatori!
Presidente
- Pongo in votazione l'emendamento n. 9 del
gruppo "Arcobaleno" che recita:
Emendamento
Al paragrafo 2.3.4. PROPOSTE DI GESTIONE PER I GALLIFORMI
ALPINI al secondo capoverso di pagina 168, le parole "e assicurare
un tetto di prelievo prudenziale per il restante territorio" sono
sostituite dalle parole "e nel restante territorio fino alla
conclusione della verifica sullo status delle popolazioni
valdostane".
Consiglieri presenti: 25
Votanti: 20
Favorevoli: 3
Contrari: 17
Astenuti: 5 (Fontana Carmela, Frassy, Ottoz, Sandri,
Tibaldi)
Il Consiglio non approva.
Presidente
- Pongo in votazione l'emendamento n. 10 del
gruppo "Arcobaleno" che recita:
Emendamento
Al paragrafo 2.3.4. PROPOSTE DI GESTIONE PER I GALLIFORMI
ALPINI al terzo capoverso di pagina 168, le parole "Sono inoltre
auspicabili i seguenti provvedimenti" sono sostituite dalle parole
"Entro e non oltre il terzo anno di esercizio del presente Piano
sono adottati i seguenti provvedimenti".
Consiglieri presenti: 26
Votanti: 21
Favorevoli: 3
Contrari: 18
Astenuti: 5 (Fiou, Fontana Carmela, Frassy, Ottoz, Tibaldi)
Il Consiglio non approva.
Presidente
- La parola al Consigliere Segretario
Venturella sugli emendamenti n. 11 del gruppo "Arcobaleno".
Venturella (Arc-VA)
- Premetto che mi piace - Assessore,
se lei guarda l'ultima e la penultima riga sul prelievo selettivo
commisurato - il fatto che sia prelievo selettivo commisurato non
tanto alla densità, quanto agli incrementi; potrebbe essere questo
il famoso premio sull'incremento che ha subito da una stagione
all'altra. Credo che queste proposte gestionali sulle marmotte
siano fuori luogo, non tanto perché la specie ha trovato un certo
equilibrio nel territorio regionale, anche perché la marmotta non
credo venga utilizzata per l'alimentazione...
(interruzione dell'Assessore Fosson, fuori microfono)
... vivente... non più, una vecchia zia, ha detto? Sapevo di un
uso di farmacopea popolare, il grasso di marmotta...
Bortot
(fuori microfono) - ... ma si mangia anche...
Venturella (Arc-VA)
- ... con tutta la buona carne che
avete a disposizione... proprio la marmotta?
Bortot
(fuori microfono) - ... tanti anni fa...
Venturella (Arc-VA)
- ... ecco, che sia buona la carne di
marmotta lo dice anche l'Assessore Fosson, io mi inchino...
Presidente
- ... non è "La prova del cuoco", è
un'Assemblea regionale...
Venturella (Arc-VA)
- ... non credo neanche, lo dico come
provocazione, che abbia interesse come pelliccia, non esiste la
pelliccia di marmotta, oppure Assessore Cerise, lei dice di sì... a
scopo ornamentale la pelliccia di marmotta è utilizzata?
(interruzione dell'Assessore Cerise, fuori microfono)
... non lo sa, bene... Vorrei cassare allora la proposta
gestionale della marmotta, perché la popolazione della marmotta non
ha bisogno di essere gestita, credo che l'equilibrio sia stato
raggiunto in Valle e non vi sia bisogno di introdurre nulla.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Visti tutti gli interventi fuori e
dentro microfono, credo che sia il caso di mantenere com'è la
formulazione, in quanto le proposte gestionali che rilevano che la
marmotta figura attualmente fra le specie non cacciabili, quindi
non ci sono al momento dei problemi legati al prelievo della
marmotta... poi si vedrà con l'evoluzione dei tempi. In ogni caso
non è accoglibile.
Presidente
- Pongo in votazione l'emendamento n. 11 del
gruppo "Arcobaleno" che recita:
Emendamento
Al paragrafo 2.6.1. MARMOTTA, a pagina 185 sono soppressi gli
ultimi due capoversi.
Consiglieri presenti: 28
Votanti: 23
Favorevoli: 3
Contrari: 20
Astenuti: 5 (Fiou, Fontana Carmela, Frassy, Ottoz, Tibaldi)
Il Consiglio non approva.
Presidente
- Il prossimo emendamento è presentato
dall'Assessore Isabellon, è l'emendamento n. 1.
La parola alla Consigliera Squarzino Secondina.
Squarzino (Arc-VA)
- Qui l'Assessore, quando stamani lo
ha illustrato, ha detto che quell'emendamento non sostituiva
l'ultima riga, che era importante, nel senso che ha detto che
comunque rimane che l'affitto e la subconcessione sono vietati,
pena decadenza della concessione. Ho capito bene? È così? Perché
questo è uno dei punti essenziali...
Isabellon
(fuori microfono) - ... rimane...
Squarzino (Arc-VA)
- ... ecco, però vorrei che lo
ridicesse in modo che sia chiaro e che non venga, quando si rimette
insieme il tutto, cancellata quella riga, che è importante.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Non si tratta di una delle famose
"nuvolette", l'ho detto apposta nel senso che qui probabilmente
poteva creare confusione il fatto che c'era una differenza di
spazio fra il secondo e terzo capoverso dal quarto, quindi per
chiarezza:
"l'affitto o la subconcessione sono vietati pena
decadenza della concessione"
rimane.
Presidente
- Pongo in votazione l'emendamento n. 1
presentato dall'Assessore Isabellon, che recita:
Emendamento
All'interno del cap. 7 (Criteri per la costituzione e il
funzionamento delle aziende faunistico-venatorie e
agri-turistico-venatorie) par. 7.1 (Aziende faunistico-venatorie),
il secondo e terzo capoverso dell'argomento Struttura giuridica
sono così modificati:
La durata della concessione, pari a 9 anni, non dovrà
superare il periodo di assenso, documentato da atto notarile o da
dichiarazione autenticata, da parte dei proprietari dei terreni. Il
rinnovo della concessione è soggetto alla verifica dell'attuazione
dei piani di conservazione e miglioramento ambientale. La
concessione può essere revocata nel periodo di validità in caso di
gravi violazioni nei confronti della normativa vigente o dell'atto
di concessione e in caso di non attuazione dei piani di
conservazione e miglioramento ambientale.
Consiglieri presenti: 28
Votanti e favorevoli: 27
Astenuti: 1 (Fontana Carmela)
Il Consiglio approva.
Presidente
- Pongo in votazione l'emendamento n. 2
presentato dall'Assessore Isabellon, che recita:
Emendamento
All'interno del cap. 7 (Criteri per la costituzione e il
funzionamento delle aziende faunistico-venatorie e
agri-turistico-venatorie) par. 7.1 (Aziende faunistico-venatorie),
l'argomento Vigilanza è così modificato ed integrato:
Vigilanza. Ogni AFV deve avere alle sue dipendenze almeno due
guardie giurate con rapporto di lavoro subordinato e continuativo,
fino a superfici di 2.000 ha; per superfici oltre i 2.000 ha è
richiesta una guardia supplementare ogni 2.000 ha.
Le superfici di cui sopra fanno riferimento al territorio
utile alla specie (T.U.S.) per il camoscio, che per le AFV
esistenti sono riportate nella tabella di figura 2.1.1.3 del
presente Piano.
La dotazione al personale di vigilanza delle armi, da caccia
o narcotizzanti, ritenuta necessaria per la corretta gestione
faunistica, dovrà essere autorizzata secondo le vigenti
normative.
Consiglieri presenti: 28
Votanti e favorevoli: 27
Astenuti: 1 (Fontana Carmela)
Il Consiglio approva.
Presidente
- Pongo in votazione il provvedimento nel suo
insieme così come emendato:
Consiglieri presenti: 28
Votanti e favorevoli: 25
Astenuti: 3 (Bortot, Squarzino Secondina, Venturella)
Il Consiglio approva.
