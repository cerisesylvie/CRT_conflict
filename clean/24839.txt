Classificazione
AGRICOLTURA



Oggetto del Consiglio n. 141 del 22 ottobre 2008 - Resoconto
OGGETTO N. 141/XIII - Interpellanza: "Iniziative per evitare
l'erosione di terreni coltivati a vigneto nel Comune di
Fénis".
Interpellanza
Preso atto che in data 21 febbraio 2001, quaranta proprietari
di terreni siti nel Comune di Fénis e distinti in catasto al foglio
n° 3, indirizzavano una lettera agli assessorati regionali
Agricoltura e Risorse naturali e Territorio ambiente ed opere
pubbliche, al Consorzio miglioramento fondiario di Fénis e per
conoscenza al Comune di Fénis nella quale si richiamava
l'attenzione degli enti sopraccitati sulla situazione di disagio
venutasi a creare seguito agli eventi alluvionali del settembre
1993 e ottobre 2000;
Constatato che l'alluvione del 2000 ha asportato una
consistente porzione di terreno nonché la pista di accesso ai fondi
e che attualmente l'accesso agli stessi è assicurato dalla
disponibilità temporanea dei proprietari confinanti;
Accertato che una consistente parte dei terreni è coltivata a
vigneto e che l'area interessata ha ottenuto il riconoscimento di
zona di produzione a denominazione di origine controllata e che
tale zona riveste caratteristiche ambientali apprezzabili ed è
interessata dal progetto di un percorso di riqualificazione
ambientale;
Visto che le consistenti piogge di fine maggio 2008 e la
conseguente piena della Dora hanno evidenziato la fragilità della
situazione in essere;
il sottoscritto Consigliere regionale
Interpella
gli Assessori competenti per conoscere:
1) quali sono gli intendimenti della Giunta in proposito e
quali iniziative intende adottare per evitare in futuro inevitabili
successive erosioni in caso di piena;
2) se ritiene opportuno il ripristino delle piste di accesso
ai fondi, considerate anche le particolari caratteristiche agricole
ed ambientali della zona;
3) l'eventuale tempistica degli interventi.
F.to: Cerise Giuseppe
Président
- La parole au Conseiller Cerise Giuseppe.
Cerise G. (VdAV-R)
- Merci, M. le Président.
Questa interpellanza prende un po' spunto da una situazione di
criticità che si è venuta a creare conseguentemente ai vari eventi
alluvionali che si sono succeduti, l'evento alluvionale del 1993
che aveva già iniziato ad erodere questa parte di terreno che -
come poi è descritto - è coltivata a vigneto, ma soprattutto ha
asportato totalmente la pista agricola di accesso a questi terreni.
Adesso l'accesso a questi terreni è praticamente consentito per la
disponibilità dei proprietari confinanti, transitoriamente,
chiaramente, perché si dovrà andare ad una definizione del
problema, un aspetto un po' più concreto. A tale proposito credo
che, già nel 2001, 40 proprietari avevano indirizzato una lettera
al Consorzio di miglioramento fondiario di Fénis, alla Regione
autonoma Valle d'Aosta e agli Assessorati competenti, per
conoscenza al Comune di Fénis; di conseguenza avevo anche avuto
modo di conoscere questa problematica. Evidentemente in quel
momento vi erano delle oggettive priorità, dall'altra parte della
Dora si doveva intervenire per consolidare la sottoscarpa della
strada regionale; è abbastanza comprensibile che si dovevano dare
degli ordini di priorità. Ci sembra indispensabile intervenire in
questa zona, perché nella piena che si è verificata a fine maggio,
di cui poi potrò lasciare all'Assessore una documentazione
fotografica, si è evidenziato nuovamente questo problema; per
fortuna, mi pare, il primo giugno ha cessato di piovere, di
conseguenza si è rientrati in una sostanziale normalità.
Vorrei però ricordare che questa zona, al di là del valore
agricolo che ha, questa parte di vigneto, ha avuto il
riconoscimento come zona di produzione a denominazione di origine
controllata ed è una zona di particolare interesse ambientale,
tanto che è interessata anche da un progetto di riqualificazione
dell'asta della Dora Baltea per quel tratto di Fénis con un
investimento da parte della Regione, con la partecipazione poi
anche del Comune, certamente, in base alla legge che non mi
ricordo... e questo intervento che va ad interessare tutta questa
zona. Di conseguenza ci pare del tutto evidente che bisognerebbe
trovare anche una soluzione a quelle problematiche che sono
evidenziate più puntualmente nell'interpellanza. Mi riserverò poi
nella replica di fornire alcuni ragguagli che si ritengono
necessari.
Président
- La parole à l'Assesseur aux ouvrages publics,
à la protection des sols et au logement public, Viérin Marco.
Viérin M. (SA-UdC-VdA)
- Merci, M. le Président.
Questo argomento è un po' più complesso rispetto a quello che ha
relazionato il collega Cerise; vorrei solo ricordare, e non andrò a
tediare i colleghi partendo da lontano, ma sicuramente un minimo di
cronistoria andrebbe fatto, che nel corso degli anni, essendo stata
l'area di erosione ubicata nella parte interna di una curva e su un
rettilineo - praticamente si trova dopo Fénis per chi percorre
scendendo la valle centrale verso Pont-Saint-Martin, dopo Nus
praticamente, sulla SS 26 - si è creato un deposito di materiale a
testimonianza della bassa velocità della corrente in quel tratto, e
solo in caso di piene rilevanti come quella di maggio 2008 -
richiamata anche dal collega - potrebbero innescarsi ulteriori
smottamenti, però molto localizzati. Tali depositi, comunque, non
riescono a compensare il livello che si è determinato fra il piano
coltivato e il letto della Dora. Il tratto presenta una certa
fragilità come conseguenza dell'assetto del corso d'acqua di quel
punto, che non consente, in caso di piena, l'espansione verso la
sponda sinistra, cioè la parte esterna della curva per la mancanza
o per la presenza della SS 26, come dicevo prima, ma obbliga il
passaggio della piena stessa in una sezione obbligata con aumento
di velocità della corrente e conseguente innesco di erosione sul
lato più esposto, cioè quello destro.
Le verifiche condotte negli anni scorsi hanno permesso di
definire un possibile intervento di protezione della sponda e di
ripristino della viabilità di accesso ai fondi che consiste nella
realizzazione di una scogliera di almeno 4 metri di altezza, se
l'intervento fosse realizzato; ciò determinerebbe però un
irrigidimento della sposta destra, che molto probabilmente
provocherebbe l'innesco di fenomeni erosivi del fondo alveo, con
pregiudizio delle fondazioni delle opere spondali sia alla destra
sia alla sinistra orografica, e il pericolo per l'infrastruttura
viaria in quel caso, cioè la SS 26, quella verso Nus. Bisogna
ricordare che gli interventi di ripristino dei danni, inoltre, in
conseguenza all'evento alluvionale dell'ottobre 2000, sono stati
oggetto di uno specifico piano di attuazione della ordinanza del
Ministro dell'interno, la n. 3090/2000, approvato con deliberazione
di Giunta regionale n. 73/2001, e aggiornato con deliberazione
della Giunta regionale n. 2022/2001, n. 1401/2002 e n.
2073/2003.
Il piano ha definito e programmato le azioni necessarie a
garantire un livello di sicurezza adeguato sul territorio e ha
stabilito condizioni di uso del suolo compatibili con le
caratteristiche dei sistemi idrografici e dei versanti. Le linee di
intervento perseguite dal piano tendono in particolare a (ed è
questo che bisogna ricordare): proteggere i centri abitati, le
infrastrutture, luoghi e ambienti di riconosciuta importanza
rispetto ad eventi di piena di gravosità elevata, in modo tale da
ridurre il rischio idraulico a valori compatibili; mettere in
sicurezza abitati e infrastrutture interessate da fenomeni di
instabilità di versante; ripristinare le vie di comunicazione e i
servizi acquedottistici e fognari danneggiati dagli eventi e
ripristinati in via precaria durante la prima fase di somma
urgenza. Il corso della Dora Baltea è stato poi oggetto di un
numero limitatissimo di interventi ad oggi, ma molto puntuali,
anche perché argomento di uno specifico progetto di assetto da
parte dell'Autorità di bacino del fiume Po, che ha puntualmente
individuato i tratti in carenza di protezione in prossimità di
centri abitati o di infrastrutture.
Con riferimento quindi al primo e al terzo quesito
dell'interpellanza non si ritiene di realizzare a breve un
intervento specifico, vista la situazione complessiva e in
considerazione anche delle limitate conseguenze rispetto ad altre
zone. Con riferimento, invece, al secondo quesito, la struttura
competente dell'Assessorato riesaminerà comunque il caso rispetto
alle conseguenze che però risentirebbero dell'assetto del corso
d'acqua con la realizzazione di una scogliera per un'altezza di 4
metri, le conseguenze che potrebbero essere arrecate al lato
opposto, la sinistra orografica, e quindi al muro di contenimento e
alle arginature poste a tutela della SS 26; pertanto, come dicevo,
le conseguenze sulla SS 26. Su altri aspetti, più legati
all'economicità e alle culture, il collega Isabellon farà altre
precisazioni in merito.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente. Ad integrazione
della situazione rappresentata dall'intervento del collega Viérin,
da una ricerca che è stata effettuata presso i nostri uffici
risulta che, a partire dall'ottobre 2000 - anno in cui si è
verificato il secondo evento alluvionale, il primo è stato quello
del 1993 - abbiamo in giacenza una richiesta del consorzio di
miglioramento fondiario... perché occorre ricordare una premessa
importante. Infatti dal 2000, dal piano di sviluppo rurale
2000-2006, la modalità operativa dell'Assessorato non ha più
previsto interventi diretti, ma si è passati ad interventi
attraverso le richieste che provengono dai consorzi di
miglioramento fondiario, e attualmente non c'è più la possibilità
di intervenire direttamente come Assessorato, con interventi
gestiti direttamente dagli uffici, ma attraverso questo tipo di
procedure.
Per quel che riguarda la richiesta del consorzio, abbiamo una
richiesta che probabilmente fa seguito a tutta una serie di
situazioni che si sono evidenziate sul territorio di Fénis, e noi
sappiamo giustamente quanto ha toccato duro l'alluvione su tutto il
territorio di Fénis, anche per quel che riguarda l'aspetto di
danneggiamenti sui fondi agricoli, abbiamo - dicevo - una richiesta
del consorzio che per quel che riguarda la zona interessata, cioè
il foglio 3, riferisce di una richiesta in località Druges, questo
insieme a Les Iles, a Barche ad altre, in data 27 dicembre 2001,
quindi probabilmente fa seguito... ecco, in località Druges, però,
dalla cartografia risulta essere a monte della... poi può
confermare il Sindaco...
Cerise G.
(fuori microfono)
...a monte
dell'autostrada...
Isabellon (UV)
- ...esatto, a monte dell'autostrada ce
l'abbiamo anche sul... invece per quel che riguarda... e sono circa
4.900 metri... può darsi che questa situazione sia parziale, che
magari il consorzio in quel momento ha rappresentato non recependo
le istanze dei 40 proprietari... questo almeno risulta dagli atti.
C'è da dire anche che la pratica in questione, quella della
località Druges, non è mai stata finanziata, probabilmente anche
perché il consorzio, di concerto con l'Amministrazione regionale -
considerati anche i modesti danni segnalati, perché in quella zona
lì, infatti, c'è poco danno, c'è più un imboschimento che altro -
ha dato priorità agli ingenti danni invece relativi ad altre
superfici coltivate con tutti gli interventi che si sono attuati in
questi anni. In più, a titolo informativo, sempre da parte del
consorzio, è stato dato un altro tipo di priorità anche per quel
che riguarda i miglioramenti fondiari, legati sempre a monte
dell'autostrada a tutta quella zona che si trova in adiacenza al
foglio 3, che è oggetto di un grande intervento di riordino
fondiario: questo è quello che attualmente abbiamo come pratiche in
corso.
Fatte queste permesse, non ci risulta neanche che ci sia una
richiesta specifica relativa a quegli accessi, perché sicuramente
quegli accessi attualmente sono stati attuati su consenso dei
proprietari provvisoriamente, ma non c'è una domanda di contributo
relativa alla sistemazione di piste di accesso ai fondi per quella
zona che è oggetto dell'interpellanza, del foglio mappale n. 3.
Probabilmente, visto che c'era un tacito accordo di questo tipo, il
consorzio non è stato investito da una richiesta specifica per quel
che riguarda le piste; di conseguenza, non l'ha presentata
all'Assessorato: questa è la situazione. Evidentemente, nel momento
in cui si dovessero prevedere degli interventi, è da ricordare che
comunque anche gli accessi che dovessero essere realizzati
naturalmente su proprietà private non comportano l'esproprio e
l'acquisizione dei fondi, ma questi rimangono comunque di proprietà
dei proprietari originariamente interessati al passaggio della
pista interpoderale. Bisognerebbe vedere se il consorzio vuole
riconoscere questa viabilità come è attualmente in essere, magari
con una domanda di riattamento di questa viabilità. Questa potrebbe
essere un'ipotesi di soluzione, ma al momento non abbiamo richieste
specifiche.
Del discorso sull'erosione e su quel che riguarda le difese
spondali della Dora... su questo ha già riferito precedentemente il
collega Viérin; evidentemente nel momento in cui si realizzano
delle protezioni si pensa anche all'accesso ai fondi, ma le due
cose possono anche essere viste separatamente... questo è
quanto.
Président
- La parole au Conseiller Cerise Giuseppe.
Cerise G. (VdAV-R)
- Ringrazio i due Assessori, ma non
posso dire di trarre grande soddisfazione dalle due risposte,
perché uno mi ha elencato tutti gli ordini di priorità di
intervento che per me è un ripasso, perché li conoscevo; l'altro mi
ha portato a conoscenza di tutta la programmazione del consorzio di
Fénis, che ho la presunzione - anche in questo caso - di conoscere.
Avevo premesso il discorso delle priorità nell'illustrazione
dell'interpellanza, ritenevo che giustamente c'erano degli
interventi prioritari come, nel caso specifico, consolidare la
parte di sostegno della strada statale. Qui non si chiede un
intervento per ripristinare un certo tipo di viabilità, si chiede
sostanzialmente un'arginatura sul fondo per limitare in conseguenza
l'erosione; questo automaticamente fungeva anche da pista come era
già prima.
Per il discorso dell'esondazione mi permetto di ricordare che
questo non andrebbe a compromettere l'espansione dell'acqua in
quella zona, perché parliamo di due livelli nettamente diversi
rispetto a quello dell'altra sponda; dunque non si va in alcun modo
a comprimere la cosa, ma poi farò avere le foto all'Assessore e si
renderà conto che qui si tratta di un terreno che, essendo molto
fragile, come c'è una piccola piena d'acqua erode. C'era un
progetto presentato da uno dei proprietari che è un tecnico, di
1,50 metri di scogliera bassa, proprio per evitare questa erosione
costante quando ci sono le piene, che successivamente al 2000,
erodendo, avevano portato via anche quella piccola striscia di
massi già messa in quella posizione... ma quella era stata una
piana particolare.
Invito a rivedere un po'... poi magari all'Assessore alle opere
pubbliche sottoporrò, anche dal punto di vista di grafici, la
situazione; di conseguenza, non posso dichiararmi soddisfatto,
evidentemente.
