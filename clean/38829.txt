Classificazione
OPERE PUBBLICHE



Oggetto del Consiglio n. 2291 del 27 luglio 2016 - Resoconto
OGGETTO N. 2291/XIV - Interrogazione: "Utilizzo e costo
gestionale del parcheggio pluripiano di via Roma ad Aosta".
Rosset (Presidente) -
Punto n. 9 dell'ordine del giorno.
Per l'illustrazione, ha chiesto la parola il Consigliere Bertin, ne
ha facoltà.
Bertin (ALPE) -
Questa interpellanza riprende una
richiesta di documentazione fatta l'anno scorso ed è, se vuole,
l'occasione per fare il punto sul parcheggio dell'ospedale, una
vicenda nata male che tutti conosciamo e che dai dati avuti l'anno
scorso si comprende che è poco utilizzato; infatti, il massimo
utilizzo si raggiunge soltanto nella fascia oraria compresa tra le
9 e le 11 e soltanto per il 70 percento, mentre per la restante
parte della giornata l'utilizzo non raggiunge il 50 percento. Tali
dati tengono in considerazione i giorni lavorativi e non i giorni
festivi, nei quali la percentuale di utilizzo è ancora più bassa;
tale situazione è disastrosa da un certo punto di vista, perché si
tratta di un grande investimento che non dà alcun risultato; i dati
dell'anno scorso evidenziavano che questo parcheggio è
sostanzialmente inutilizzato. Vorremmo pertanto sapere se nel
frattempo la situazione è cambiata e soprattutto se si hanno novità
in merito all'ospedale regionale, in particolare riguardo ai
parcheggi; come sappiamo, il progetto del parcheggio dell'ospedale
era diverso, infatti c'era una parte che andava sotto la statale 26
e che ovviamente ha subito delle modifiche.
Al di là di fare il punto sulla struttura in questione, che
costituisce un grande investimento e che, come sappiamo, è stata
acquistata dall'Amministrazione regionale e poi trasferita a titolo
gratuito al Comune di Aosta per la gestione, pertanto volevamo
sapere gli intendimenti in merito al parcheggio in quella zona.
Presidente -
Per la risposta, ha chiesto la parola
l'Assessore Perron, ne ha facoltà.
Perron (UV) -
Presidente e collega, come avevo già avuto
modo di dirle, la gestione del parcheggio Parini esula un po' dalle
competenze dell'Amministrazione regionale; tuttavia, io le fornisco
i dati che lei ha richiesto e che l'azienda mi ha inviato.
L'utilizzo medio mensile della struttura, parliamo dei mesi di
marzo, aprile e maggio 2016, nella fascia oraria compresa tra le
7:00 e le 18:00 registra mediamente un'occupazione del 50 percento
nell'orario dalle 7:00 alle 8:00, un rialzo del trend fino al 70
percento di tutta la struttura nell'orario dalle 9:00 alle 10:00,
mantiene la stessa percentuale di occupazione nella fascia oraria
12:00-13:00, per diminuire un po' e arrivare a un'occupazione
superiore al 30 percento dopo le 17:00; quindi, il dire che non dà
alcun risultato è un'interpretazione tutta sua e che personalmente
non condivido. L'incasso complessivo dall'apertura del parcheggio,
parliamo di un anno e mezzo, è di 845 mila euro più IVA; in questa
somma sono compresi i 60 mila euro della convenzione con l'USL,
questo prevedeva un massimo di 125 auto presenti di volta in volta
nel parcheggio; il costo complessivo della gestione riferito al
2015, perché i dati del 2016 non sono consolidati, ammonta a 246
mila euro; in questo ammontare sono compresi i costi generali
societari, non sono ripartibili per singolo servizio, essendo l'APS
una
multiservice
, per cui non è possibile quantificarli per
la sola gestione del parcheggio. La manutenzione ordinaria ammonta
a poco più di 30 mila euro, non c'è stata nessuna manutenzione
straordinaria nel periodo considerato, a ulteriore riprova che
l'investimento fatto è un investimento utile anche sotto questo
profilo.
L'ultimo punto di cui si chiedeva notizia circa gli
intendimenti; c'è un lavoro del Comitato scientifico che è in fase
di conclusione, al termine di questi lavori verranno fornite alla
Sovrintendenza indicazioni utili a valutare l'importanza
archeologica dei reperti rinvenuti, verranno proposte eventuali
soluzioni di conservazione degli stessi nel sito o in un altro
luogo, tenendo conto della finalità principale dell'opera pubblica,
secondo quello che prevede la normativa vigente in materia di beni
culturali e si potranno fare allora le necessarie valutazioni anche
in merito ai posteggi.
Presidente -
Per la replica, chiede la parola il
Consigliere Bertin, ne ha facoltà.
Bertin (ALPE) -
La premessa la conoscevamo, per cui la
gestione è del Comune di Aosta e lo avevamo anche sottolineato. C'è
però un piccolo particolare, ovvero che il parcheggio di via Roma è
costato all'Amministrazione regionale 18,5 milioni di euro per un
costo medio a posto auto di circa 40 mila euro, una cifra enorme,
uno scandalo clamoroso. All'epoca lo avevo definito una porcata e
una porcata rimane. Questo acquisto è stato uno scandalo che ha
visto anche l'interessamento della 'ndrangheta, come ricordiamo;
lei dice che è un successo, ma come si può ragionare in questi
termini visto che il massimo utilizzo nei giorni lavorativi
raggiunge il 70 percento solo per pochissime ore! È un disastro, è
un parcheggio sottoutilizzato, è costato tanto, ma è completamente
sottoutilizzato; i dati parlano dell'utilizzo massimo del 70
percento solo in certe ore del giorno; tra l'altro, i dati non
prendono in considerazione i giorni non lavorativi, che farebbero
scendere la media di utilizzo al di sotto del 50 percento. Abbiamo
una struttura mezza vuota, quel parcheggio non serve a niente, ci
passo davanti spesso e non ho mai visto il segnale che il
parcheggio fosse pieno, probabilmente non si riesce a riempire
nemmeno il giorno di Sant'Orso, è francamente uno scandalo.
Tra l'altro, la giustificazione a questi risultati penosi il
Presidente dell'APS la individuava nel costo relativamente basso
dei parcheggi della città. Per riempire questo parcheggio, il
Comune di Aosta addirittura ha aumentato tutte le zone blu della
città, creando seri problemi al centro storico e al commercio del
centro storico; ci ricordiamo le proteste dei commercianti e
l'effetto che ha sortito questo aumento del costo dei parcheggi in
città. Nonostante quest'operazione, i risultati relativamente al
parcheggio non sono cambiati, quel parcheggio non è utilizzato, è
sempre mezzo vuoto, è stato una porcata acquistarlo e ancora oggi
si rivela un investimento sbagliato; è costato caro, eccessivamente
caro e dà dei risultati penosi, ribadisco che quel parcheggio è
sempre mezzo vuoto.
