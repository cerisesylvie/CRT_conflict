Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3385 del 13 gennaio 1988 - Resoconto
OGGETTO N. 3385/VIII - DIVIETO DI FUMARE NELLE CORSIE DEGLI
OSPEDALI. (Interrogazione).
PRESIDENTE:
Do lettura dell'interrogazione presentata dal
Consigliere Sandri.
INTERROGAZIONE
RICORDATA la legge 11 novembre 19 75, n. 584 "Divieto di
fumare in determinati locali e su mezzi di trasporto pubblico" che
proibisce, tra l'altro, di fumare nelle corsie degli ospedali e che
stabilisce l'obbligo per le autorità preposte di esporre nei locali
indicati cartelli riproducenti la norma con l'indicazione della
sanzione comminata ai trasgressori, nonché pene pecuniarie per la
non ottemperanza a tale obbligo;
CONSTATATO che presso i Presidi ospedalieri di Aosta numerose
corsie sono sprovviste delle indicazioni previste dalla legge
soprammenzionata e che è facile incontrare persone che fumano negli
ambienti ospedalieri di degenza degli ammalati;
SOTTOLINEATE le competenze prefettizie previste dall'art. 9
della legge soprammenzionata;
il sottoscritto Consigliere regionale
INTERROGA
Il Presidente della Giunta per conoscere:
- i motivi della mancata osservanza delle disposizioni della
legge 584 nei Presidi ospedalieri valdostani;
- a chi spetti di assicurare l'osservanza di tali
norme;
- quante contestazioni o notificazioni ha ricevuto dai
soggetti legittimati ad accertare le infrazioni durante il 1985, il
1986 ed i primi 10 mesi del 1987;
- quali siano le disposizioni del Ministero della Sanità in
ordine ai limiti di temperatura, umidità relativa, velocità e tempo
di rinnovo dell'aria richiesta agli impianti di condizionamento e
ventilazione, perché possano consentire l'esenzione dal divieto di
fumare nei locali ove siano installati.
PRESIDENTE:
Ha chiesto di parlare l'Assessore alla Sanità
ed Assistenza Sociale Voyat, ne ha facoltà.
VOYAT (U.V.) -
Per quanto riguarda la prima domanda, mi
sento di dissentire da quanto dice il Consigliere Sandri, perché
non è vero che la legge 584 non sia rispettata; diciamo che
purtroppo all'interno dell'ospedale non viene rispettata in egual
misura in tutte le corsie. Questo dipende anche dal responsabile
dell'unità operativa o dai medici o dalle caposala che dovrebbero
riprendere i trasgressori.
I cartelli sono stati affissi in tutto l'ospedale, in alcuni
casi sono stati asportati da persone che non conosciamo, in altri
casi sono stati tolti dalla direzione sanitaria in quanto erano
pasticciati, ed al più presto ritengo che l'USL li sostituirà.
Di contestazioni o notifiche fatte all'USL o alla direzione
sanitaria ce n'è solo una fatta verbalmente e l'interessato non ha
presentato la denuncia per iscritto.
Il 18 dicembre il Presidente dell'USL ha fatto un ordine di
servizio, a seguito del quale c'è stata una circolare del direttore
sanitario a tutti i responsabili di servizio per fare applicare la
legge 584. Purtroppo dobbiamo anche dire che molto dipende dalla
educazione delle persone, in quanto se c'è un cartello sarebbe bene
che tutti ne seguissero le indicazioni, che purtroppo non vengono
rispettate non solo dai pazienti ma a volte anche dai medici.
Rispetto all'ultima domanda, non ci sono disposizioni
particolari da parte del Ministero della Sanità, però se il
Consigliere vuole gli farò avere copia dell'art. 2 che parla di
alcune condizioni richieste per gli impianti di condizionamento in
luoghi pubblici.
Ripeto che iniziative da parte della direzione sanitaria e del
comitato di gestione sono state prese; ci sono anche delle unità
operative dove per primi i medici danno l'esempio e riprendono
personalmente i trasgressori, purtroppo ci sono altre unità dove né
i medici né il personale tecnico fa osservazioni ai
trasgressori.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.) -
Ringrazio l'Assessore e attraverso lui il
Presidente dell'USL che qualche giorno dopo l'interrogazione da me
fatta, ha voluto emanare l'ordine di servizio col quale ricorda la
legge 11.11.75, n. 584, recante il "Divieto di fumare in
determinati locali e sui mezzi di trasporto".
Sono altresì contento che si ammetta come in numerosi punti
dell'ospedale, sia di Viale Ginevra sia del Beauregard, ci siano
problemi perché alcune targhette sono state messe e poi sono state
tolte o cancellate.
Faccio rilevare però che non esiste una situazione di
correttezza nella esposizione, perché in base alla legge devono
essere esposti in posizione visibile avvisi riportanti il divieto
di fumare e la norma con la indicazione della sanzione comminata ai
trasgressori. Questa è una procedura poco usata; fra l'altro sia
nella saletta delle Commissioni che usiamo abitualmente, annessa al
Consiglio regionale, sia in quella che è situata nel palazzo vicino
a quello in cui ci troviamo, non è stato posto nessun tipo di
targhetta, per cui il problema sussiste in ospedale, ma anche in
altri luoghi.
Mi spiace invece che l'Assessore non abbia specificato bene chi
sia la persona responsabile delle applicazioni di queste norme, e
visto che è già stato diramato questo ordine di servizio penso che
debba esserci un richiamo perché non una, ma almeno 100-200 siano
le trasgressioni e le contestazioni fatte nei prossimi tempi,
perché ciascuno di noi che si rechi in ospedale può rendersi conto
come si fumi in luoghi del tutto inadeguati.
Ringrazio infine l'Assessore per quanto riguarda la
documentazione sulle caratteristiche ambientali che devono essere
presenti negli impianti di condizionamento d'aria nelle sale
pubbliche.
