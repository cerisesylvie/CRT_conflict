Classificazione
ASSISTENZA SOCIALE
ORDINE PUBBLICO - FORZE ARMATE



Oggetto del Consiglio n. 989 del 23 ottobre 2019 - Resoconto
OGGETTO N. 989/XV - Interrogazione a risposta immediata:
"Rispetto delle prescrizioni previste dalla legge regionale 14/2015
da parte degli esercizi per il gioco d'azzardo".
Rini (Presidente)
- Punto n. 5.02 all'ordine del giorno.
La parola per l'illustrazione al collega Vesan.
Vesan (M5S) -
Allora, brevemente, noi abbiamo approvato
da mesi tre successive modificazioni alla legge regionale n. 14 del
2015, che è una norma di tipo sanitario per prevenire la ludopatia
in Valle d'Aosta. Con la prima di queste proposte siamo riusciti ad
anticipare l'entrata in vigore di una legge, che era stata fatta
diciamo in modo piuttosto lasco, sono state fatte ulteriori
proposte di legge che sono arrivate a definire con precisione in
modo dettagliato come si misurano e quali sono i luoghi sensibili
da cui devono essere rispettate le distanze e l'ultima entrata in
vigore prevista era del 1° giugno 2019. Sono quindi ormai passati
quattro mesi abbondanti e volevamo avere una risposta su qual era
la situazione. Purtroppo, guardando il sito cartografico regionale
appositamente previsto per l'inserimento delle distanze delle fasce
di rispetto, vediamo che la Regione non ha ancora ricevuto dai
Comuni o comunque non ancora provveduto a caricare - non sappiamo
quale sia la realtà dei fatti - i luoghi sensibili di oltre 50
comuni sui 74 comuni presenti in Valle d'Aosta. Sugli organi di
stampa sono uscite delle comunicazioni relative alla chiusura dei
locali con proteste, ma in realtà la cartografia dei luoghi
sensibili non è ancora stata completata per comuni mediamente
rilevanti sul territorio regionale come quello di Sarre,
Saint-Pierre, Gressan, Courmayeur, oltre a tantissimi altri. Ci
chiediamo quindi che cosa sta facendo il Governo regionale per
monitorare questa situazione e in che misura verifica il rispetto
della normativa.
Presidente -
Per la risposta, la parola all'assessore
Baccega.
Baccega (UV) -
L'attività che si sta sviluppando in
questi mesi riguarda in particolare l'adeguamento della legge da
parte dei Comuni a seguito di una bozza di regolamento che è stata
inviata in quest'ultimo periodo da parte del CELVA; il Comune di
Aosta lo sta approvando quest'oggi, e tutta una serie di controlli
da parte dei Comuni da una parte e della Questura relativamente
alle licenze di sua competenza. Sul territorio di Aosta la Questura
ha revocato quattro licenze, che erano di sua competenza. Questi
esercizi commerciali erano sale giochi dedicate e le relative
licenze appunto erano di competenza della Questura (articolo 88 del
Testo unico di pubblica sicurezza). Ad oggi tutti i pubblici
esercizi inseriti nell'elenco detenuto dall'Agenzia delle dogane,
depennate ovviamente le licenze che sono state revocate dal
Questore, sono stati verificati dalla Polizia locale e un altro
esercizio è stato sanzionato. Sul territorio regionale, la Questura
ha revocato altre tre licenze e quindi questa è stata l'attività
ispettiva che è stata realizzata. Per quanto riguarda il sito, sarà
sicuramente aggiornato e la cartografia completata appena i Comuni
da lei indicati nella
question time
recepiranno il
Regolamento, in quanto in parte devono recepire la legge, ma c'è
anche un regolamento che i Comuni dovranno approvare e
recepire.
Presidente -
Per la replica, la parola al collega
Vesan.
Vesan (M5S) -
Grazie Assessore per la sua risposta
relativamente poco tranquillizzante, perché lei mi dice che tutti
sono stati verificati dalla Polizia locale, quando in realtà 52
Comuni su 74 non hanno ancora stabilito nemmeno da quali luoghi
devono essere rispettate le distanze. Il rispetto delle distanze è
stabilito con legge regionale e quindi non è necessario che sia
recepito in un regolamento comunale al fine della chiusura dei
locali o comunque della verifica del rispetto delle distanze. Non
mi ha dato nessuna risposta relativamente al fatto che
l'Amministrazione regionale abbia o meno sollecitato gli Enti
locali per quello che riguarda la produzione di queste
informazioni. Vero è che se aspettiamo passivamente che i Comuni
producano i dati e, sulla scorta di questo, non facciamo controlli
sulla ludopatia, la legge si ritrova ancora adesso a distanza di
mesi tristemente di difficile applicazione.
