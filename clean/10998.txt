Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1991 del 2 aprile 1991 - Resoconto
OGGETTO N. 1991/IX - Comunicazioni del Presidente della
Giunta.
Presidente
: Ha chiesto la parola il Presidente della
Giunta, Bondaz; ne ha facoltà.
Bondaz (DC)
: Per quanto mi riguarda, devo fare solo due
comunicazioni, una di ordine politico e l'altra di ordine
amministrativo.
Per quella di ordine politico, faccio seguito a quanto avevo già
comunicato nel corso dell'ultima adunanza, quando mi ero riservato
di fare una valutazione politica sulle dichiarazioni dei
Consiglieri Lanivi e Bich, per accertare l'opportunità o meno della
mia permanenza, e di quella degli Assessori che sino ad oggi hanno
collaborato con me, su questi seggi.
Dopo aver attentamente analizzato quanto è stato detto e gli
avvenimenti che si sono verificati, ritengo di poter dire che la
maggioranza di allora sussista ancora oggi con l'allargamento al
Consigliere dell'Union Autonomiste Pensionati. Una maggioranza
quindi esiste.
Al di là delle espressioni o delle profferte del Capogruppo
dell'Union Valdôtaine al PDS, è stato siglato un accordo politico,
al quale io do seguito, dichiarando di permanere alla Presidenza
della Giunta, unitamente ai miei Assessori.
Per quanto concerne invece la comunicazione di ordine
amministrativo, do notizia, già peraltro anticipata dagli organi di
stampa, dell'avvenuta sottoscrizione di un protocollo d'intesa tra
la Regione Autonoma Valle d'Aosta e la Mercedes, che coinvolgerà le
future fortune delle due parti.
La Mercedes costituirà in Valle d'Aosta una sede legale e
fiscale, avente per oggetto l'attività di importazione,
allestimento, distribuzione dei veicoli e l'erogazione dei servizi
accessori. Costruirà anche un centro internazionale di formazione
professionale per tutto il personale del gruppo.
La Regione metterà a disposizione, nel Comune di Aosta o nei
Comuni viciniori, le aree necessarie per lo svolgimento delle nuove
attività, con interventi finanziari commisurati agli investimenti
da realizzare e tenendo conto anche dei livelli occupazionali.
L'avvio dell'attività delle costituende società è previsto
orientativamente per il mese di luglio del 1991.
Nel protocollo d'intesa è stato altresì convenuto che nel
prossimo anno e mezzo ci sarà l'assunzione progressiva di personale
in loco, da parte delle costituende società nella misura
prevedibile di circa 500 unità.
Credo che tutti sappiano che il fatturato della Mercedes-Benz in
Italia è pari a circa 2700 miliardi di lire, per cui dal
trasferimento in Valle delle sue attività di importazione, la
Regione ricaverà notevoli benefici finanziari.
L'amministratore delegato e vicepresidente della Mercedes-Benz
Italia, signor Jochen Pronge, ha detto che è intendimento del
Gruppo tedesco non solo potenziare quanto è già stato sottoscritto,
ma anche utilizzare in un disegno europeo, la collocazione della
nostra Regione al centro dell'Europa.
I trasporti saranno eseguiti su camion Mercedes adeguatamente
attrezzati, per ridurre l'inquinamento atmosferico o per via
ferroviaria, come da intesa già convenuta con le Ferrovie dello
Stato.
Credo che questo accordo apra nuove prospettive di sviluppo alla
nostra Regione e tenda ad inserirla a pieno titolo nella
costituenda Europa.
Presidente
: Ha chiesto la parola il Consigliere Andrione;
ne ha facoltà.
Andrione (UV)
:...il est parfaitement inutile de discuter
un ordre du jour anodin, vu que la motion avait été communiquée aux
Conseillers régionaux avant certains événements. Par conséquent, à
notre avis, il faut ajourner la séance.
Presidente
: Ha chiesto la parola il Consigliere
Riccarand; ne ha facoltà.
Riccarand (VA)
: Il nostro gruppo è senz'altro d'accordo
sulla proposta di aggiornamento, perché nella situazione che si è
venuta a creare nella scorsa adunanza consiliare ed in presenza di
una mozione che chiede le dimissioni della Giunta e che dovrà
essere discussa nell'adunanza, già fissata, del 9 aprile, sarebbe
sbagliato ed assurdo discutere un ordine del giorno che, come è già
stato detto dal Capogruppo dell'Union Valdôtaine, era stato
presentato prima dell'apertura della crisi politica, che tra
l'altro deve ancora essere risolta.
Per queste ragioni noi ci associamo alla richiesta di rinvio dei
lavori del Consiglio, in modo che la chiarificazione sugli
equilibri e sulla composizione della maggioranza sia prioritaria
rispetto alle decisioni amministrative.
Presidente:
Ha chiesto la parola il Consigliere Mafrica;
ne ha facoltà.
Mafrica (PCI-PDS):
Gli organi dirigenti del PCI-PDS hanno
aderito alla richiesta dell'Union Autonomiste Pensionati di
condividere il programma e di far parte della maggioranza
regionale.
Oggi, il Gruppo PCI-PDS fa perciò parte della maggioranza che si
è costituita il 6 giugno.
Le proposte dell'Union Valdôtaine saranno comunque esaminate
nelle sedi opportune.
***
