Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 3078 del 21 dicembre 2023 - Resoconto
OGGETTO N. 3078/XVI - Interpellanza: "Interventi atti ad
evitare la chiusura del traforo del Gran San Bernardo".
Bertin (Presidente) -
Numero 28, interpellanza della
consigliera Erika Guichardaz, a lei la parola.
Guichardaz E. (PCP) -
Torniamo a parlare del Traforo del
Gran San Bernardo, ne avevamo parlato con dei
question time
fatti dal nostro gruppo e dal gruppo Misto.
Con questa interpellanza, alla luce anche delle varie notizie
che si sono susseguite a seguire l'annuncio portato dalla TV
svizzera rispetto alle problematiche e poi tutto quello che è
seguito, anche quindi le interrogazioni presso il Parlamento
piuttosto che notizie di stampa, come quella di "Prima Linea" che
viene citata nelle nostre premesse, volevamo capire intanto i
contenuti della lettera che cita questo giornale locale rispetto
alle segnalazioni del Presidente del traforo del Gran San Bernardo
del maggio 2023, se vi sono stati incontri a seguito di quella
summenzionata nota, le date in cui sono avvenuti e chi erano i
partecipanti, se la società SITRASB ha fornito novità rispetto a
questo
dossier
ed in particolare al pagamento delle fatture
sollecitate dal Presidente e quali sono le intenzioni
dell'Amministrazione per evitare la chiusura del traforo del Gran
San Bernardo e cercare di reinstaurare un clima collaborativo tra
le due società concessionarie.
Presidente
- Risponde il Presidente della Regione.
Testolin (UV) -
Grazie Presidente. Relativamente a questa
interpellanza, i contenuti di cui alla lettera del Presidente della
società Gran San Bernardo del mese di maggio credo che siano già a
lei noti, per cui passerei alle altre questioni.
Per il resto, come già evidenziato in altre occasioni, seguiamo
costantemente la situazione in stretto rapporto con la società
SITRASB - nelle cui competenze e responsabilità rientrano, come già
espresso nel Consiglio del 22 novembre scorso, gli aspetti
societari ed operativi della questione - e con i Ministeri delle
Infrastrutture, trasporti ed Esteri per quanto riguarda gli aspetti
concernenti la concessione e i rapporti tra Italia e Svizzera.
Rapporti, questi ultimi, che - come indicatoci - sono intensi e
costruttivi, nonché volti al raggiungimento del comune obiettivo di
risolvere qualsiasi tipo di criticità.
Affinché la società concessionaria possa realizzare gli
interventi necessari per la sicurezza, la stessa, come ha già
espresso, sta lavorando, di concerto con il Ministero, per il
riconoscimento degli interventi, attraverso la proroga della
concessione, peraltro già sottoposta ai competenti servizi della
Commissione europea per l'acquisizione della pronuncia di
compatibilità con le norme del Trattato. Al momento, si è in attesa
di acquisire il riscontro alla notifica formalizzata lo scorso mese
di ottobre. Lavori che, in alternativa alla rideterminazione del
termine concessorio (quindi in attesa degli sviluppi di questa
procedura europea) potrebbero comunque essere valutati al fine di
un riconoscimento di un valore di subentro; l'attuale quadro
regolatorio nazionale e comunitario, nel superare i preesistenti
schemi di convenzioni relativi alle concessioni autostradali,
contempla infatti espressamente il recupero degli oneri di
investimento sostenuti e non ammortizzati al termine della
concessione. Altra possibilità sarebbe l'attivazione di un
eventuale specifico finanziamento
ad hoc
.
Queste diverse opzioni fanno parte di un continuo e costante
confronto tra il concessionario e gli organi statali, al fine di
approntare l'iniziativa più opportuna da attuarsi a favore della
migliore gestione dell'infrastruttura.
L'ultimo incontro, proprio finalizzato ad una valutazione
congiunta sullo stato delle attività intraprese, si è tenuto lo
scorso 14 dicembre, convocato dal Ministero delle Infrastrutture e
dei Trasporti.
Oltre a SITRASB, ha assistito in video conferenza all'incontro,
coordinato dal Viceministro Rixi, anche l'Amministrazione
regionale; analogo incontro si era tenuto il precedente 14
novembre, di cui avevamo già dato riscontro anche in quest'Aula,
sempre convocato dal medesimo Ministero, ed anche in tale
occasione, oltre alla SITRASB, aveva assistito l'Amministrazione
regionale.
Questo per dire che, in tutta la disamina che è stata fatta
dalla collega, manca l'ultimo pezzo di informazione, anche
pubblica, che è stata resa recentemente proprio a valle di questi
incontri con il Ministero, dal Presidente del Consiglio di
Amministrazione di SITRASB, che ha dato conto di questi incontri e
dell'avviarsi di una procedura che permetterà di trovare una
soluzione, che dovrà vedere le necessarie coperture finanziarie,
per proseguire quello che è l'
iter
di lavori previsto
all'interno del
tunnel
per il rifacimento della soletta.
Penso che le cose si stiano avviando nella direzione auspicata e
che tra le due società ci siano tutte le possibilità e le
opportunità per trovare una soluzione congiunta.
Presidente
- Consigliera Erika Guichardaz, per la
replica.
Guichardaz E. (PCP) -
Sì, su questo tema naturalmente
torneremo per chiedere degli aggiornamenti. Ma ha giustamente detto
che conoscevo i contenuti della lettera perché, anche a seguito
dell'interpellanza, ho chiesto un accesso agli atti ed
effettivamente già in quella lettera del maggio 2023 il Presidente
del Traforo, rivolgendosi a lei, si diceva molto preoccupato e
soprattutto chiedeva delle risposte.
Sono passati molti mesi, con l'ultima notizia che lei ci ha dato
(quindi la possibilità di un onere di subentro oppure il
finanziamento
ad hoc
) vedremo quale sarà la soluzione
adottata, mentre, rispetto alle concessioni, da quello che mi è
sembrato di capire, dobbiamo comunque aspettare una pronuncia del
Parlamento europeo, quindi torneremo a chiedere spiegazioni sul
prosieguo di questo dossier.
