Classificazione
AMBIENTE
ENERGIA
Risparmio energetico e fonti alternative
ENTI LOCALI
Comuni



Oggetto del Consiglio n. 1508 del 12 maggio 2022 - Resoconto
OGGETTO N. 1508/XVI - Approvazione di mozione:
"Sensibilizzazione delle amministrazioni comunali per l'avvio di
progetti volti a promuovere corretti stili di vita".
Marguerettaz (Presidente) -
Prego, colleghi, riprendiamo
i lavori. Il collega Brunod è il primo firmatario della mozione. In
assenza del collega Brunod, possiamo invertire? Possiamo procedere
con la mozione n. 41? È arrivato Brunod. Punto n. 40 all'ordine del
giorno. Ha chiesto la parola il collega Brunod, ne ha facoltà.
Brunod (LEGA VDA) -
Richiamato l'articolo pubblicato su
"AostaSera" il 13 ottobre 2021 dove si apprende che
l'Amministrazione comunale di Charvensod lancia "Bondzor", il
progetto per favorire il movimento tra i giovani. Appreso che dopo
il progetto di mobilità dolce "Boudza-tè" l'Amministrazione
comunale di Charvensod prosegue con il tema della sostenibilità per
promuovere un corretto stile di vita dei suoi residenti, i bambini
delle scuole primarie sono invitati a camminare per quindici minuti
ogni giorno all'inizio dell'attività scolastica del mattino o del
pomeriggio.
Prendendo atto che al momento il progetto "Bondzor" è pensato
per favorire il benessere dei bambini attraverso il movimento, la
cultura, l'arte e le esperienze nei luoghi dove vivono ma in
prospettiva potrebbe coinvolgere anche adulti incoraggiandoli ad
assumere comportamenti sempre più corretti per la propria salute
fisica e mentale, nonché per la prevenzione delle malattie
croniche. Nell'articolo citato il Sindaco di Charvensod afferma:
"l'Agenda ONU 2030 per lo sviluppo sostenibile è stato un nostro
punto di riferimento, in particolare abbiamo sviluppato alcuni
obiettivi ai quali anche le Amministrazioni pubbliche devono
guardare per il loro futuro di comunità sostenibili". Si evidenzia
che tra i diciassette obiettivi dell'Agenda 2030 per lo sviluppo
sostenibile l'obiettivo 3 prevede di assicurare la salute e il
benessere per tutti e per tutte le età.
Nel DEFR 2022-2024 nella sezione 1.17 dell'ambiente si apprende
che una delle priorità del programma di Governo è di dotarsi di tre
fondamentali strumenti di indirizzo politico: una strategia
regionale di sviluppo sostenibile, una strategia regionale di
adattamento al cambiamento climatico, una strategia di mitigazione
che porti all'azzeramento delle emissioni di gas climalteranti
entro il 2040.
Tenuto conto che in seguito all'iniziativa "Boudza-tè" ideata
dal Comune di Charvensod altre Amministrazioni comunali della Valle
d'Aosta hanno replicato tale progetto sul proprio territorio e con
risultati positivi; il Consiglio regionale impegna il Governo
regionale nel corso del corrente anno a portare avanti azioni di
promozione e sensibilizzazione con tutte le Amministrazioni
comunali della Regione Valle d'Aosta affinché siano stimolate a
replicare tali iniziative, in modo particolare mi riferisco al
progetto "Bondzor" sul territorio per un futuro di comunità
sostenibili a 360 gradi.
Presidente -
Vi sono prenotazioni in discussione
generale? Se non ci sono interventi, la discussione generale è
chiusa. Per la replica, ha chiesto la parola il presidente
Lavevaz.
Lavevaz (UV) -
Grazie collega Brunod e colleghi per la
presentazione di questa mozione che ritengo assolutamente
condivisibile. Ovviamente l'Amministrazione regionale negli ultimi
anni ha seguito tutta una serie di novità, di nuove indicazioni a
livello europeo,
in primis
l'Agenda 2030 dell'ONU che è
stata citata giustamente richiamando il comunicato del Sindaco di
Charvensod, ma anche il
Green Deal
europeo, questo a partire
circa da inizio 2019 in poi, sono state messe in atto tante
iniziative, sia normative e di pianificazione, iniziative anche
legislative, ne cito solo alcune: a maggio del 2020 il Governo
regionale ha sottoscritto un accordo con il MITE proprio per
definire un po' le strategie di sviluppo sostenibile. A seguito di
quell'accordo è stato poi approvato il quadro strategico regionale,
siamo ad agosto del 2021, che insieme alla strategia regionale di
sviluppo sostenibile dovranno confluire in un documento unico: il
cosiddetto "quadro strategico regionale di sviluppo sostenibile
2030", che terrà un po' conto di tutti e due i documenti in maniera
coordinata.
Oltre a questi, com'è noto, sempre in tema di sostenibilità, è
stata approvata già nel febbraio 2021 la
Road Map
per una
Valle d'Aosta
Fossil fuel free
con obiettivo 2040, è stata
approvata la strategia di adattamento ai cambiamenti climatici
nella Regione autonoma Valle d'Aosta, e questo nel novembre 2021, e
infine, più di recente, a dicembre scorso, è stato approvato il
piano regionale della prevenzione del programma PP09 ambiente,
clima e salute. Tutti interventi che in un quadro molto articolato
e complesso dal punto di vista della legislazione europea e delle
direttive da seguire concorrono in qualche modo in maniera, più o
meno coordinata, alla valorizzazione di quegli stili di vita
sostenibili che devono essere adeguatamente promossi sia a livello
locale che a livello regionale da qualsiasi Amministrazione;
l'iniziativa "Bondzor" presentata dal Comune di Charvensod va in
questa direzione e rappresenta un esempio positivo da
perseguire.
Com'è stato anche citato nell'impegnativa della mozione,
sicuramente queste iniziative hanno un senso e sono efficaci se
sono sviluppate non solo a livello regionale ma anche, e
soprattutto, a livello locale con un coordinamento generale.
Potrebbe anche essere interessante, ma non starei ad aggiungerlo
sulla mozione, anche l'istituzione di un tavolo di lavoro con il
CELVA su queste tematiche. È un impegno che ci possiamo prendere,
al di là di quello che è scritto sulla mozione, come metodo di
lavoro, perché oggettivamente le tematiche sono diverse e anche
interdisciplinari, quindi la tematica è assolutamente interessante
e la mozione va, secondo noi, nella giusta direzione di sollecitare
un intervento anche da parte nostra in questo senso, quindi la
voteremo.
Presidente -
Ha chiesto la parola il collega Brunod.
Brunod (LEGA VDA) -
La ringrazio per aver accolto questa
mozione, soprattutto sul tema il contenuto della mozione che, come
avete ribadito anche voi, è un tema molto importante che si collega
anche con alcuni passaggi sulla mozione precedente, sul discorso
della valorizzazione e la tutela degli aspetti sulla nutrizione,
quindi ci fa molto piacere che ci sia quest'attenzione e accogliamo
con favore anche il suggerimento del tavolo di lavoro. Siamo quindi
molto soddisfatti della risposta.
Presidente -
Se non ci sono altri interventi, metto in
votazione la mozione. La votazione è aperta. La votazione è
chiusa.
Presenti, votanti e favorevoli: 31
La mozione è approvata all'unanimità.
