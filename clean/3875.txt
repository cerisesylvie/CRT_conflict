Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 148 del 30 marzo 1981 - Resoconto
OGGETTO N. 148/81 - FORNITURA DI MACCHINE DA SCRIVERE E DA
CALCOLO PER GLI UFFICI DELL'AMMINISTRAZIONE REGIONALE.
(Interpellanza)
Presidente
- Do lettura dell'interpellanza presentata dai
Consiglieri Minuzzo, Tripodi e Nebbia:
INTERPELLANZA
VENUTI a conoscenza della delibera di giunta del 4 luglio
1980 n. 3445 con la quale si dava in esclusiva la fornitura di
macchine da scrivere e da calcolo alla ditta "Carlo e Alessandro
MILLONE concessionaria esclusivista Olivetti" per due anni;
INTERPELLANO
l'Assessore competente per conoscere:
1) per quali motivi è stata stipulata detta convenzione in
quanto i motivi addotti ed in particolare ai punti b) e c) del
primo comma della bozza di convenzione non risultano essere così
validi per giustificare un'azione discriminante nei confronti di
altre ditte operanti nel settore;
2) perché non è stato fatto un appalto di tale servizio
considerato che le macchine Olivetti sono commerciate da diverse
ditte, in Valle d'Aosta, ditte che assicurano un'adeguata
assistenza tecnica con personale altamente qualificato.
Presidente
- Chi illustra l'interpellanza? La illustra il
Consigliere Minuzzo, ne ha facoltà.
Minuzzo
(PSDI)
- Penso che sia sufficientemente
chiara l'illustrazione di questa interpellanza, anche perché i
motivi che hanno portato a presentarla sono connessi a una delibera
di Giunta, che, peraltro, è una delibera sufficientemente
dettagliata. Noi abbiano ritenuto di presentare questa
interpellanza in quanto non si siamo ritenuti soddisfatti delle
motivazioni contenute nella delibera della Giunta.
Premesso che la Olivetti è da anni che opera in Valle d'Aosta, e
mai era stata fatta una convenzione di questo tipo, ma bensì c'era
sempre stata una leale concorrenza fra le ditte che
commercializzano macchine da scrivere e da calcolo; tenuto anche
conto che i prezzi per i quali la Giunta è stata spinta a fare
questa convenzione non sono poi così vantaggiosi per
l'Amministrazione regionale, da quanto sembra di capire nella
delibera di Giunta, bensì onerosi, chiediamo i motivi specifici di
questa convenzione e perché, soprattutto, non è stato fatto un
appalto prima di stipulare detta convenzione. Riteniamo, infatti,
che ci sia del personale altamente specializzato e qualificato sia
per l'assistenza delle macchine da scrivere e da calcolo
all'Amministrazione regionale, quanto per la fornitura.
Presidente
- Risponde l'Assessore alle Finanze, Ramera,
ne ha facoltà.
Ramera
(DC)
- In risposta all'interpellanza
presentata dai Consiglieri Minuzzo, Tripodi e Nebbia si può fare
questa considerazione, che è purtroppo provata dai fatti. È proprio
la mancanza di un'adeguata assistenza tecnica con personale
altamente qualificato - tra virgolette - che ci ha spinto ad
adottare una soluzione per ovviare a tutta una serie di
inconvenienti generati dall'abbastanza consueta abitudine di
disarticolare le varie forniture nell'ambito dei diversi
Assessorati in materia di macchine da scrivere e da calcolo.
Siamo giunti addirittura al paradosso che per le macchine da
scrivere della stessa marca Olivetti venivano meno i correttivi e i
pezzi di ricambio, ove la ditta fornitrice non avesse potuto
consentire direttamente il ricambio delle parti obsolete per la
momentanea mancanza degli stessi nello stoccaggio di magazzino.
Simili fatti nella gestione del parco macchine da scrivere,
creavano momenti difficili nei vari comparti dell'Amministrazione
regionale. Ecco perché la convenzione stipulata dal Presidente
della Giunta, a seguito della delibera 3445 del 4 luglio dello
scorso anno, approvata dalla Commissione di Coordinamento, non deve
essere considerata alla stregua di una simpatico espediente per
favorire la concessionaria Olivetti con un premio di esclusiva,
bensì deve essere vista come un mezzo salutare collocato
nell'ambito della Pubblica Amministrazione per mettere a punto i
vari rivoletti che purtroppo sprecavano le energie della Regione,
non avendo a monte una sicura garanzia, vuoi sul piano del
ricambio, vuoi su quello della manutenzione.
Sarebbe ingenuo negare che altre ditte operanti in Valle d'Aosta
forniscono lo stesso materiale della Olivetti, e in certi casi un
materiale di primissimo piano sotto il profilo tecnico; ma è
altresì vero che la produzione standard della Olivetti assume
livelli sufficientemente ottimali per le esigenze
dell'Amministrazione regionale, e che la convenzione posta in
essere reca non pochi vantaggi economici per l'Amministrazione.
Riassumendo, mentre diamo atto che la ditta concessionaria della
Olivetti, operando sui puri prezzi di listino, oltre ad uno sconto
incondizionato, di regola perdeva sempre le forniture, dobbiamo
considerare che ne seguivano questi inconvenienti:
1) le macchine erano rigenerate e, quindi, assiduamente
guaste;
2) si trattava di macchine modificate, in quanto venivano usati
pezzi di esportazione, con tastiera tedesca e francese: si
trattava, quindi, di pezzi che avevano ottenuto premi per la
esportazione e, a quanto sembra, rientravano in Italia, come spesso
accade anche per altri settori, per altri canali;
3) non venivano effettuate le modifiche imposte dalla Olivetti
per le macchine date in garanzia.
Mi sembra di aver dato sufficienti informazioni alle esigenze di
ovviare agli inconvenienti sopra descritti, ricordando il contratto
con i concessionari ufficiali della Olivetti, un fatto che è già
stato adottato anche da altre Regioni, come il Piemonte, il Friuli,
la Lombardia ecc.
Mentre ringrazio i Consiglieri per aver giustamente sollevato il
problema che dovrà e potrà essere riesaminato il prossimo anno alla
scadenza della convenzione, vorrei evidenziare che la convenzione
di cui sopra, oltre a prevedere uno sconto del 25% del prezzo di
listino e ad eliminare gli inconvenienti che ho prima lamentato,
consente l'istituzione di corsi gratuiti di istruzione del
personale della Regione sui prodotti Olivetti e la dislocazione
quotidiana di un tecnico specializzato per la riparazione di ogni
guasto, nonché per la manutenzione dei prodotti della ditta di cui
trattasi.
Presidente
- Replica l'interpellante, Consigliere
Minuzzo, ne ha facoltà.
Minuzzo
(PSDI)
- Certamente non posso non
dichiararmi soddisfatto per l'eloquente risposta fornitami
dall'Assessore, fermo restando il fatto che nessuno aveva posto in
dubbio che si volesse con questa convenzione premiare una ditta
fornitrice piuttosto che un'altra.
Il discorso di fondo è che riteniamo non si debba esclusivamente
- e oltretutto mi sembra che anche la Commissione di coordinamento
abbia fatto questo rilievo - stipulare una convenzione di questa
portata senza avere proceduto prima ad un appalto, per cui
personalmente mi dichiaro soddisfatto per l'ampia risposta
fornitami dall'Assessore, anche perché di fatto non si possono
confutare le sue affermazioni.
Mi dichiaro meno soddisfatto per la risposta data in merito agli
intenti di questa interpellanza anche perché a me risulta, visto
che l'ha citato l'Assessore nella sua risposta, che dalla ditta con
la quale è stata stipulata convenzione, sono state fornite macchine
rigenerate e forse non sempre le macchine rigenerate sono state
fornite da ditte con le quali non è stata stipulata la
convenzione.
Presidente
- Colleghi Consiglieri, siccome per cause di
forza maggiore il Consigliere Minuzzo deve allontanarsi, per un
certo lasso di tempo, ed essendo assente l'altro Consigliere
Segretario, ho chiamato per la sua giovane età il collega Carral.
Ci sono obiezioni? A stretto rigore il più giovane sarebbe Viberti,
ma siccome Viberti ha due interpellanze, e prima abbiamo chiamato
Carral, ho voluto evitare l'avvicendarsi continuo dei Consiglieri
in occasione della discussione delle interpellanze.
Il Consiglio non ha obiezioni e pertanto il Collega Carral
svolge la funzione di Segretario.
