Classificazione
TRASPORTI E VIABILITÀ
Impianti a fune



Oggetto del Consiglio n. 782 del 8 luglio 2021 - Resoconto
OGGETTO N. 782/XVI - Interpellanza: "Azioni per lo sviluppo
futuro dell'impianto di Weissmatten in comune di
Gressoney-Saint-Jean".
Bertin (Presidente) -
Punto n. 30, illustra il
consigliere Lavy.
Lavy (LEGA VDA) -
Direi che se qualcuno di noi oggi va a
fare un giro sulla pista di Weissmatten, più che al set di Lady
Gaga gli viene da pensare che la pista è stata set del vice
Questore Rocco Schiavone nelle scene soprattutto più tetre e più
cupe, semplicemente perché vige una situazione di quasi totale
abbandono per cui ci sono pali in mezzo alla pista, pezzi di ferro,
le reti, si arriva su con la seggiovia e c'è questo casolare che
sembra totalmente abbandonato.
Ecco, questo è un bellissimo biglietto da visita che comunque fa
capire quanto alla Monterosa Ski importi della pista di
Weissmatten, comunque l'interpellanza nasce da dalle dichiarazioni
abbastanza stringate rilasciate dal Presidente della Monterosa Ski
su un quotidiano locale che dice praticamente: "Se rimane così la
situazione sarà tutti gli anni in disavanzo".
Questo però ha fatto crescere nella mia testolina una domanda:
"Ma chi è il gestore?" la Monterosa Ski.
Quindi che il Presidente della Monterosa Ski dica: "Eh ma se
continua così saremo sempre in disavanzo"... è lui che deve puntare
a fare un certo tipo di politiche, non è che arrivano i marziani a
gestire la pista. È lui, perché è il gestore, che deve portare
avanti un certo tipo di azioni, quindi mi sembra doveroso portare
questa questione in aula perché sulla questione di Weissmatten
abbiamo avuto già diversi tipi di discussione, perché sappiamo
benissimo qual è l'attitudine di certi amministratori di alcune
partecipate per cui bisogna sempre stare un po' con il fiato sul
collo, come quando ci sono dei bambini capricciosi gli si deve
dire: "no, non devi fare così, sì, devi fare cosà". Ma non è
possibile, non è assolutamente possibile, perché di mezzo ci vanno
delle comunità locali che magari su certi tipi di situazioni, su
certi tipi di ricchezze, che potrebbero essere ricchezze, ci
vivono.
Quindi io le chiedo, Assessore, proprio sull'onda di questo
genere di dichiarazioni, quale sia in prospettiva lo sviluppo della
pista di Weissmatten per quest'estate, per il prossimo inverno e
per gli anni futuri. Sarebbe interessante anche - non so se lei lo
sappia o meno - visto che ci dovrebbe essere dialogo fra le
partecipate e gli enti locali, capire quanti incontri magari ci
sono stati fra la Monterosa Ski e i Comuni. Secondo me la risposta
- potremmo quasi fare una scommessa - è zero.
Presidente -
Risponde l'assessore Bertschy.
Bertschy (AV-SA) -
Io non entrerò nei dettagli della
pista, perché credo che correttamente sul luogo ci siano le
istituzioni preposte anche per andare a fare questo tipo di lavoro,
io mi auguro che tutti lavorino per valorizzare questo patrimonio,
anche perché, grazie alle attenzioni che il Consiglio regionale ha
dato, si è deciso di fare la revisione generale. È iniziata, tra
l'altro, questa revisione, durante l'estate viene sospesa e dopo
l'estate verrà ripresa.
Quindi il lavoro che stiamo facendo tutti per Weissmatten, oggi
lei rappresenta con questa interpellanza un'attenzione sua ma il
Consiglio, ripeto, ha dimostrato che a quell'impianto crede, che a
quell'infrastruttura vuole dedicare delle attenzioni e su questo
bisogna che si lavori un po' tutti insieme.
Per creare le condizioni di ripartenza della località ci va
l'impegno un po' di tutti, ci va l'impegno dell'Amministrazione
regionale attraverso la sua società partecipata, l'indirizzo è
stato dato ed è stato dato dal Consiglio regionale più che
dall'Assessore competente di turno, l'indirizzo è stato molto
chiaro: su Weissmatten bisogna dare una risposta e cercare di
valorizzare la località.
In quella mozione si è anche detto: "Weissmatten merita
un'attenzione particolare ma merita un'attenzione particolare il
sistema dei piccoli comprensori delle piccole località" e negli
scorsi giorni in Commissione abbiamo presentato un primo documento
che sarà oggetto di confronto nel prossimo periodo con tutti i
gruppi politici e devo dire che in questo senso c'è grande
attenzione da parte di tutti, perché poi non ci possiamo dedicare a
una località piuttosto che a un'altra, ma i piccoli comprensori
sono un bene comune sul quale dobbiamo lavorare tutti insieme.
Dico questo perché intorno al tavolo ci vanno l'Amministrazione
regionale, la società e un'amministrazione comunale che ci crede,
che investe tempo, risorse e anche idee.
In questi giorni credo che sia stato consegnato
all'Amministrazione comunale un progetto per lo sviluppo della
località, mi è sembrato opportuno non convocare il tavolo prima di
questa interpellanza per una questione anche di correttezza, ma nei
prossimi giorni convocheremo il tavolo che la mozione ha previsto
per analizzare questo studio e per ragionare insieme
all'amministrazione comunale e alla società su cosa fare tutti
insieme per dare una nuova vita all'infrastruttura, sapendo bene
che ci sono tutta una serie di difficoltà che sono presenti là come
da altre parti e che vanno affrontate questa volta su un piano
molto concreto.
L'Amministrazione comunale nella presentazione del suo dossier,
nel tavolo che è stato dedicato, ci è parsa lavorare molto sulla
stagione estiva - è ovvio che ci sono delle idee in questa
direzione - e ha proposto anche delle idee per la stagione
invernale.
Quello che noi riteniamo giusto fare - e in questo senso è stata
già interpellata l'Asiva e verrà portata al tavolo di confronto - è
capire quali sono le potenzialità di quell'infrastruttura sportiva
in questo momento in cui bisogna rilanciare anche le attività di
tipo sportivo sperando che sia prestata un'attenzione forte da
parte dell'Asiva, da parte della Fisi, da parte di tutti quelli che
possono dare un contributo.
Quindi aver fatto la revisione generale deve essere visto come
aver raggiunto un primo obiettivo, ma tanti altri obiettivi sono da
raggiungere. Io credo che l'atteggiamento con il quale ci dobbiamo
porre, anche come Consiglio regionale, non è quello tanto di dire
chi ha ragione e chi ha torto o chi è più bravo o chi è più attivo
in questa situazione perché la società, a mio avviso, ha cercato di
fare quello che ha potuto. Se andiamo a vedere il trend dei bilanci
della società precedente, dove Monterosa non c'era, a quelli di
oggi, lì non si è mai vista una crescita delle entrate, purtroppo
si è sempre vista una decrescita delle presenze, quindi la grande
sfida non è dire chi ha avuto o chi in questo momento ha ragione,
la grande sfida è mettere in condizione la località di recuperare
la clientela, di recuperare un interesse, di far sì che anche le
relazioni - non solo quelle tra istituzioni ma anche quelle
personali - migliorino nell'interesse collettivo perché se anche
noi ci mettiamo ad alimentare questo tipo di situazione, non credo
che porteremo un grande valore politico al rilancio della
località.
Quindi l'iniziativa che va a sottolineare l'importanza dello
sviluppo di quest'anno e dei prossimi anni, io la colgo in questo
senso e sarò contento di rappresentare l'Amministrazione regionale
al tavolo di lavoro nell'analisi del documento proposto dalla
società, sarò contento di dire alla società Monterosa
dell'interesse che bisogna mettere in questo progetto e soprattutto
sarò contento di far sì che la legge sui piccoli comprensori possa
sostenere Weissmatten, come tutte le altre località, perché la vera
sfida non è salvare un posto piuttosto che un altro ma la vera
sfida è salvare e rilanciare il ruolo delle piccole stazioni
d'impianti a fune in ogni paese e in ogni comprensorio.
Quindi con questo atteggiamento e con il lavoro che dobbiamo
ancora fare in Commissione e con il lavoro che un po' tutti siamo
tenuti a fare, dobbiamo lavorare nell'interesse del Weissmatten,
nell'interesse dello sci e nell'interesse dei piccoli
comprensori.
Io credo che a settembre sarà opportuno portare in Commissione
un primo risultato di una prima parte di conclusione dei lavori del
tavolo che è stato proposto, di modo che si possano analizzare le
idee e i progetti che verranno presentati e che saranno oggetto di
attenzione.
Quindi questo è un po' l'atteggiamento con il quale si affronta
questo momento, che è di grande responsabilità per tutti, perché
aver speso e investito delle risorse sulla revisione generale, per
quel che mi riguarda non vuol dire aver dato ragione a uno o
all'altro ma aver creduto in quella località per rilanciarla e per
dare un valore aggiunto, perché - è stato ben ricordato
dall'interpellanza precedente - al di là di chi frequenta e di chi
paga il giornaliero, tutto l'indotto e tutto quello che ne consegue
fa la differenza nei nostri paesi, nei nostri paesi di montagna e
in particolare nelle località più piccole.
Presidente -
Per la replica Consigliere Lavy.
Lavy (LEGA VDA) -
Comincio dal principio, secondo me lei
deve anche entrare nei dettagli, è l'Assessore. Le ho fatto questa
segnalazione che non era scritta nell'interpellanza, però le dico
che la situazione sulla pista di Weissmatten è questa, quindi
magari la invito a prendere il telefono e chiamare chi di dovere e
a dire di mettere a posto la pista, perché comunque è un biglietto
da visita e se certe cose non sono tenute nella maniera corretta è
logico che anche un Assessore regionale lo faccia presente a chi di
dovere.
Poi so benissimo che ci sono buone intenzioni - almeno qui in
questo Palazzo, fuori non lo so - ma il problema qual è? Che di
azioni concrete non ne sto ancora vedendo tante. Sì, c'è quel
documento che è stato prodotto in sette mesi che è un punto di
partenza, ma non vorrei che per avere una legge o una bozza di
legge bisognasse aspettare degli anni. Ecco perché, almeno per il
momento, tutto rimane in capo alla Monterosa Ski, che è gestore
della pista di Weissmatten.
Quindi se certe situazioni sono così, è inutile, non è che uno
vuole creare divisioni da una parte o dall'altra, essere da una
parte o dall'altra, ma è un dato di fatto.
Se ci sono certi amministratori magari, se c'è una società
partecipata regionale che non porta avanti un certo tipo di
politica, di attenzione anche verso il territorio, è giusto che se
ne occupi anche questa Aula, perché altrimenti non possiamo fare
finta di niente dicendo: "Ma no, devono essere gli amministratori
locali a rapportarsi con la partecipata". No, perché se i rapporti
fossero idilliaci, allora potrei capire, "Bene, è meglio non
mettere il becco", ma in questo caso non ci sono rapporti idilliaci
e non solo a Gressoney-Saint-Jean, ma anche in altri Comuni, e su
questo magari ci ritorneremo un'altra volta.
Quindi va benissimo dire che c'è l'attenzione, che ci sono i
tavoli, che bisogna rilanciare la montagna e i piccoli comprensori.
Ma come? La domanda che ho fatto era molto precisa: per questa
estate cosa è stato pensato? Per questo inverno cosa si pensa? Per
i prossimi anni cosa si pensa?
Di concreto non ho visto niente ed è una cosa che mi preoccupa,
proprio perché si ritorna sempre allo stesso discorso che era già
uscito altre volte.
Se non ci sono linee chiare per cui si dice: "no, bisogna fare
così, cosà, così, cosà, bisogna relazionarsi direttamente con i
territori", è ovvio che poi allora qualcuno che è in altre sedi fa
ciò che vuole e, ripeto, questo non capita solo a
Gressoney-Saint-Jean, ma ci ritorneremo.
Presidente -
Assessore Bertschy.
Bertschy (AV-SA) -
È la seconda volta, io sono corretto
in aula e non racconto le cose alla maniera...
Quando si parla di fatti concreti, noi abbiamo presentato un
dossier in Commissione - tra l'altro lei non era presente - e
questo dossier serve ai gruppi per analizzare il lavoro da fare. Se
lei ha delle idee diverse ne parlerà con il suo gruppo, il gruppo
Lega ci dirà come vuole risolvere il problema dei piccoli
comprensori... però è la seconda volta, una volta mi ha dato del
Ponzio Pilato - va bene, prendiamo e portiamo a casa, l'educazione
la mette chi ce l'ha - la seconda volta lei dice i fatti concreti,
io i fatti concreti li faccio tutti i giorni cercando di lavorare,
sentendo le Amministrazioni, quindi io chiedo un po' di rispetto,
di non raccontare nella seconda parte dell'interpellanza quello che
si vuole, gli atti concreti sono depositati in Commissione e su
quelli ci esprimeremo e lavoreremo. Lei lavorerà con noi, se avrà
delle idee migliori noi le porteremo a casa e miglioreremo, però in
quest'aula, visto che poi fuori ci si ascolta e veniamo ascoltati,
cerchiamo di rispondere alle cose che ci diciamo.
Io, ripeto, sono qui dal 2013, cerco di essere corretto con
tutti, mai ho cercato di raccontare cose che non sono vere, quindi
le cose stanno così. Gli atti concreti sono depositati in aula,
ripeto, vedremo cosa siete capaci di fare tutti, se ci sono delle
idee migliori portiamole avanti, però non raccontiamo che non si
lavora, anche perché dietro agli Assessori ci sono i dirigenti, ci
sono i funzionari, ci sono le persone che si spendono e portano
avanti il lavoro per l'amministrazione regionale. Quindi un po' di
correttezza.
Presidente -
Consigliere Lavy, la invito a rimanere
nell'ambito della questione e di non divagare.
Lavy (LEGA VDA) -
No, assolutamente, Presidente. La
questione dei fatti concreti era riguardo alla domanda
dell'interpellanza: quali sono le azioni da portare avanti per
quanto riguarda la pista di Weissmatten. Non mi ha detto qualcosa
di concreto. Solo questo.
