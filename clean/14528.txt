Classificazione
AMMINISTRAZIONE REGIONALE
Amministrazione della giustizia


Resoconto integrale del dibattito dell'aula
Oggetto del Consiglio n. 2227 del 23 ottobre 1996 - Resoconto
SEDUTA POMERIDIANA DEL 24 OTTOBRE 1996
OGGETTO N. 2227/X Presa di posizione per i giudizi formulati da
un Magistrato durante un processo e ritenuti offensivi della
comunità valdostana. (Approvazione di risoluzione)
Risoluzione Il Consiglio regionale della Valle d'Aosta
Presa conoscenza che, durante il processo celebrato innanzi al
Tribunale di Aosta in data 16 ottobre 1996, contro il prof. Oscar
Perruchon, il Sostituto Procuratore dott. Davide Monti ha formulato
pesanti giudizi sulla popolazione e sulla cultura valdostana usando
espressioni quali "fauna francofona", "sotto cultura francofona" e
simili;
Rilevato che, tali espressioni denotano grave incomprensione e
pesante disprezzo della realtà umana e culturale della Valle
d'Aosta tanto da suscitare, tra l'altro, la ferma reazione dello
stesso Presidente del Tribunale;
Riconosciuta piena e totale autonomia alla Magistratura;
Fa presente che, i sopraesposti pesanti giudizi espressi dal
Sostituto Procuratore, oltre a rappresentare offesa all'intera
Comunità Valdostana, e a nuocere al tradizionale civile rispetto
che la realtà valdostana ha mantenuto con il potere giudiziario,
rischiano di far venir meno i presupposti essenziali di serenità ed
imparzialità connessi all'operato dei Magistrati;
Afferma con forza il diritto spettante ad ogni Comunità umana di
aver assicurata la possibilità di esistere e crescere secondo la
propria personalità e, quindi, nella fedeltà alla propria cultura,
alla propria esperienza storica, alla propria lingua e ai propri
costumi;
Ricorda, inoltre, che tale diritto è riconosciuto come
condizione essenziale per contribuire alla costruzione di un ordine
universale fondato nella pacifica e civile convivenza tra diverse
realtà umane.
Auspica, pertanto, che nell'interesse generale, simili episodi
non abbiano più a ripetersi in futuro;
Dà mandato alla Presidenza del Consiglio regionale a comunicare
la presente presa di posizione agli organi competenti.
F.to: Bavastro - Bionaz - Collé - Linty - Mostacchi - Borre -
Perrin C. - Perrin J.C. - Perron - Piccolo - Lanivi - Dujany - Rini
- Voyat
Si dà atto che il Consigliere Aloisi non partecipa alla
discussione e alla votazione dell'oggetto.
Presidente É aperta la discussione generale.
Ha chiesto la parola il Consigliere Bavastro.
Bavastro (UV) Mi pare che le affermazioni fatte dal dr. Monti in
pubblica udienza si commentino da sole; è evidente il contenuto
offensivo e derisorio nei confronti della nostra comunità.
Osservo che la cosa è avvenuta in un'udienza pubblica, quindi in
una sede istituzionale, e ritengo giusto e doveroso che il
Consiglio regionale dia una risposta anch'essa in sede
istituzionale come istituzione.
Ricordo che in altre occasioni questo non è avvenuto, mi
riferisco soprattutto alla lettera abbastanza recente del dr.
Vaudano, pubblicata se non erro su "Repubblica" o su "Il corriere
della sera"; in quell'occasione quel Magistrato aveva espresso una
sua opinione come cittadino e come privato, forse il contenuto e la
portata di quella lettera erano anche più pesanti ed offensivi per
i Valdostani, però era un fatto che era avvenuto in una sfera
privata, quindi le forze politiche che avevano ritenuto di dover
commentare lo avevano fatto e andava bene così.
Ma in quest'occasione insisto sulla necessità di una risposta
dell'istituzione Regione Valle d'Aosta ad un attacco che è avvenuto
in sede istituzionale.
Credo che questo documento che ci accingiamo a votare sia un
documento sereno ed equilibrato, che mi auguro possa avere il
consenso più vasto possibile.
Presidente Ha chiesto la parola il Consigliere Ferraris.
Ferraris (GV-PDS-SV) Dichiaro un voto di astensione rispetto a
questo tipo di documento e voglio motivare il perché.
Anzitutto concordo sul fatto - come ha detto chi mi ha preceduto
- che non sono assolutamente accettabili le dichiarazioni che sono
state fatte dal PM in questione; un pubblico ufficiale, proprio per
il ruolo che ha, deve avere il massimo rispetto dei luoghi, della
cultura e della lingua delle zone in cui si trova, quindi
riconfermo un profondo dissenso sia rispetto ai contenuti che al
metodo.
Però non è questo il problema che dobbiamo vedere stasera, nel
senso che non è assolutamente in discussione la facoltà di critica
da parte di chiunque, anche di questo Consiglio, rispetto alle
azioni della Magistratura, così ovviamente come non vogliamo
assolutamente escludere la possibilità anche di apprezzare atti
della Magistratura che riteniamo positivi. Da questo punto di
vista, così come ci sono stati errori della Magistratura, c'è stata
anche un'opera positiva di risanamento morale di questo Paese.
Credo che il problema sia un altro, ed è quello che ritengo che
non sia assolutamente opportuno che il Consiglio, proprio perché è
l'organo legislativo e politico più importante della Regione, si
esprima su delle dichiarazioni, che sono state espresse è vero in
un tribunale, ma che comunque rimangono delle dichiarazioni.
Dichiarazioni che io credo nessuno dei consiglieri qui presenti ha
avuto modo di conoscere nella loro completezza, perché i verbali di
quelle udienze sicuramente non sono in nostro possesso, e guardando
le cronache dei giornali - perché a questo ci dobbiamo rifare -
vediamo che il PM in questione ha ritrattato immediatamente dopo le
dichiarazioni fatte - che, ripeto, sono dichiarazioni che comunque
rimangono pesanti -, dicendo che questo faceva parte del suo
carattere fiorentino.
La risoluzione ha dei toni che per alcuni versi sono
condivisibili, ha un'ultima frase che però andrebbe spiegata per
quello che significa; quando si dice che si dà mandato alla
Presidenza del Consiglio regionale a comunicare la presente presa
di posizione agli organi competenti, gli organi competenti secondo
l'Ordinamento di questo Paese rispetto all'operato dei giudici sono
il Ministro di grazia e giustizia e il Consiglio superiore della
Magistratura. E quando io leggo che "Auspica, pertanto, che
nell'interesse generale, simili episodi non abbiano più a ripetersi
in futuro;" penso che qualcuno, almeno gli estensori della mozione
si rivolgano agli organi competenti - che sono quelli che ho detto
prima - per sapere se esistono o meno gli estremi per un
procedimento disciplinare nei confronti del giudice in questione.
Credo che questo sia il termine del problema.
Allora ritengo che se procediamo in questa direzione, apriamo un
precedente sicuramente di non poco peso; viviamo in un momento in
cui sul tema della giustizia vediamo dichiarazioni di politici
contro i giudici, di giudici contro politici, di avvocati contro
giudici e politici, di giudici in contrasto fra di loro, cioè mi
pare che ci sia un profluvio di dichiarazioni molto confuse sulla
giustizia, per cui compito di un organo istituzionale in problemi
di questo genere è quello da una parte di evitare possibili
conflitti istituzionali, ma dall'altra di avere sufficienti
equilibrio e razionalità che ci portano a pronunciarci sui fatti in
modo anche deciso e determinato, ma che ci devono far astenere
rispetto a dichiarazioni che come tali non hanno un carattere
uguale a quello dei fatti a cui facevo riferimento prima.
Con questo annuncio un voto di astensione sulla risoluzione.
Presidente Ha chiesto la parola il Consigliere Linty.
Linty (LNPIAP) Credo che proprio perché ci troviamo in un
momento in cui vi sono giudici contro giudici, giudici contro
politici, per questioni molto effimere tra l'altro del tipo: se i
10 milioni erano serviti a comprare una Mercedes piuttosto che una
porzione di villa al mare, ciò che è accaduto in tribunale l'altro
giorno sia grave, anche se il dr. Monti non avesse pronunciato
nemmeno una delle frase oggi messe sotto accusa perché - pur non
condividendo il pensiero del prof. Perruchon - credo che siamo
arrivati veramente al limite, quanto meno al limite dell'articolo
21 della Costituzione.
Insomma, se una persona che si sveglia la mattina e dice: quanto
mi piacerebbe vivere in Svizzera e non in uno Stato come quello
italiano, deve essere processata? Istigazione a delinquere per
quelle frasi dette? Proprio non le ho viste sotto questo aspetto!
Chissà come mai si va a colpire, con questo non voglio dire che il
prof. Perruchon sia persona fragile, ma si va a colpire lì; c'è
gente che esterna in modo molto più evidente la voglia di
addirittura "secessione", lì no? Allora, a un semplice cittadino
che si alza e che dice che non la pensa come tutti gli altri, gli
faccio il processo; e poi bisogna venire a dire: la libertà di
manifestare il proprio pensiero? É questa la libertà che esiste in
questo Stato: quella di potersi svegliare una mattina e dire come
uno la pensa e venire processati immediatamente?
Dico che oltre ad avere presentato questa mozione, proprio in
data di oggi ho presentato anche una proposta di legge statale che
arriverà al Consiglio, per chiedere l'abrogazione dell'articolo 241
del Codice penale che è un rigurgito dell'epoca fascista, che non
trova più una sua collocazione odierna. Credo che il comportamento
tenuto in sede di interrogatorio da parte di questo Magistrato sia
grave, perché lede la figura dell'imputato e la pregiudica, perché
come si può pensare che questa persona guardi all'imputato con
quell'imparzialità che deve avere un Magistrato? Credo sia
incredibilmente grave che quel Magistrato abbia usato espressioni
come "subculturato" o "fauna francofona", così come qualcuno
parlasse di fauna italiana o di fauna walser o di fauna patoisante,
metto tutte queste espressioni sullo stesso piano. Però è molto
grave quello che è successo e credo che il Consiglio regionale non
si debba trincerare dietro ad affermazioni del tipo: queste sono
cose che competono al Consiglio superiore della Magistratura o al
Ministro della giustizia, perché il Presidente del Consiglio
regionale intanto suppongo che trasmetterà questa decisione,
qualora venga votata, al Presidente del Tribunale di Aosta e poi la
farà proseguire nei vari organi.
Credo comunque che sia quanto meno pericoloso ciò che sta
accadendo, che intanto viola l'articolo 21 della Costituzione che
consente ad ogni cittadino di poter esprimere liberamente con
qualunque mezzo il proprio pensiero.
É importante che questo Consiglio prenda la sua posizione al
riguardo, a sostegno non certo di idee politiche, ma per condannare
un uso un po' distorto che si sta facendo in questi ultimi tempi,
con due pesi e due misure, della Magistratura.
Presidente Ha chiesto la parola il Consigliere Collé.
Collé (PpVA) Innanzitutto per fare alcune considerazioni sugli
interventi che mi hanno preceduto. Dal collega Bavastro mi sarei
aspettato qualcosa di più, magari qualcuno dopo di lui interverrà
per la forza che rappresenta, ma c'è stata un'illustrazione
abbastanza soft di questa mozione. Mi sarei augurato che l'UV, in
questo caso la sua persona, fosse entrata più nel merito della
mozione che abbiamo insieme voluto e firmato.
Per quanto riguarda Ferraris due annotazioni. Quante volte,
collega Ferraris, in questo Consiglio per dichiarazioni che abbiamo
appreso da giornali o da televisione, abbiamo preso posizione; però
in questo caso non va bene, è meglio lavarsi le mani, è meglio
essere Ponzio Pilato! Così come questo non è un caso di giudici
contro politici, ma questo è il caso di un giudice contro un
popolo, e la cosa è ben diversa. Ecco perché mi sono sentito di
firmare e condividere appieno questa mozione.
In effetti, quando ho letto sul giornale le dichiarazioni che
sono in parte riportate nel documento, non è il politico che è
rimasto colpito, ma è il sentimento di un Valdostano: mi sono
sentito offeso per queste dichiarazioni. E se qualcuno in
quell'aula ha parlato di "fauna francofona", credo che non solo lui
o non solo loro vogliono chiuderci in una fauna francofona, ma
anche altri, di altri poteri. Non ci faremo rinchiudere in un
parco. Credo che oggi finalmente ci sia il coraggio - e sono felice
- di dire qualcosa a questo proposito.
Credo che la valdostanità, quello che siamo e quello in cui
crediamo, non appartenga a nessuna forza politica, ma faccia parte
del nostro essere umano, per quanto mi riguarda è così. Qualcuno
qui dentro potrà fraintendere questo mio intervento come uomo
dell'Union Valdôtaine o qualcosa del genere, ma non è così, perché
credo che prima della politica ci sia la dignità e ci sia un
qualcosa che nelle nostre famiglie ci hanno insegnato, che ci ha
aiutato a crescere e a condividere quella che è stata la nostra
esperienza. Ed è questo che con la mozione, con questo primo passo
dobbiamo iniziare a difendere.
Sicuramente per quelle che sono le mie parole, ma credo che
siano gli intenti di tutti noi consiglieri, non dobbiamo andare a
disconoscere l'autonomia della Magistratura, anzi, ben lungi; è
giusto che la Magistratura abbia la sua autonomia, come è giusto
che questo Consiglio e gli organi istituzionali abbiano la loro. É
altrettanto giusto che la Magistratura rispetti quelle che sono le
tradizioni e la storia di un popolo come quello valdostano. Se
questo rispetto viene ristabilito, credo che non ci saranno
problemi di lotte, di scontri, di trovarsi su due sponde
diverse.
Visto che ho questa occasione, visto che in quelle aule ci sono
passato come amministratore e visto che in quelle aule tanti
amministratori sono passati e continuano a passare, come sindaci in
modo particolare, sarebbe utile approfondire questo argomento,
sarebbe utile dirci che molte volte, molti sindaci, per due sassi,
per un materasso posto in un prato, per cose di questo genere,
vengono trattati come vengono trattati.
Ho una sensazione, non posso dire di più, per le esperienze che
ho avuto io: quando ti trovi lì con la denominazione di
amministratore, di sindaco, la sensazione che ho avuto e che oggi
dico è quella che, quando c'è questa dicitura, sei già colpevole in
partenza.
Questo mi sento di dire e lo dico anche, non so se può servire,
come solidarietà a tutti quei sindaci che in questo momento si
trovano in questa situazione.
Ma voglio approfondire l'argomento, andare oltre, andare anche a
noi. Credo che stia succedendo qualcosa di simile anche in alcune
nostre istituzioni, non della Magistratura ma del potere politico;
sono dei casi limitati ma iniziano ad esserci delle persone che
lavorano per le istituzioni della Valle d'Aosta e che dovrebbero
essere lì per prevenire, per aiutare i Valdostani a non commettere
determinati errori, queste persone oggi iniziano - non si sa
perché, forse perché c'è stata questa moda, questa ventata - a
reprimere. Ebbene, oggi il monito - se così si può dire - di cui
vorrei far partecipe quest'aula è quello di richiamare la vostra
attenzione su queste cose, perché come ho avuto modo di dire una
volta i Valdostani non hanno bisogno di un parco: sono i Valdostani
stessi, senza etichette sulla testa o altrove, ad essere i
guardiani di questa nostra regione. Lavoriamo tutti assieme,
affinché queste cose non debbano succedere; affinché, se una strada
inizia ad aprirsi, questa strada venga chiusa.
Quindi sono convinto di votare questa risoluzione, sicuramente
qualcun altro al posto mio non lo avrebbe fatto; qualcuno oggi
scherzosamente mi diceva: "Chi firmerà questa mozione potrà avere
delle belle sorprese", sono sicuro che lo ha detto scherzosamente,
ma credo ancora di vivere in un Paese democratico, dove è possibile
esprimere le proprie idee.
Presidente Ha chiesto la parola il Consigliere Chiarello.
Chiarello (RC) Pensavo di essere anch'io un Valdostano, ma forse
si è avuto paura che prendessi a guinzaglio qualcuno, perché non mi
si è neanche chiesto se volevo firmare questa risoluzione...
(... ilarità dell'assemblea...)
Non volevo intervenire, ma dopo aver ascoltato l'ultimo
intervento mi sembra che veramente questa presa di posizione rischi
di diventare quello che temevo: un processo alla Magistratura.
Specialmente l'ultima cosa che hai detto, Collé, quando riferivi
frasi dette in corridoio, mi sembra che l'abbia detta proprio tu
ieri: "Quelli che hanno votato in una certa maniera per il Casinò,
dovranno aspettarsi delle sorprese". Non so se ho letto male, sono
tue affermazioni agli organi d'informazione.
Anch'io, come ha detto Ferraris, dico che è grave quello che ha
detto Monti; devo anche ricordare che ha chiesto scusa
pubblicamente subito, e anziché attaccarci a qualsiasi di queste
piccole cose, noi dobbiamo, come dici tu, Collé, governare questa
regione, ma dobbiamo governarla politicamente giorno per giorno,
far sì che la Magistratura stia al suo posto e non darle modo di
prendere spazio politico perché noi non governiamo.
Ho appreso anch'io la notizia dal giornale, ma non nell'articolo
non si diceva cosa ha detto Perruchon, né qual era il contesto in
cui questo è stato detto, pertanto non mi sento di fare una mozione
che vada al Consiglio superiore della Magistratura non sapendo
quali sono i contenuti completi di questo processo. Scusatemi, ma
in questo momento non mi sento di votare la risoluzione, e voterò
contro.
Presidente Ha chiesto la parola il Consigliere Tibaldi.
Tibaldi (Ind) Le dichiarazioni che ha fatto Monti personalmente
le ho apprese dagli organi d'informazione, quindi le ho apprese
dall'elaborazione giornalistica da parte di professionisti; se poi
siano corrispondenti dalla verità o meno non sono in grado di
dirlo, presumo di sì perché i giornalisti normalmente tendono a
fare il loro lavoro, cioè di portare a conoscenza dell'opinione
pubblica i fatti che si registrano nella realtà quotidiana.
Parto da un'affermazione iniziale che ha fatto Bavastro e che
secondo me riassume la sostanza di questo discorso. Un'affermazione
che non ritengo assolutamente scarna, come diceva forse Collé, ma
che è ricca di significato a meno che uno non voglia interpretarla
in quel senso. Bavastro ha detto: "Il fatto si commenta da solo".
Do molto credito a questa prima frase; se effettivamente queste
sono state le dichiarazioni, che riflettono pur sempre la libertà
di manifestazione del pensiero di cui diceva anche Linty, citando
l'articolo 21 della Costituzione, e se sono state espresse da un
pubblico ufficiale nell'esercizio delle sue funzioni istituzionali,
il fatto penso che si commenti da solo! Però sono stati edificanti
una serie di interventi che si sono susseguiti in quest'aula, a
specificazione del contenuto di questa mozione.
Mi sembra che si voglia esacerbare la situazione, portarla alle
estreme conseguenze, creare quella linea di demarcazione netta: o
sei con noi, o sei contro di noi.
Collé, capisco e posso condividere quelle che sono le tue
sensazioni e i tuoi sentimenti, che non sono solo tuoi sentimenti,
ma sono sentimenti di tutti coloro che risiedono in Valle d'Aosta,
ma qui non si tratta di cominciare a far suonare la solita sirena o
a giocare a qualche tipo di spauracchio del tenore: "dobbiamo avere
il coraggio di", "dobbiamo avere la forza di difendere una
dignità"; qui la dignità non viene difesa se si vota questo
documento o se questo documento non si vota, perché è inutile che
in questo momento ti scagli contro il potere giurisdizionale quando
hai fatto delle esplicite dichiarazioni quando si trattava di
procedere alla votazione di una delibera che prevedeva
l'azzeramento di una procedura sulla Casa da gioco. Sei tu che
l'hai additato: "Domani a Brissogne ci andate voi, se votate questo
provvedimento"...
Collé (fuori microfono) ... cosa vuol dire questo? Spiegami il
senso...
Tibaldi (Ind) ... ricordati anche questo. Perché è facile
dissociarsi da precedenti dichiarazioni e poi venire qui con quello
spirito retorico e dire: "Amici Valdostani, state attenti perché ci
vogliono mettere in un parco". Mi sembra che ci sia un eccesso di
semplificazione da parte tua e un'esasperazione di dichiarazioni
che sono state fatte, che sono gravi nel loro contenuto se sono
state fatte in quel luogo e da quella persona, ma che si commentano
da sole!
Non penso che il Consiglio regionale abbia il dovere di piegarsi
su questo fatto, secondo me allora si vuole veramente aumentare a
livello esponenziale la tensione che già esiste fra il potere
politico e il potere giurisdizionale non solo a livello di Stato
italiano, ma anche a livello regionale.
Tanto meno condivido quel supplemento istruttorio. Più volte è
stato detto che quest'aula non è un tribunale, eppure oggi abbiamo
assistito anche ad un supplemento istruttorio di Linty. Entrare nel
merito della causa in quest'aula mi sembra pazzesco, mi sembra un
travisamento di quelle che sono le nostre funzioni; ad ognuno il
suo ruolo, per cui se il PM ha esorbitato dai suoi binari
istituzionali, facendo dichiarazioni improprie, non facciamo noi lo
stesso errore, non permettiamoci di entrare nel merito di una causa
che ha una sede e che ha dei soggetti che sono destinati a dirimere
l'entità di questa causa.
Quindi mi asterrò, pienamente convinto del voto che esprimo, su
questo documento anche perché, come è stato sottolineato, l'ultima
parte è fortemente equivoca. Se si vuole adire gli organi
competenti, bisogna avere il coraggio di esprimerlo in maniera
molto chiara; in quel caso il Presidente del Consiglio avrà il
mandato di adire il Consiglio superiore della Magistratura o il
Ministero di grazia e giustizia per promuovere un'azione di censura
nei confronti del Magistrato David Monti. Se la cosa viene
esplicitata, abbiate il coraggio di farlo, e non che sulla carta
scrivete un testo e poi da una serie di motivazioni, che sono state
testé espresse, esce fuori un'animosità che secondo me è eccessiva
e assolutamente ingiustificata nei confronti del fatto che viene
censurato.
Presidente Ha chiesto la parola il Consigliere Florio.
Florio (VA) Certamente viviamo ormai da molto tempo in una
situazione molto difficile e complicata; è un momento certamente
grave quello che viviamo, un momento che è poco chiaro, nel quale è
difficile vedere dove stia il giusto e dove stia lo sbagliato, cosa
sia errore e cosa sia verità, concretezza, serietà; per me almeno è
così. Tutti parlano di tutto, tutti parlano contro tutti, è
sufficiente leggere qualsiasi quotidiano, ascoltare qualsiasi
telegiornale, direi parlare per strada con chiunque per rendersi
conto di questo disorientamento.
Soprattutto mi sembra di rilevare che non ci sia più rispetto
alcuno dei ruoli e delle responsabilità dei diversi livelli
istituzionali. Le regole che disciplinavano con concretezza anche
il rapporto fra i livelli istituzionali sono saltate e la loro
ricostruzione, la loro nuova sottoscrizione da parte di tutti è
cosa difficile e sempre più complicata. Certo è che non c'è più il
senso della misura, non c'è più - sembra - il limite della
ragione.
Ci troviamo qui, oggi, a discutere sulla base di questa
risoluzione, sulla base di notizie di cui abbiamo avuto cognizione
nel numero di 2 o 3 righe di una colonna di stampa, pretendendo di
leggere quelle notizie come se si trattasse del libello di Vegezzi
Ruscalla. Diciamo che non sono la stessa cosa, che sono una cosa
ben diversa, che si commentano da sole. Nulla è meglio dire di
quelle affermazioni, se non che si commentano da sole, non meritano
nulla di più, non solo qui all'interno di quest'aula, ma credo
anche fuori nella strada.
Certo è che la Magistratura sta dando un esempio non buono
complessivamente. Certo è che il cattivo esempio dato da un ex
giudice diventato illustre ha fatto grandi proseliti, ma questo non
sta a dimostrare per noi la mancanza di misura, non giustifica il
contegno esasperato, soprattutto non giustifica una mancanza di
rispetto del ruolo di quest'Assemblea.
Le forze politiche possono e forse debbono, in virtù della
diversa sensibilità che le contraddistingue, intervenire; le
istituzioni sono un'altra cosa. E questo lo dico anche in relazione
a quell'altro ordine del giorno che ci ha visti divisi tempo fa;
anche in quel caso le istituzioni meritano un'attenzione ben
diversa da quella che mi sembra di constatare esserci all'interno
di quest'aula.
Ma ci sono altre considerazioni da fare. Personalmente il
processo a Perruchon non tocca più di tanto, il problema delle
norme del Codice Rocco attanaglia questo Paese dalla Liberazione in
poi, ma è una valutazione che non dobbiamo fare all'interno di
quest'aula, che è un'Assemblea legislativa ed esecutiva, e mi è
parso di intuire invece che questa risoluzione sia anche una
strizzata d'occhio nei confronti di quel processo. E a noi questo
non interessa, perché non è compito di quest'Assemblea in quanto
organismo legislativo.
E non vorrei neppure che fosse un'altra strizzata d'occhio ad un
procedimento in corso, che collateralmente riguarda anche
quest'Assemblea legislativa; mi sembra quanto meno poco opportuno
anche dal punto di vista tattico mettere dito e mano a questa cosa
in questi termini, in presenza di una situazione di questo
genere.
E per dirla tutta ancora e fino in fondo, non vorremmo che
servisse un ordine del giorno di questo tipo a coprire il fianco di
alcune forze politiche nei confronti di contraddizioni che ci sono,
visto che all'interno di questa regione si manifestano movimenti
che estremizzano tensioni ideologico-culturali proprie dei
cosiddetti "movimenti autonomisti".
Non voteremo quest'ordine del giorno, voteremo contro, e sia ben
chiaro che nel votare contro non vogliamo essere di sostegno alla
Magistratura: la Magistratura faccia il suo lavoro, lo faccia nel
modo più indipendente e corretto possibile; non vogliamo neppure
giustificare quegli argomenti utilizzati, le frasi e i concetti che
sono sottesi da quelle definizioni. Quelle definizioni si
commentano da sole. Non vorremmo neppure aver dovuto perdere queste
poche parole che ho dovuto esprimere.
Presidente Ha chiesto la parola il Consigliere Bavastro per il
secondo intervento.
Bavastro (UV) Solo per replicare molto brevemente ad alcune
affermazioni. Innanzitutto voglio tranquillizzare Chiarello, perché
nessuno qui vuole fare un processo alla Magistratura; anzi, mi
dispiace se ho deluso Collé, ma ho voluto espressamente essere
morbido, proprio perché non si tratta di fare un attacco ad
un'altra istituzione di questo Stato. É semplicemente la reazione
ad un'offesa recataci da una persona, che però ha agito espletando
la sua funzione di Magistrato, e questo dà un connotato in più. La
Magistratura è del tutto al di fuori di questa polemica per quel
che ci riguarda ovviamente, non posso parlare a nome di tutti, come
del resto è assolutamente al di fuori anche un commento che ognuno
di noi è libero di fare ma che non ha niente a che vedere con
questo momento e con questo documento, un commento cioè sulla
vicenda giudiziaria in cui si è inserito questo episodio, che non è
messo in discussione. Ripeto, ognuno può fare le sue valutazioni su
quel fatto, qui non ne stiamo parlando.
Quanto alle fonti, le fonti non sono le due righe di stampa,
anzi questo mi porta inevitabilmente ad osservare semmai come la
stampa locale, la televisione, si sono guardate bene dal commentare
perché probabilmente hanno paura di andare a toccare certi tasti,
ma le notizie che sono state date su questo fatto, che a me sembra
anche abbastanza clamoroso, sono state scarnissime. Comunque per
quel che riguarda le fonti, io, ma anche altri del mio gruppo, ci
siamo informati direttamente con l'avvocato difensore di Perruchon,
che era necessariamente a questo fatto e che è persona degna di
fede e di fiducia.
Con tutto questo non dobbiamo neanche aver paura se il Ministro
di grazia e giustizia o il Consiglio superiore della Magistratura
devono venire a conoscenza di questo fatto, non è che mi senta in
colpa perché ho fatto la spia, assolutamente. D'altra parte neanche
vogliamo la testa di Monti. Proprio per questo motivo, ripeto, e mi
rivolgo soprattutto a Collé, abbiamo voluto essere molto pacati e
tranquilli nella nostra reazione.
Presidente Dichiaro chiusa la discussione generale.
Ha chiesto la parola il Consigliere Linty.
Linty (LNPIAP) Per dichiarare il mio voto favorevole e per
analizzare un po' un modo di procedere secondo "due pesi e due
misure", perché quando si presentano risoluzioni che toccano
l'ambiente "Magistratura" le si guardano con un teleobiettivo, ma
vorrei ricordare che solo il 26 luglio '95 questo Consiglio si è
espresso su un certo Mumia Abujamal, ex militante delle Black
Panters, contro la Corte Suprema degli Usa. Allora qua facciamo due
pesi e due misure? Cioè andiamo contro la Corte Suprema degli Usa e
in via Ollietti non si arriva?
(... intervento di un consigliere, fuori microfono...)
Non l'hanno votata tutti, ma poco importa chi l'ha votata, non
posso guardare chi ha votato e chi non ha votato. Dico che qui o
usiamo lo stesso metro per tutte le cose, altrimenti ci andiamo a
preoccupare del leader della voce dei senza voce, diciamo che
dobbiamo unirci a tutti coloro che lottano contro l'ingiustizia dei
forti contro i deboli, e prima ho detto - e non sapevo di sembrare
uno che faceva un supplemento di istruttoria - che avevo presentato
un disegno di legge che chiede l'abrogazione dell'articolo 241 del
Codice penale, consapevole di non essere venuto qua a fare il Perry
Mason della situazione, ma di aver fatto una cosa che rientra nel
mio compito istituzionale. Posso presentare disegni di legge oppure
no? Grazie. Felice di saperlo, è quello che ho fatto! É una cosa
che rientra nel mio mandato e quindi ho approfittato dell'occasione
per dire quello che pensavo.
Però se andiamo a guardare indietro, vediamo che molto spesso il
Consiglio regionale si è rivolto ad organi che andavano ben al di
là del Consiglio superiore della Magistratura, del Ministero di
grazia e giustizia, dello stesso Tribunale di Aosta: abbiamo
addirittura varcato l'oceano Atlantico!
Presidente Ha chiesto la parola il Consigliere Tibaldi.
Tibaldi (Ind) Solo per una precisazione. Quando parlo di
supplemento istruttorio, non mi riferisco alla potestà di un
consigliere di presentare una legge statale, ma mi riferisco alla
sua affermazione dove è entrato nel merito della causa, criticando
l'ipotesi di reato che un Procuratore ha contestato ad un soggetto:
istigazione alla sovversione delle istituzioni. Non è nostro
compito stabilire se "è" oppure "non è" istigazione.
Presidente Pongo in votazione la mozione in oggetto:
Presenti: 28
Votanti: 24
Favorevoli: 20
Contrari: 4
Astenuti: 4 (Chenuil, Ferraris, Mafrica e Tibaldi)
Il Consiglio approva
Presidente I lavori sono terminati.
La seduta è tolta.
