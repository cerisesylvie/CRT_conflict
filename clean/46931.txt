Classificazione
ASSISTENZA SOCIALE
Famiglia, tutela dell'infanzia
Politiche giovanili



Oggetto del Consiglio n. 3279 del 9 febbraio 2024 - Resoconto
OGGETTO N. 3279/XVI - Interpellanza: "Intenzioni
dell'Amministrazione di modificare le fasce ISEE per l'accesso ai
voucher per la frequentazione di collegi, convitti e servizi
doposcuola".
Marguerettaz (Presidente) -
Punto n. 85 all'ordine del
giorno. Per la presentazione, la parola al collega Manfrin.
Manfrin (LEGA VDA) -
Con quest'interpellanza parleremo di
dati incontrovertibili, quindi qui non ci sono discussioni di sorta
nel merito, ma ci sono ovviamente valutazioni rispetto proprio a
questi dati. Parliamo degli aiuti che vengono forniti alle famiglie
per collocare i propri figli nelle strutture e nello specifico
nella struttura del Collegio regionale Federico Chabod di Aosta.
Come sappiamo, abbiamo numerose famiglie che abitano nelle vallate
laterali e comunque lontani da Aosta e dalla
Plaine
di Aosta
e quindi usufruiscono del servizio che il convitto offre non
soltanto di studio, ma anche di pernottamento, che è sicuramente
importante se il luogo della mia abitazione di residenza è molto
lontano dalla scuola che frequento.
Rispetto a questo servizio, intelligentemente la Regione ha
deciso di mettere a disposizione dei
voucher
per la
frequenza durante l'anno scolastico di collegi, convitti e servizi
doposcuola, quindi per le famiglie che decidono di collocare i
propri figli in una struttura del convitto ci sono dei voucher a
disposizione di cui si può usufruire. Il Convitto regionale
Federico Chabod ha questo tipo di aiuto per chi vuole inserire i
propri figli, però c'è una tabella che chiaramente lega questo
supporto e quest'aiuto all'ISEE e la tabella che lega questo aiuto
e questo supporto all'ISEE è purtroppo un po' stringente, perché il
massimo di aiuto che si può ottenere, quindi la fascia massima di
ISEE a cui si può accedere al sostegno di questo voucher, è la
fascia 18-21 mila euro, quindi nella fascia 18-21 mila euro si può
accedere a una scontistica di questo voucher, che però copre
soltanto il 15% del costo totale. Immaginiamo una famiglia che
abbia un ISEE di 21.001 euro, quindi che sfori di 1 euro questo
limite, una famiglia che abita mettiamo a Champorcher, ho 21.001
euro di ISEE e ho due figli. Il totale che questa famiglia dovrebbe
pagare è di 900 euro mensili per inserire i propri figli nel
Convitto regionale. Ora, è evidente che un reddito di 21.001 euro
annui difficilmente riuscirà a coprire un esborso come 900 euro al
mese per collocare i figli all'interno della struttura del Convitto
regionale ed è evidente che questa sarà una grossa limitazione per
una famiglia che abita in una Vallata laterale o abita lontano da
Aosta e dalla
Plaine
, quindi è chiaro che questa
collocazione e queste tariffe sono un grosso ostacolo e un grosso
scoglio per il supporto a queste famiglie.
Oltre a questo, dobbiamo anche sapere una cosa: che anche se noi
stessimo nella fascia 18-21 mila, comunque potremmo usufruire di
una scontistica non totale o di un 50%, ma avremmo accesso a uno
sconto del 15% del totale, quindi anche con un reddito di 18 mila
euro avrei uno sconto del 15% su 900 euro mensili che io devo
sborsare ed è evidente che questo è sicuramente un grosso impegno
economico per le famiglie.
Noi con quest'interpellanza sostanzialmente, in linea con quanto
abbiamo sempre presentato, il collega Lavy è sempre stato in prima
fila in questo, all'avvicinamento delle vallate laterali, di chi è
collocato lontano dal capoluogo regionale... chiediamo di fornire
più servizi e, anche in linea con le politiche familiari che
abbiamo sempre sviluppato, dare il diritto di poter studiare ma
soprattutto di poter formare una famiglia e portarla a crescere con
il minor esborso possibile, quindi favorire le nascite, visto che
la Valle d'Aosta purtroppo in questo senso ha delle grosse
criticità. Proprio con quest'iniziativa le chiediamo, Assessore,
sperando e augurandoci in una risposta positiva, se alla luce di
quanto le abbiamo esposto sia intenzione dell'Amministrazione
modificare le fasce ISEE per l'accesso al voucher per la frequenza
durante l'anno scolastico di collegi, convitti e servizi
doposcuola, che è contenuto, come abbiamo già detto, nelle DGR
1131/2014 e 661/2022, per permettere di includere e dare un aiuto
concreto alle famiglie valdostane con figli anche al di sopra dei
21 mila euro di ISEE.
Presidente -
Per la risposta, la parola all'assessore
Marzi.
Marzi (SA) -
Credo che la risposta non soltanto la
soddisferà ma credo che soddisferà, come sempre, anche il resto
dell'Aula visto che sarà sintetica. Al fine di estendere
ulteriormente il numero dei beneficiari della misura entro il mese
di aprile, proporremo di elevare le soglie ISEE di accesso dagli
attuali euro 21 mila sino a euro 25 mila. La nuova fascia ISEE avrà
quindi efficacia con l'avvio del nuovo anno scolastico.
Quest'impegno è di fatto già scritto nella relazione che lo scorso
12 gennaio abbiamo trasmesso alla V Commissione nella parte
attinente alla misura dei
voucher
per la frequenza
scolastica di collegi, convitti e servizi di doposcuola, perché la
presentazione della relazione è relativa all'attuazione della l.r.
23/2010, come previsto dalla clausola valutativa di cui
all'articolo 25 della medesima legge.
Presidente -
Complimenti Assessore per la risposta. La
parola al collega Manfrin.
Manfrin (LEGA VDA) -
Immagino che il presidente
Marguerettaz facesse i complimenti per la brevità e non nel merito
della risposta, ovviamente essendo lui al momento alla presidenza
dell'Aula, quindi dovendo mantenere un ruolo di terzietà, dunque
apprezziamo anche questa esortazione... Io invece ringrazio
l'Assessore per aver esplicitato quanto ha appena detto. Faremo
ovviamente le dovute verifiche anche per verificare rispetto alla
percentuale di scontistica quello che sarà l'effetto, per esempio,
su quest'ipotesi che noi abbiamo formulato, ma per il momento
ovviamente ci dichiariamo assolutamente soddisfatti.
