Classificazione
EDILIZIA
Edilizia pubblica
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 1885 del 19 aprile 2006 - Resoconto
OGGETTO N. 1885/XII - Incarico di consulenza nell'ambito della
programmazione e della realizzazione di interventi di edilizia
sanitaria. (Interpellanza)
Interpellanza
Ricordata la D.G. n. 539 del 28 febbraio 2005, con la quale
viene affidato un incarico di consulenza nell'ambito delle attività
propedeutiche alla programmazione e alla realizzazione degli
interventi di edilizia sanitaria e sociale per il triennio
2006/2008;
Preso atto che, con D.G. n. 825 del 24 marzo 2006, viene
rinnovato allo stesso professionista l'incarico di consulenza
nell'ambito delle attività di programmazione e di controllo degli
interventi di edilizia sanitaria e sociale per il triennio
2006/2008;
Visto che tra le motivazioni dell'incarico, indicate nella
premessa della DG 825/2006, si trova anche un riferimento ad alcuni
obiettivi contenuti nella proposta di Piano regionale per la salute
e il benessere, che non è ancora stato approvato dal
Consiglio;
Ricordato che tra i suddetti obiettivi è compreso anche
quello relativo all'unificazione delle sedi ospedaliere in Viale
Ginevra, per il quale è stato previsto un intervento specifico
inserito nell'elenco delle grandi opere;
Ricordato ancora che, con D.G. n. 857 del 24 marzo 2006
vengono indicate le necessarie integrazioni dello studio di
fattibilità per la progettazione di tale intervento, integrazioni
che seguiranno procedure e richiederanno expertise che esulano
dalle competenze e dalle consulenze in carica all'Assessorato della
Sanità, Salute e Politiche sociali;
i sottoscritti Consiglieri regionali
Interpellano
l'Assessore competente per sapere:
1) in base a quali motivazioni e con quale procedura è stato
scelto il professionista cui affidare i suddetti incarichi di
consulenza;
2) quali sono stati i documenti prodotti dal consulente in
riferimento all'incarico conferitogli nel 2005;
3) per quali motivi è stato inserito, tra i temi della
consulenza conferitagli nel 2006, anche un progetto che non è
ancora stato approvato dal Consiglio;
4) se, alla luce delle indicazioni contenute nella D.G. n.
857/06 sulla procedura per le grandi opere, intende rivedere
l'oggetto dell'incarico di consulenza conferito quest'anno.
F.to: Squarzino Secondina - Bortot
Président - La parole à la Conseillère Squarzino Secondina.
Squarzino (Arc-VA) - La do per letta, l'iniziativa mi sembra
abbastanza chiara.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Avrei preferito che lei la illustrasse, perché non
è molto chiara, comunque cercherò di rispondere con più chiarezza
possibile.
Le motivazioni della procedura con cui è stato dato questo
incarico sia nel 2005 che nel 2006 - e le motivazioni sono espresse
in ambedue le deliberazioni - si rifanno al capo I della legge n.
18/1998 e anche alla legge ancora vigente n. 18/2001. In entrambe
le deliberazioni la motivazione di controllo degli investimenti in
edilizia sanitaria e sociale è di verifica dei requisiti tecnici e
funzionali delle strutture sanitarie e sociali. Questa consulenza
era stata affidata nel 2005 ed è stata riproposta adesso, perché
questa funzione veniva svolta da due geometri in organico
dell'Assessorato di cui uno, è dimissionario perché ha preso
servizio nei Vigili del fuoco e, il secondo, è affetto da una forma
di malattia cronica, per cui è frequentemente assente.
Fra il 2005 e il 2006 questo ingegnere, che è stato scelto
perché la sua formazione in ambito di edilizia ambientale, per le
specifiche capacità di rapportare le costruzioni all'ambiente e per
gli studi effettuati su questo argomento, ha operato nel 2005 in
settori molto importanti come quello degli standard funzionali e
strutturali delle case per anziani, promuovendo un libro molto
utile, anche come indicazione ai geometri che in Valle si adoperano
per ristrutturare queste case. Con lui, ma non solo, si è iniziata
quell'attività amministrativa, tecnico ingegneristica, di
autorizzazione delle strutture che è stata completata per quanto
riguarda le strutture private ed è in fase di avanzata
realizzazione per tutte le strutture pubbliche.
Per un lavoro giudicato positivamente dai tecnici è stata
appunto richiesta questa nuova convenzione che, come si può vedere
dalla deliberazione n. 825/2006, richiama intanto le 2 leggi che ho
citato - la n. 18/1998 e la n. 18/2001, ancora vigente - e che
contiene le stesse motivazioni addotte in precedenza. Forse quello
che crea confusione, anche da parte nostra, è che al termine di
queste considerazioni è stato allargato anche il campo di azione in
modo aspecifico, dicendo che probabilmente, dato atto che il nuovo
piano regionale è in discussione presso le commissioni e che
comunque i progetti di edilizia sanitaria saranno imponenti, si
conferma a maggior ragione la necessità di questa convenzione, però
la motivazione è la stessa. Dicevo "confusione" perché è altra cosa
la deliberazione n. 825/2006 - che ho citato - rispetto alla
deliberazione n. 857/2006 della legge delle grandi opere, che
viaggia su tutto un altro campo e che prevede - come è stato detto,
per cui non c'è cambiamento nell'indicazione - l'incarico a uno o
due grandi specialisti nazionali o internazionali di edilizia
ospedaliera, perché verifichino comparativamente le varie ipotesi
proposte, quindi viaggiano su piani diversi: la n. 825/2006 non
c'entra niente con la n. 857/2006: ecco perché parlavo di
confusione.
Infine piace anche a me citare il dr. Ferrero scomparso, che non
ho conosciuto, per l'editoriale che ha pubblicato 2 settimane fa su
"La Stampa", dal titolo "L'ospedale", in cui diceva con quella
concretezza che apprezzo della Sinistra:
"Smettiamola di fare
polemiche strumentali, ma finalmente decidiamo"!
Io non lo
conoscevo, ma dopo aver letto questo editoriale ho apprezzato la
sua proposta carica di concretezza che lui ci ha lasciato e mi
unisco alle condoglianze dei colleghi.
Président - La parole à la Conseillère Squarzino Secondina.
Squarzino (Arc-VA) - Mi sembra che, da come ha risposto
l'Assessore, fossero abbastanza chiare le domande.
Rispetto alle risposte avute, forse ci sono alcuni aspetti che
sarebbe interessante approfondire. Le motivazioni sono state dette,
c'è la volontà di avere un consulente visto che gli uffici sono
privi di queste figure tecniche, la procedura è quella prevista
dalla legge, e quello che si vuole capire è come mai è stato scelto
quel professionista e in che modo.
La cosa che ci lascia perplessi in queste deliberazioni - come
in altre - è che a fronte di una necessità - comincio con quella
del 2005 - di avere all'interno degli uffici delle consulenze, cosa
si fa? Si dice: "Preso atto che c'è bisogno di queste cose,
richiamata la nota pervenuta dall'ing. "tal dei tali" in data..."
in questo caso la deliberazione risale al 28 febbraio... guarda
caso il 17 febbraio è arrivata una nota di questo ingegnere che
offre la propria disponibilità a fornire l'apporto professionale
richiesto per l'espletamento dell'incarico di consulenza di cui
trattasi! Questa è una domanda che molte volte ci siamo fatti, cioè
quando la Giunta decide un consulente, cosa fa? Come faceva questa
persona, pochi giorni prima della deliberazione, a sapere che c'era
questa possibilità di incarico, per cui ha presentato la sua
nota?
La deliberazione non dice che sono arrivate diverse proposte o
che è stato visionato un album di tutti gli ingegneri o che è stato
verificato il curriculum di tutte queste persone, si è valutata
questa persona meglio di altre! No! Di fronte a una consulenza, che
fra l'altro è anche qui di 20mila euro - chiediamo ad alcuni
giovani professionisti se 20mila euro sono proprio niente! - come
fa un giovane professionista a presentarsi, avere uno spazio in cui
sa che le sue competenze e il suo curriculum sono presi in esame
insieme a tutti gli altri? No, guarda caso, qui, un consulente -
non so chi sia, per me è un illustre sconosciuto! - sa 9 giorni
prima che venga fatta la deliberazione che c'è questa esigenza,
allora fa una nota che perviene all'Assessorato, in cui dà la sua
disponibilità per quell'incarico... ma chi sapeva che c'era
quell'incarico in sospeso, chi sapeva che c'era la volontà di dare
quella consulenza a un professionista? Probabilmente solo la
persona che ha presentato la domanda! E la stessa cosa capita
quando l'incarico è rinnovato, anche lì...
(interruzione dell'Assessore Fosson, fuori microfono)
... il rapporto fiduciario... allora, noi chiediamo la
trasparenza anche nel rapporto fiduciario! Il rapporto fiduciario
non consente alle persone di prendere chi vogliono, non lo consente
da un punto di vista morale, amministrativo e di trasparenza
amministrativa, questo vuol dire, altrimenti non è fiduciario, ma è
clientelare! "Fiduciario" vuol dire fare un "appel de
candidatures", verifico le varie possibilità e poi scelgo, ma do a
tutti la possibilità di intervenire; invece, in questo caso, solo
alla persona che ho scelto "in pectore" dico: "guarda, fammi la
domanda"! Allora davvero queste cose vanno chiarite dicendo in modo
chiaro: "guardate, non è importante che voi siate competenti o
meno, l'importante è che abbiate qualcuno che nel Palazzo vi dica
gli incarichi di cui c'è bisogno, per cui fate in tempo a fare una
domandina la settimana prima che venga fatta la deliberazione"...
questa è la cosa non corretta dal punto di vista amministrativo,
non trasparente! Proprio stamani si parlava di "trasparenza
dell'Amministrazione", questo è un esempio di "non trasparenza", è
un esempio clientelare, perché la stessa cosa capita quando viene
rinnovato l'incarico e, anche qui, si richiama la nota pervenuta
dal sig. "tal dei tali" che si dichiara disponibile ad assumere
quell'incarico... volevo sottolineare anzitutto questo.
In secondo luogo, venendo ai contenuti, o è vero che in base
alla deliberazione n. 857/2006 si deve procedere secondo le
procedure previste per affrontare le grandi opere, quindi è tutta
una procedura a sé che nulla ha a che fare con l'Assessorato della
sanità, o non si capisce perché a questo consulente viene affidato
anche l'incarico di seguire quelle parti del piano sociosanitario
che riguardano l'ampliamento dell'ospedale, cioè quelle grandi
opere per cui già ci sono altri esperti.
(nuova interruzione dell'Assessore Fosson, fuori
microfono)
... no, no, 27, 28 e 29 del piano sociosanitario, signor
Assessore, riguarda anche l'ospedale! Allora lei dovrebbe togliere
dal piano sociosanitario i punti 27, 28, 29... il 27 lo leggo:
"realizzare l'unificazione delle sedi ospedaliere presso i
presidi ospedalieri di Viale Ginevra ad Aosta, al fine di
organizzare l'assistenza per acuti in base al miglior rapporto tra
tipologie di prestazioni e risorse impiegate"
. E poi
l'obiettivo 28 è la stessa cosa e il 29 idem, cioè riguardano
proprio questo aspetto. Credo che qui non è neanche corretto che si
affidi a un consulente l'incarico di affrontare questioni che non
sono ancora tra l'altro state decise, perché il piano
sociosanitario, anche se appare nell'elenco oggi all'ordine del
giorno, non è ancora stato approvato, per cui correttezza
amministrativa avrebbe voluto che questo incarico non fosse stato
affidato.
Ultima considerazione: lei ha fatto l'elenco di tutte le cose
meravigliose che ha fatto questa persona con il suo curriculum, ma
le "cose meravigliose" che questa persona ha fatto, le ha fatte
proprio come consulente pagato, perché quando chiedevo quali sono i
documenti prodotti dal consulente, credo che nell'oggetto del primo
incarico, dove si parlava di analisi della normativa, proprio per
dare documentazione tecnica-amministrativa in materia di edilizia
sanitaria e sociale, e via dicendo... cioè: le cose che lei ha
elencato come competenze di questo consulente sono il prodotto che
questo consulente ha esibito in seguito al primo incarico. Allora
non può dare un incarico a un consulente che faccia un certo tipo
di lavoro di ricerca e di documentazione e poi, dopo, dice: "visto
che questo è stato così bravo a fare quella documentazione, gli
rinnovo la consulenza". Qui veramente ci stiamo prendendo in giro!
Qui prendiamo una persona, decidiamo che quella deve diventare un
consulente, gli facciamo fare la domanda, gli facciamo fare delle
cose per cui acquisisce le competenze che gli consentono poi di
diventare consulente con un bel curriculum... questo è il modo di
governare!
