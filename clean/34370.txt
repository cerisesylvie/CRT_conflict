Classificazione
ISTRUZIONE PUBBLICA
Istituzioni scolastiche



Oggetto del Consiglio n. 2156 del 11 gennaio 2012 - Resoconto
OGGETTO N. 2156/XIII - Interpellanza: "Piano di
dimensionamento delle istituzioni scolastiche regionali di scuola
secondaria superiore".
Interpellanza
Preso atto della delibera di Giunta numero 3054 "Revisione
del piano di dimensionamento delle istituzioni scolastiche
regionali di scuola secondaria superiore a valere dall'a.s.
2012/2013 - Nuova articolazione e soppressione di una istituzione
scolastica" del 16 dicembre 2011;
Constatato che per ragioni numeriche nel sistema di
Istruzione pubblica regionale relativo alla scuola secondaria
superiore viene meno il sistema fondato su tre poli;
Rilevato che per numero di abitanti e per localizzazione
l'area che fa capo ai comuni di Châtillon e Saint-Vincent è molto
appetibile e frequentata dagli studenti di ogni ordine e
grado;
i sottoscritti Consiglieri regionali
Interpellano
l'Assessore competente per sapere se intenda chiarire le
ragioni dello scarso investimento nell'Istruzione pubblica relativa
alla scuola secondaria superiore nell'area che fa capo ai comuni di
Châtillon e Saint-Vincent.
F.to: Donzel - Rigo
Presidente
- La parola al Consigliere Donzel.
Donzel (PD)
- Egregio Presidente, cari colleghi, ci sono
naturalmente degli argomenti che hanno una gravità, toccano delle
questioni molto delicate, ce ne sono altri che magari
apparentemente non sono così gravi, ma che mirano a cercare di
capire come si organizza la nostra Regione, come fa fronte ai
cambiamenti in corso. Una questione fra tutte mi sta molto a cuore,
farò una premessa su un ragionamento che intendo sviluppare: quella
che generalmente si invoca, l'autonomia della Valle d'Aosta, quando
ci sono delle gravi questioni in ballo. Ad esempio, sono a rischio
gli stipendi dei Presidenti delle Comunità montane, si dice: c'è
l'autonomia, qui non si tocca nulla! Quando invece ci sono altre
questioni, è meno interessante il discorso dell'autonomia e si
tende ad applicare la norma in vigore a livello nazionale,
adeguandosi con una certa rapidità. È un po' la sensazione che
abbiamo avuto in questi anni nel settore scolastico, salvo le
piccole scuole di montagna che, per fortuna, sono state debitamente
presidiate.
Per quanto attiene la questione relativa al ridimensionamento
delle scuole, abbiamo assistito al fatto che nelle istituzioni di
base nulla è cambiato; invece, nel secondario di secondo grado, si
è intervenuti con una proposta da parte dell'Assessorato che ha una
sua razionalità numerica. Perché parlo di "razionalità numerica"?
Perché essendo noi una piccola realtà con un numero di alunni
contenuti, siamo obbligati a mettere insieme anche scuole che non
sono proprio collegate da un'omogeneità, e questo lo facciamo
perché dobbiamo far fronte al rispetto di alcuni numeri. A questa
riorganizzazione si attiene la proposta dell'Assessorato, ma sono
stato incuriosito dal fatto che sia l'Assessore del Comune di
Châtillon, sia il Presidente della Comunità montana Monte Cervino
abbiano sollevato la questione che il territorio di Châtillon si
trova senza la presenza fisica di una direzione secondaria di
secondo grado. Ora, ci sono quei periodi in cui gira storto, dove
c'è Marquis le cose proprio prendono la strada diversa, sia
sull'autostrada, sia sulle scuole...insomma, è proprio sfortunato
in questo periodo!
Cosa è successo? Si sono riorganizzate le scuole e fra le
proposte ce n'è una che prevede di mettere insieme il liceo
scientifico di Pont-Saint-Martin, il liceo scientifico di
Saint-Vincent, il tecnico turistico di Saint-Vincent e il liceo
delle scienze umane e linguistico di Verrès. Sono andati a vedermi
i numeri di queste scuole e, sulla base della proposta
dell'Assessore, il liceo scientifico di Pont-Saint-Martin ha 88
alunni, il liceo scientifico di Saint-Vincent 84, il tecnico
turistico di Saint-Vincent 133 e il liceo delle scienze umane e
linguistico di Verrès 216. Dove è stata posta la direzione
dell'istituto? A Pont-Saint-Martin, dove c'è il minor numero di
alunni!
Mi sono chiesto qual è il criterio con cui si affida una
direzione, cioè qual è il criterio per cui metto una direzione. In
tutte le altre scuole, se andiamo a controllare, il principio è che
nella scuola che ha il maggior numero di alunni, ha sede ufficiale
la direzione scolastica; dopodiché quella direzione avrà degli
uffici nelle sezioni periferiche o nelle sezioni staccate, ma una
cosa che denomina un'istituzione è il fatto che sia caratterizzante
la direzione. Questo anche perché è vero che si offrono dei servizi
anche nelle sezioni staccate, ma per il maggior numero di famiglie
avere un'interfaccia diretta con il territorio è importante.
Noi abbiamo 193 alunni a Pont-Saint-Martin appartenenti alla
scuola secondaria di secondo grado, ne abbiamo 217 nella sola
Saint-Vincent e 395 se consideriamo anche Châtillon...parlo di
scuola pubblica...cioè: perché Saint-Vincent e Châtillon non hanno
titolarità ad avere una direzione in base al numero di alunni e di
famiglie che avrebbero un servizio più immediato su quel
territorio? Questo se parliamo di centralità dell'alunno, se poi ci
sono altre logiche lo scopriremo più avanti. Se andiamo a vedere il
numero di abitanti, Saint-Vincent, Châtillon e la Comunità montana
hanno un rapporto abitanti rispetto alla zona
Pont-Saint-Martin/Donnas nettamente superiore, quindi anche il
numero complessivo di abitanti della zona, che giustifica il fatto
che Aosta ha quasi tutte le direzioni scolastiche sul suo
territorio, non è mica a capocchia: Aosta ha 35.000 abitanti, la
maggior parte degli studenti sono qui, è nel centro della regione e
questo giustifica la presenza delle direzioni in questa sede.
Altrimenti, se vale il principio che posso tenere una direzione a
Pont-Saint-Martin, ma allora perché non mettere una direzione anche
a Villeneuve o a Sarre e delocalizzare le direzioni, tanto le
famiglie si spostano, non guardiamo il numero degli alunni e
facciamo girare le direzioni a seconda di quei comuni che ci
sembrano rispondere maggiormente? Stesso ragionamento per le
distanze: i 216 alunni di Verrès si trovano a 10 chilometri da
Saint-Vincent ed a 13 chilometri da Pont-Saint-Martin, quindi anche
la distanza chilometrica non è inerente.
E poi c'è un altro problema non indifferente, anzi, con i tempi
che corrono è prevalente ed è quello che è citato sia
dall'Assessore Daudry di Châtillon, sia dal Presidente Marquis, i
quali dicono: a livello di edifici scolastici quelli del territorio
di Saint-Vincent/Châtillon hanno delle caratteristiche migliori. In
effetti, se andiamo a vedere, la direzione di Pont-Saint-Martin non
ha sede nell'istituto dove ci sono gli alunni, cioè sta in un luogo
che non è quello dove ci sono gli alunni. Tutto questo non è un
sinonimo di efficienza funzionale, tant'è che il sospetto viene: ma
allora prima o poi a Pont-Saint-Martin facciamo pure una scuola per
poter sanare queste cose, visto che tanto di soldi ne abbiamo
facciamo pure una scuola dove c'è il minor numero di alunni, il
minor numero di abitanti rispetto agli altri territori!
Mi risulta che è in corso di ristrutturazione l'auditorium delle
scuole di Saint-Vincent, che è un luogo che consentirebbe
agevolmente di svolgere i collegi docenti in quelle scuole, che
oggi sono costretti a mendicare la sala di un Consiglio comunale.
Bisogna telefonare ai Consigli comunali e chiedere un'aula perché
non riescono a riunire il collegio docenti, che è una funzione
importante. A Saint-Vincent la ristrutturazione dell'auditorium
consentirebbe la funzionalità di questa cosa. Quindi il numero
degli alunni non è stato preso in considerazione, e quindi delle
famiglie, il numero degli abitanti neppure, la distanza
chilometrica neppure, l'edilizia scolastica neppure...allora viene
la domanda: ma qual è la ragione di mantenere una direzione
scolastica?
Qui non stiamo parlando di scuole, perché le scuole vivono
tranquillamente come sezioni staccate, possono stare da una parte
all'altra, ma non si capisce perché la direzione scolastica non
venga attribuita là dove c'è il maggior numero di alunni e
famiglie, e le migliori strutture dal punto di vista edilizio e
abitativo. Questo, a me, personalmente è sfuggito, quindi vorrei
chiarire che non sono qui a perorare altre soluzioni rispetto a
quella prospettata dall'Assessorato; ho solo esaminato la proposta
dell'Assessorato che mi è parsa su questo punto non coerente con
l'impianto che normalmente la scuola valdostana ha avuto.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Merci M. le Président.
Cercherò di mettere un po' d'ordine nell'illustrazione che il
collega Donzel ha cercato di farci percepire. Intanto sono felice
che il collega Donzel sia stato incuriosito - dopo che ne abbiamo
parlato diverse volte in Consiglio di questo problema, su
sollecitazione della collega Morelli - della questione del
ridimensionamento; probabilmente ha ragione lei, è un tema che non
interessa tutti, comunque in quest'aula ne abbiamo parlato. Avevo
cercato allora di far percepire come esistevano due situazioni
diverse: una, la scuola di base, il cui dimensionamento noi avremmo
dovuto fare in base ad una legge nazionale e che non abbiamo fatto,
derogando, quindi, con spirito autonomista; la seconda, una norma
regionale votata da questo Consiglio che va applicata dopo anni di
deroghe. Quindi - poi entro nel merito di tale questione - non
condivido assolutamente le sue considerazioni sul nostro mancato
spirito autonomista in senso generale nell'ambito scolastico,
perché in questi anni noi abbiamo applicato la nostra autonomia non
applicando la riforma Gelmini in Valle d'Aosta, quella che riguarda
il maestro unico (poi credo che lei, meglio di altri, comprenda ed
abbia una sensibilità scolastica per il suo percorso). Vorrei anche
ricordare che non è l'unica deroga quella inerente alle piccole
scuole di montagna, ma abbiamo sempre applicato o, meglio, non
applicato, le riforme che arrivavano da Roma o, meglio ancora, le
abbiamo adattate alle nostre esigenze particolari. Qui siamo in un
caso totalmente diverso, perché questa è una legge regionale,
quindi io rilevo un pizzico di mancata ricostruzione dei fatti, a
modo di onestà intellettuale aderente alla realtà.
Per quanto riguarda invece la questione, voglio ricordare che ci
sono atti e passaggi che precedono la delibera della Giunta
regionale da lei citata, che deriva dalla legge regionale di cui
parlavo, intanto per inquadrare correttamente la problematica e poi
per sottolineare - contrariamente a quanto lei ha affermato - i
nostri costanti investimenti in ambito scolastico anche nella zona
di riferimento, però compatibilmente con la normativa, e
soprattutto con la sostenibilità di certe situazioni. E le dirò i
numeri, che non sono quelli che lei ha citato; le farò avere la
tabella, sono numeri completamente diversi. Le deliberazioni n.
601/2009 e n. 519/2010 - quindi per due anni di fila - hanno
portato, come Governo regionale, il rinvio rispettivamente per
l'anno scolastico 2010-2011 e 2011-2012 della revisione del piano
di dimensionamento delle istituzioni scolastiche delle secondarie
di secondo grado, che scaturivano dall'opportunità, pur in presenza
nel polo scolastico che lei citava, di una situazione ormai
consolidata in difetto, perché abbiamo operato in deroga - malgrado
la situazione fosse in difetto - da quanto prescritto dall'articolo
5, commi 2 e 3 della legge regionale n. 19/2000, di differire gli
interventi sul numero e sull'articolazione delle istituzioni
scolastiche per consentire un adeguamento funzionale alle nuove
condizioni che erano venute a presentarsi. È vero che esiste la
riforma Gelmini, che esistono le applicazioni, ma in questo caso
avevamo agito con deroga anche per poter acquisire gli elementi
conoscitivi, derivanti dal monitoraggio biennale dell'andamento e
della distribuzione delle iscrizioni ai nuovi percorsi ed indirizzi
di studio, e non operare eventuali soppressioni senza aver
verificato gli esiti di quella riforma (proprio nello spirito
autonomistico!).
Bisogna evidenziare anche il dato numerico degli iscritti
dall'anno scolastico 2003-2004 presso le istituzioni scolastiche
della media e bassa Valle, al fine di porre in evidenza come
l'entità della popolazione scolastica di Châtillon sia nettamente
inferiore rispetto a quella di Verrès e Pont-Saint-Martin, al di là
delle affermazioni dell'appetibilità o di quanto è frequentata una
zona dal punto di vista demografico. Sono le iscrizioni scolastiche
che contano! Dai dati riportati emerge che l'istituzione scolastica
di istruzione tecnica professionale di Châtillon si trova in una
situazione ormai consolidata e stabile da più di un quinquennio di
sottodimensionamento rispetto ai parametri previsti dalla legge
regionale n. 19 - minimo 300 alunni - che individua l'indice di
dimensionamento ottimale delle istituzioni scolastiche regionali in
una popolazione scolastica media di 500 alunni e stabilisce che,
fermo restando il numero di istituzioni scolastiche attivabili
sulla base di tali indici, ciascuna istituzione debba avere una
popolazione consolidata almeno per un quinquennio di un numero
compreso fra 300 e 700. Si tratta di una legge regionale che tiene
in debito conto le caratteristiche del territorio, è del 2000, e
credo che all'epoca il Governo regionale abbia fatto una
riflessione sui numeri, non sono numeri campati per aria...
(interruzione del Consigliere Donzel, fuori
microfono)
...esattamente, proprio perché lei c'era, da un punto di vista
sindacale credo che l'abbia seguito.
Quindi oggi non è che si dimentica tutto, ma le citerò solo gli
ultimi tre anni...quindi Châtillon, Verrès,
Pont-Saint-Martin...Châtillon 225, Verrès 409, Pont-Saint-Martin
416; 2011-2012: Châtillon 231, Verrès 442, Pont-Saint-Martin 388 e,
se andiamo al 2009, Châtillon 236, Verrès 394, Pont-Saint-Martin
370. Questo per dire che la consistenza della popolazione della
media e bassa Valle, che è di circa 1.000 alunni, oggi consente il
mantenimento di due istituzioni scolastiche, quindi si era davanti
alla scelta obbligata di mantenerne due su tre, e la scelta di cui
parla lei era quella o di sopprimere come istituzione scolastica
intesa come dirigenza e segreteria o Châtillon o Pont-Saint-Martin.
Quest'ultimo, dal punto di vista del dimensionamento però, rispetta
i crismi ed i parametri di legge, quindi la scelta, fra l'altro
approvata da tutti gli organi, dai sindacati fino al Consiglio
scolastico, andava in questa direzione. Pertanto è una soppressione
intesa come dirigenza scolastica e segreteria e non come istituti,
che vengono mantenuti trasformandone le sedi dipendenti, garantendo
la continuità che è un parametro. Lei ha citato tutti i parametri
di questo mondo, eccetto la continuità, ma la continuità didattica
vale sia per gli alunni che per gli insegnanti, perché sopprimere
Pont-Saint-Martin avrebbe scombussolato una serie di parametri per
gli insegnanti.
I percorsi di studio dunque sono garantiti ed attivati, sedi
associate ed altre istituzioni scolastiche mantengono l'offerta
formativa nell'ambito territoriale relativo. Sede di Châtillon, già
principale dell'istituzione scolastica oggetto di soppressione, è
stata attribuita ad Aosta quale sede associata, fermo restando il
funzionamento dell'istituto tecnico sul territorio, tecnologico,
indirizzo costruzione, ambiente e territorio, istituto tecnico per
geometri ad esaurimento, attualmente attivati nella sede stessa.
Saint-Vincent, già sede associata, viene accorpata al Binel-Viglino
di Pont-Saint-Martin quale sede associata, fermo restando il
funzionamento dell'istituto tecnico del settore economico,
indirizzo turismo, nonché dell'istituto professionale settore
servizi, ad esaurimento, attualmente funzionanti nella stessa sede.
Si è operato per evitare ogni tipo di disagio ad alunni e docenti,
mantenendo le sedi nella collocazione attuale e concordando con le
organizzazioni sindacali un percorso previsto per legge, non
penalizzante in alcun modo per i docenti. Non si tratta di togliere
offerta formativa pubblica sul territorio, ma di mantenere una
dirigenza ed una segreteria. Avremmo avuto una dirigenza ed una
segreteria, cioè un D, due C2, tre B2, un aiutante tecnico per un
totale di sette dipendenti, a fronte di un numero irrisorio di
alunni; quindi questo è un dato, dopo anni di deroga, che fa
riflettere. Condivido il fatto che avremmo anche noi voluto
evitare, ma dopo anni e con una normativa che va applicata, con un
trend che non si risolleva, questa era la scelta obbligata, e
davanti a due scelte abbiamo operato per quella meno traumatica.
Per quanto riguarda il personale, abbiamo concordato con il
Dipartimento del personale percorsi di ricollocazione nell'ambito
dello stesso distretto onde evitare percorrenza per chi lavorava in
loco.
Non corrisponde a mio avviso il fatto che non ci sia un'offerta
di scuola pubblica o di scarso investimento nella zona, perché sono
presenti l'istituto tecnico del settore tecnologico (indirizzo
costruzione, ambiente e territorio) a Châtillon, liceo scientifico,
istituto tecnico (settore economico, indirizzo turismo) a
Saint-Vincent, e si è atteso un periodo molto lungo per verificare
la capacità di attrazione dell'istituzione scolastica prima della
sua soppressione. Segnalo che la proposta è stata approvata sia
dalle organizzazioni sindacali in due incontri (16 e 24 novembre),
Conferenza dei servizi dei dirigenti scolastici del 24 novembre con
un solo voto contrario - si può presumere di chi sia! - ed un
astenuto su 26 dirigenti, unanimità del Consiglio scolastico
regionale del 2 dicembre. Credo che un percorso più condiviso con
il mondo scolastico, non ci possa essere! La suddivisione
alternativa proposta dalla Comunità montana Monte Cervino prevedeva
un polo a Châtillon ed uno a Verrès, elaborata su indicazione del
dirigente scolastico di Châtillon, è stata presa in esame e
presentata in tutte le sedi sopracitate, ma non è stata approvata,
perché avrebbe dato luogo a due istituzioni scolastiche aventi
consistenze numeriche non equilibrate. Venivano 400 nella media
Valle e più di 650 nella bassa, con disomogeneità di percorsi di
studio, determinando la soppressione di un'istituzione scolastica a
Pont-Saint-Martin, che era regolarmente dimensionata rispetto ai
parametri previsti dalla vigente normativa.
Presidente
- La parola al Consigliere Donzel.
Donzel (PD)
- Grazie Presidente.
Mi dispiace che lei mi abbia trattato di "disonestà
intellettuale" e poi non abbia risposto alle mie questioni. Lei mi
ha trattato come se fossi qui a perorare la causa presentata dal
Presidente della Comunità montana Marquis oppure dal dirigente
della direzione che viene soppressa. Io sono partito dalla sua
proposta, non da quella di altri soggetti ed ho fatto riferimento a
numeri contenuti solo nella sua proposta, non sono qui a perorare
altre cause, quindi rimaniamo alla sua proposta. Certo, anch'io mi
sono informato, il Consiglio scolastico ha votato in modo uniforme,
ma su due proposte, non in merito alla questione che ho posto io;
sono state presentate la proposta dell'Assessore e la proposta di
un dirigente, e il Consiglio scolastico ha scelto la proposta
dell'Assessore...io sto entrando nel merito della proposta
dell'Assessore. Allora non c'è alcuna disonestà intellettuale, non
è che non ho telefonato ai sindacati...mi hanno detto: fra le due
proposte sicuramente quella dell'Assessore era migliore...ma dentro
quella proposta c'era una riflessione da fare rispetto alla
collocazione della dirigenza scolastica, cioè di dove mettere la
sede di quella scuola.
Non ho messo in discussione l'organizzazione della sua scuola,
ho chiesto perché in una scuola che ha 88 alunni a
Pont-Saint-Martin, 217 a Saint-Vincent e 216 a Verrès, si mette la
sede nella sezione staccata più piccola. Non succede in
nessun'altra scuola della Valle d'Aosta, e questo non me lo può
negare! Su questa cosa che pongo io non si è espresso né il
Consiglio scolastico, né alcun sindacato, ed ecco la novità della
questione rispetto al dimensionamento di cui si era parlato prima.
Non ho messo in discussione che la scuola di Châtillon, "Panorama",
non avesse i numeri; a derogare da questo non è Donzel...2003
deroga, 2004 deroga, 2005 deroga, 2006 deroga, 2007 deroga, 2008
deroga, 2009 deroga, 2010 deroga...ma le ho fatto io queste
deroghe? Le ha fatte lei, quasi tutte! Allora non ho parlato della
deroga, ho detto: si riorganizza, lei fa una proposta? Mi deve
spiegare - e non lo ha fatto - perché le famiglie di Saint-Vincent
devono prendere la macchina ed andare a parlare con il dirigente
che si trova a Pont-Saint-Martin, 217 famiglie vanno a
Pont-Saint-Martin, mentre le 88 di Pont-Saint-Martin non possono
venire a Saint-Vincent! E se ho capito perché non si può mettere a
Verrès un'altra dirigenza, perché già ce n'è una, non c'è alcuna
logica numerica degli alunni o degli abitanti del territorio, né
dal punto di vista della struttura del luogo, cioè anche i
locali... È molto meglio la situazione dal punto di vista di
Saint-Vincent.
Dopodiché lei mi dice: "abbiamo soppresso una scuola"...allora,
visto che abbiamo accorpato, continuiamo a mettere alunni di Aosta
fra un po' per tenere in piedi la scuola di Pont-Saint-Martin,
quella di Pont-Saint-Martin sarà sempre quella che ha più alunni!
Ma lo capisco, quello di cui discutevo io era la questione della
direzione ed esco da questa discussione assolutamente convinto che
lei non ha smontato alcuna ragione. Lei ha solo detto: ero stufo di
dare deroghe da 10 anni ad una scuola che non ha i numeri, e su
questo, visto che nel 2000 c'ero anch'io a fare le trattative dei
300 alunni, abbiamo visto che quella scuola era in difficoltà,
quella scuola andava accorpata. Bene, l'accorpiamo...e allora,
visto che l'accorpiamo, mettiamo la direzione nella scuola più
piccola che c'è, che non ha una sede dove far stare nello stesso
luogo fisico, direzione scolastica e alunni...le sembra una scelta
razionale? A me personalmente...non discuto l'accorpamento delle
scuole, dico: la questione è dov'è collocata la direzione...a me
pare una scelta strampalata!
