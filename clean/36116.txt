Classificazione
AMBIENTE
Stoccaggio e smaltimento rifiuti



Oggetto del Consiglio n. 386 del 28 gennaio 2014 - Resoconto
OGGETTO N. 386/XIV - Interpellanza: "Promozione di pratiche
per la raccolta differenziata dei rifiuti nelle scuole".
Président
- Pour l'illustration, la parole au collègue
Donzel.
Donzel (PD-SIN.VDA)
- Grazie Presidente.
Cari colleghi, l'intenzione che ci ha fatto intervenire su
questo tema non è certo quella di dire che non si sta facendo
nulla, anzi, molto in questo settore si sta facendo e, proprio
all'interno delle nostre scuole, il tema ambientale è molto più
avanti che non nella società valdostana e non nella prassi dei
nostri amministratori. Non ho vergogna a dire che ho imparato dai
miei figli, più che essere stato io ad insegnare a loro pratiche di
raccolta differenziata, quindi vuol dire che questo tema è
all'ordine del giorno nelle nostre scuole, molte iniziative si
fanno, concorsi, premi, disegni e quant'altro.
La ragione per cui sollecitiamo l'attenzione su questo tema è
perché, a fronte di uno sforzo culturale importante, di cui va dato
atto sia all'Amministrazione regionale per il collegamento tra
l'Assessorato dell'ambiente e l'Assessorato dell'istruzione, sia
per uno sforzo notevole degli insegnanti che hanno dimostrato
grande sensibilità su questo tema...il problema nasce dal fatto che
poi bisogna passare da quella che si chiama la "teoria" alla prassi
e, quindi, se sul piano della teoria, delle prassi promozionali,
secondo me siamo assolutamente allineati ad alcune realtà virtuose
d'Italia, siamo molto più indietro per quanto riguarda la
prassi.
Sono andato così a cercare di capire cosa succede in altre parti
d'Italia e, in alcune Regioni autonome come la nostra...penso al
caso della città di Gorizia...ecco che abbiamo, all'interno di ogni
classe della scuola e all'interno di ogni classe di ogni scuola,
dei contenitori specifici per la raccolta differenziata. Quindi
quelle che sono indicazioni generiche "fate fare a casa anche ai
vostri genitori la raccolta differenziata, state attenti che la
facciano", eccetera, trovano immediatamente applicazione già
all'interno delle istituzioni scolastiche. Esempi di questo tipo ne
troverete tantissimi in Toscana, sappiamo che in Toscana esistono
anche esempi virtuosi, e così nel Veneto, ma molto mi ha colpito
trovare anche piccoli comuni della zona del napoletano...insomma,
sappiamo che le immagini di Napoli sulla "monnezza" sono un po' il
simbolo del degrado di un intero paese, della sua classe politica e
della sua incapacità gestionale, un po' come quel simbolo terribile
che abbiamo quando arriviamo ad Aosta, vediamo l'immensa discarica,
vediamo un po' il simbolo dell'incapacità gestionale valdostana nel
tema dei rifiuti...insomma, li ammucchiamo ancora come farebbe
qualsiasi popolazione tribale che prende la roba di cui non ha
bisogno e la butta lì, di fianco, a casa sua, fa un mucchio che poi
puzza, e questa è la nostra capacità di gestire i rifiuti... Ecco,
i nostri giovani sono molto più avanti, però dicevo, anche in
realtà come quelle della Provincia napoletana, i piccoli Comuni,
amministratori che cercano di lottare e di ribellarsi a questa
incapacità amministrativa hanno introdotto nelle scuole, per
esempio, sistemi di raccolta differenziata, con bidoni diversi, ci
sono addirittura scuole che hanno, in ogni classe, 4 tipi di bidoni
diversi, bidoni di carta e quant'altro.
Allora, non ci sarei mai arrivato da solo a sollecitare questo
tema di dibattito in aula, mi è stato naturalmente suggerito da
persone più attente di me, di cui io sono semplicemente il
portavoce, ma queste persone mi hanno suggerito anche di
informarmi, di cercare di capire, e mi ha colpito che, in alcune
scuole, dei ragazzi si sono portati da casa degli scatoloni, li
hanno colorati e si sono fatti, loro, il bidone della raccolta
differenziata. Però è ovvio che questa lodevole capacità
auto-organizzativa di questi ragazzi lascia un po' a desiderare,
perché ovviamente siamo di fronte a un caso in cui c'è una singola
classe all'interno di un istituto che si muove in autonomia, per
azione di alcuni volontari, e naturalmente manca il pezzo
organizzativo...questi ragazzi così lodevoli, che fanno questa
raccolta così specifica, selezionata, poi hanno l'amarezza che
poi...questa roba qua dove va a finire? Qual è il percorso che
segue quando esce dalla scuola? Va a finire ammucchiata lì, nel
grande mucchio dei rifiuti indifferenziati? C'è la volontà di
smuoversi su questo tema? Allora sono partito dal basso, da una
società valdostana che, ovviamente, spinta dalle stesse iniziative
culturali, lodevoli, dell'Amministrazione, è molto più avanti
dell'Amministrazione.
Cosa diciamo a questi ragazzi nelle scuole? "Eh sì, ragazzi,
dateci il tempo"....ho sentito stamattina un Assessore all'ambiente
che diceva "ma no, nei calcoli dei 6 mesi possiamo mettere il
diritto alla pausa estiva, nelle ferie non si lavora mai, poi c'è
Natale, Capodanno, dovevamo essere su a festeggiare a Courmayeur,
non avevamo mica il tempo di..." e tutte queste...insomma, 6 mesi
son troppo pochi! Allora diremo a questi ragazzi delle scuole della
Valle d'Aosta "eh, capite, qua, dopo un anno da un referendum e i 6
mesi..." - che sono quelli contati con l'orologio che usava Alice
nel Paese delle meraviglie - "dovete aspettare, farvi i bidoni
portati da casa", il fai da te...fai da te che drammaticamente,
però, non ha la risposta esterna. Per quanto tu sei bravo a farti
la raccolta differenziata nella scuola in autonomia, con l'aiuto
magari di un Dirigente illuminato, di insegnanti disponibili, il
risultato è che potresti avere la sorpresa che tutta questa roba
s'ammucchia in una discarica.
Président
- La parole à l'Assesseur Bianchi.
Bianchi (UV)
- Oui, merci Président.
In riferimento all'interpellanza in oggetto, vale a dire se c'è
l'intendimento di
"promuovere pratiche di raccolta differenziata
nelle scuole coerenti con gli insegnamenti teorici"
, possiamo
affermare, come ha già affermato il collega Donzel, che in materia
di educazione ambientale rivolta alle scuole molto è stato fatto e
molto si sta facendo. La Regione ha già avviato sin dal 1998
attività di informazione e di sensibilizzazione nella gestione dei
rifiuti urbani che hanno coinvolto, e coinvolgono tuttora, secondo
modalità differenti, le scuole di ogni ordine e grado. Tutte le
iniziative organizzate e compartecipate dalla Regione nelle scuole,
avevano e hanno come obiettivo principale quello di educare ad
atteggiamenti virtuosi i bambini e i ragazzi al fine di abituarli
ad una corretta modalità di gestione della raccolta differenziata
dei rifiuti urbani, in coerenza con le modalità gestionali previste
dalla pianificazione in materia, con l'auspicio che la sensibilità
su questo tema non si traduca solo con un comportamento corretto a
scuola, ma anche a casa nei confronti dei genitori e dei
familiari.
A seguito delle diverse iniziative, sono state avviate, in
alcune scuole, con la collaborazione delle strutture regionali
competenti in materia di gestione dei rifiuti, sperimentazioni
sulla raccolta differenziata, come per esempio: l'
Institut
agricole régional
, ad Aosta, il quale, sulla base di un
apposito progetto approvato dalla Regione, ha avviato nelle diverse
sezioni dell'istituto, scuola, collegio, mensa e azienda, attività
diversificate volte alla raccolta differenziata e anche alla
valorizzazione diretta di alcune frazioni, fra cui quella organica;
le attività di gestione prevedono il coinvolgimento diretto degli
alunni delle diverse sezioni dell'istituto e la corresponsabilità
del raggiungimento di obiettivi di qualità dei servizi. A tale
proposito, lo scorso anno, sempre l'
Institut agricole
, ha
avviato anche un'attività di recupero diretto attraverso la
produzione di compost della frazione organica dei residui della
mensa. La Scuola media di Saint-Vincent ha attivato una raccolta
differenziata puntuale sugli imballaggi di carta e plastica; il
Liceo scientifico Bérard ad Aosta ha avviato da tempo una raccolta
differenziata iniziata a partire dalle lattine e poi proseguita con
la raccolta della plastica e della carta, e l'Istituto
professionale regionale ha avviato da tempo la raccolta separata
delle lattine.
In ogni caso, in considerazione dell'importanza che tale
argomento riveste e della sempre maggiore sensibilità verso le
questioni di tutela ambientale, le iniziative di raccolta
differenziata dei rifiuti urbani all'interno delle scuole sono
ormai promosse con regolarità, nell'ambito di progetti educativi,
già a partire dalla scuola dell'infanzia. Peraltro, la qualità
delle iniziative che sono proposte dalle scuole alla Regione
nell'ambito di programmi e progetti di sensibilizzazione,
dimostrano come si vada sia verso un'attenzione particolare sulla
corretta raccolta differenziata dei rifiuti e, ancor più - questo è
estremamente importante - sulla necessità della riduzione della
produzione, nonché di individuare modalità per riciclare e
riutilizzare, e comunque avviare a valorizzare ogni tipologia di
rifiuto prodotto, anche nell'ambito domestico. Infatti, ogni
iniziativa in corso, per esempio l'ultima, denominata
"Moins
d'ordures pour les générations futures"
, proposta nell'autunno
del 2013, ancor più che di mera informazione e sensibilizzazione, è
volta proprio all'adozione pratica di misure che assicurano in via
prioritaria la riduzione della produzione dei rifiuti e l'avvio al
recupero che passa solo attraverso la corretta e puntuale raccolta
differenziata. A questo aggiungo anche tutti gli sforzi che stanno
facendo le Comunità montane, i Comuni e le istituzioni scolastiche.
Passerei adesso la parola al mio collega Farcoz.
Presidente
- La parola all'Assessore Farcoz.
Farcoz (UV)
- Merci Président. Grazie, collega Bianchi,
per questa puntualizzazione di tutto quello che è avvenuto in
questi anni ed è stato fatto dall'Amministrazione regionale.
Credo che io debba riferirmi a quello che è l'ordinario e a
quella che è la concretezza, e quindi delle attività portate avanti
dall'Amministrazione regionale. Quello che posso assicurare è che
la totalità delle scuole regionali pratica la raccolta
differenziata almeno di carta, plastica e molte, la maggior parte,
anche del vetro. In molte scuole sono state realizzate, ovviamente
a livello artigianale, delle iniziative di compostaggio, anche con
la collaborazione dei genitori e, ora come ora, gli Assessori
all'istruzione, sanità e territorio hanno organizzato un gruppo di
lavoro per individuare le strategie possibili per il recupero del
cibo non utilizzato nelle mense. Siamo sicuri che questo sia un
lavoro sicuramente importante.
Per quanto riguarda, invece, la differenziazione di tutti quelli
che sono i rifiuti nelle scuole, sicuramente è stato fatto tanto,
stiamo facendo tanto, ma siamo consapevoli che ci sarà ancora molto
da fare, e per questo ci attiveremo in collaborazione con
l'Assessorato dell'ambiente per saturare quello che è la
differenziata nel mondo della scuola. Grazie.
Presidente
- Per la replica, la parola al collega
Donzel.
Donzel (PD-SIN.VDA)
- Vabbè, avete provato a rispondere
in due...si vede che nelle scuole valdostane ci passate davanti con
l'automobile, e magari vedete ancora i vecchi cassonetti
fuori...eh, eh...magari sarebbe utile fare una visita e andare a
rispondere puntualmente alle cose che avevo chiesto. Non fa tanto
sorridere perché, perché se nel Comune di Pollena Trocchia,
dell'area vesuviana, dentro le classi ci sono i bidoni cartacei
delle diverse tipologie di raccolta differenziata, vuol dire che
altrove si è più avanti, si fa tanto, si fa tanto ma si fa tanto
male, e posso dirvi perché: perché le iniziative di cui voi mi
avete parlato...ringrazio l'Assessore all'ambiente perché ci ha
dato un panorama di scuole, come avevo detto io, molto attente, con
iniziative lodevoli...un po' più stringata mi è parsa la conoscenza
del fenomeno da parte dell'Assessore all'istruzione...
Voi avete raccontato esattamente le cose che faceva l'Assessore
Vallet...ve lo ricordate l'Assessore Vallet? Andate a leggervi la
rivista
Environnement
, negli anni tra il 1996 e gli anni
2000...se non vado errato, allora era Assessore Vallet, e diceva
esattamente le cose che avete detto voi due Assessori oggi! Il
problema è che sono passati 15 anni, sono passati 15 anni! In 15
anni siamo esattamente dov'era l'Assessore Vallet! Andiamo nelle
scuole, raccontiamo che bisogna fare la raccolta differenziata,
mettiamo...allora, non che non ci fossero esperienze già più
avanti, non è che sto facendo il peana dell'Assessore Vallet, ma
semplicemente per dirvi che siete fermi dove altri erano arrivati
15 anni fa! Oggi le scuole sono molto più avanti, vi sto dicendo
che fuori da questa Regione, che è all'avanguardia come non c'è
nessun'altra Regione in questo mondo, che come le scuole che
abbiamo noi...senza palestre, eccetera, eccetera, con le classi che
sono sempre limitate per il numero di alunni che abbiamo...ma
comunque scuola dell'eccellenza assoluta, sono molto più avanti!
Cioè stanno cercando di tradurre quello che 20 anni fa era la
teoria che voi continuate a proporre ai ragazzi, in azioni molto
più pratiche, concrete e quotidiane. Vi sto dicendo che se magari
vi prendete la briga di andare a fare un giro nelle scuole, ci sono
dei ragazzi che si portano da casa i bidoni! Si portano da casa i
bidoni, mentre nelle altre città li stanno portando le istituzioni!
Dove siete? Dove li vanno a scaricare questi bidoni, qual è il
sistema che li accoglie successivamente? Voi mi parlate
dell'eccellenza dell'
Institut
agricole
, della
super...qui è tutto un'eccellenza in Valle d'Aosta, e poi intorno
all'eccellenza c'è il marasma! Vi sto dicendo che c'è dentro la
società valdostana, sin dai più piccoli, una sensibilità di un
certo tipo, ma questi qui hanno una testolina e dicono "ma scusa,
ma come mai facciamo il disegnino della differenziata e poi, alla
fine, nella nostra aula c'è un piccolo contenitore della carta,
punto?".
Nelle altre città ci sono altri tipi di risposta, quindi noi
siamo in ritardo, siamo in grande ritardo su questo punto, e non lo
volete ammettere... Mi venite a dire: facciamo tanto, si fa tanto,
cioè fate quel "tanto" che veniva fatto 15 anni fa e quindi vuol
dire che siamo fermi, nello
status quo
, nell'immobilismo,
nel "tiriamo a campare", nel...naturalmente poi ci sarà una scuola
che verrà chiamata perché ha fatto il progetto, si farà un servizio
sul TG3, tutti i ragazzi entusiasti...sì, continuiamo a raccontarci
le favole! Intanto in alcuni comuni del Vesuviano le scuole sono
più avanti di noi, intanto in altre parti le scuole sono più avanti
di noi...questa è la realtà! E ho la sensazione che ci sia una
sorta d'immobilismo che non si è mai visto, in Valle d'Aosta, su
questi temi.
Président
- Point 15 à l'ordre du jour.
