Classificazione
LAVORO
TRASPORTI E VIABILITÀ
Autostrade e trafori alpini



Oggetto del Consiglio n. 2345 del 20 aprile 2023 - Resoconto
OGGETTO N. 2345/XVI - Interrogazione: "Situazione del
personale dipendente del servizio antincendio e soccorso
all'interno del Tunnel du Mont-Blanc".
Bertin (Presidente) -
Punto n. 10. Risponde il Presidente
della Regione al quale passo la parola.
Testolin (UV) -
Il Consigliere chiede se il Governo sia a
conoscenza delle scelte che l'azienda GSA intende porre in essere,
con riferimento al personale dipendente per i periodi di chiusura
del traforo, e in particolare se vi siano già state interlocuzioni
in tal senso anche con l'eventuale coinvolgimento delle competenti
strutture regionali in materia di politiche del lavoro.
In premessa è doveroso precisare che la Regione non ha alcun
rapporto diretto con l'azienda GSA, che gestisce il servizio
antincendio e di soccorso all'interno del Traforo del Monte Bianco,
atteso che il relativo contratto di appalto del detto servizio è
stato affidato dal Traforo del Monte Bianco GEIE-TMB.
Ciò detto, attualmente nessuna comunicazione è stata resa da
SITMB e nulla è stato portato all'attenzione diretta
dell'Amministrazione regionale, il che fa desumere che siano ancora
in corso i necessari approfondimenti utili a stabilire
eventualmente in quali termini e in quale misura la chiusura del
tunnel, nei periodi programmati, possa incidere sul personale
addetto all'antincendio e al primo soccorso. Sotto ulteriore
profilo si osserva che le strutture regionali competenti, ove
interpellate, renderanno evidentemente il proprio contributo, al
fine di addivenire alla migliore soluzione del caso che verrà loro
sottoposto, nell'ottica comunque - occorre sin d'ora evidenziarlo -
di garantire efficacemente ed efficientemente l'assistenza
per  il servizio essenziale e strategico del citato personale
per la sicurezza dell'infrastruttura, che rimane la nostra
priorità.
Presidente -
Per replica il consigliere Ganis.
Ganis (LEGA VDA) -
Grazie Presidente per la risposta.
Quest'iniziativa nasce dopo che alcuni dipendenti dell'azienda GSA,
che si occupa di gestire la sicurezza all'interno del Tunnel du
Mont Blanc, mi hanno contattato perché preoccupati per il loro
futuro lavorativo. Ricordo che sono molti i dipendenti valdostani
che lavorano presso quest'azienda, i quali riescono a mantenere le
loro famiglie grazie a questa posizione lavorativa, quindi a mio
avviso appaiono evidenti e giustificate le preoccupazioni dei
dipendenti, soprattutto in caso di mobilità o di fronte a una cassa
integrazione.
Per questi motivi credo che la Giunta attuale dovrebbe far
fronte a questo problema, anche perché non sarà assolutamente
l'unico. Infatti, questa chiusura programmata creerà sicuramente
dei disagi importanti alla nostra regione, quindi per questo motivo
occorrerà gestire al meglio la situazione per evitare grandi
impatti negativi sulla nostra economia locale.
Ben vengano, a nostro avviso, le interlocuzioni tra il Governo
regionale e l'azienda GSA, al fine di trovare delle soluzioni
affinché i lavoratori possano conservare e mantenere il loro posto
di lavoro.
