Classificazione
FORESTE E TERRITORI MONTANI
SANITÀ VETERINARIA E ZOOTECNIA
Zootecnia



Oggetto del Consiglio n. 1928 del 19 ottobre 2022 - Resoconto
OGGETTO N. 1928/XVI - Interpellanza: "Problematiche legate
alla presenza di pastura negli alpeggi per evitare eventuali
"desarpe" anticipate".
Marguerettaz (Presidente) -
Punto n. 33 all'ordine del
giorno. Ha chiesto la parola per la presentazione il collega
Rollandin, ne ha facoltà.
Rollandin (PA) -
Cercherò di riassumere alcuni aspetti
tenendo conto del tempo, però credo che di questo tema se ne è
parlato adesso che siamo alla fine dell'estate, ma durante tutta
l'estate siamo stati preoccupati per quello che è successo durante
quest'anno.
Ci sono state zone dove c'erano delle piogge, anche battenti,
che hanno creato difficoltà e problemi, in altre zone non c'era la
possibilità di vedere pioggia.
A livello generale questo ha obbligato tutti a fare alcune
considerazioni, cioè come prepararci per l'anno prossimo per la
monticazione nelle nostre valli, perché non tutte sono uguali, noi
sappiamo che ci sono delle zone dove per fortuna non c'è difficoltà
ad avere acqua, ce ne sono altre che invece soffrono di questo, non
hanno a monte dei bacini che possano fornire loro la riserva di
acqua necessaria per poter gestire in modo adeguato un
alpeggio.
Molto sinteticamente, credo che tutti conoscano quanto è
accaduto quest'estate che sta finendo: ci sono state moltissime
difficoltà per gli allevatori, in alcune zone non pioveva e le
bovine stentavano a tenersi in piedi.
Qual è la situazione su cui noi chiediamo d'intervenire? Tenuto
conto dei sopraluoghi e delle analisi che sono già stati fatti,
perché noi sappiamo che molti degli operatori dell'Assessorato
all'agricoltura hanno fatto dei sopraluoghi e sanno dove ci sono i
momenti di difficoltà, dov'è che si può intervenire e dov'è che si
può evitare di trovarsi obbligati a demonticare - come è stato in
alcune zone quest'anno - perché non c'era la possibilità di avere
acqua non essendoci a monte dei bacini che potessero soddisfare le
esigenze degli allevatori, questo molto sinteticamente credo che
porti a dire due cose: sulla base di quest'esperienza dobbiamo
immaginare di aiutare per tempo gli allevatori, di evitare che ci
sia un numero di presenze eccessivo di capi che crei poi una
difficoltà a mantenere allo stesso modo tutte le bovine che, come è
già successo, devono poi necessariamente demonticare.
Tutto questo lo diciamo per chiedere che gli esperti
dell'agricoltura diano delle indicazioni in modo tale da non
trovarsi nelle situazioni difficili che purtroppo abbiamo vissuto
in diverse valli durante quest'anno.
Praticamente noi abbiamo verificato e seguito la gran parte
delle monticazioni della Valle, sia nell'Alta Valle che a Gressoney
piuttosto che ad Ayas piuttosto che nelle Valli laterali.
Questo lo dico perché è importante che la puntuale conoscenza
della situazione delle zone da parte del personale dell'agricoltura
può dare anticipatamente delle indicazioni per quanto riguarda le
monticazioni, perché sennò rischiamo di ritrovarci in una
situazione molto difficile da gestire.
Quello che noi vogliamo sapere è se ci sono già degli indirizzi,
se c'è la disponibilità a fare in modo che ci sia una giusta
valutazione delle condizioni dei singoli alpeggi per evitare che ci
siano le conseguenze che ho appena citato.
Presidente -
Per la risposta, l'assessore Sapinet.
Sapinet (UV) -
In base anche ai contenuti
dell'interpellanza, farò un'analisi su quello che è stato di questo
2022 e di quello che l'Assessorato, il Governo, la maggioranza...
ma credo che faremo anche i passaggi in Commissione e
successivamente in Consiglio relativamente agli aiuti sul settore
zootecnico che verranno messi in campo, quindi sulla base
dell'esperienza di quest'estate così arida ma abbiamo anche avuto
delle piogge forti che hanno generato danni soprattutto su altri
settori. Come correttamente ha detto, serve anche un'analisi al
2023 ma non solo e, per quel che riguarda la prossima stagione e
quelle che verranno, i dati e le analisi sono in fase di
stesura.
Come detto in varie iniziative, negli ultimi Consigli abbiamo
analizzato questo momento vissuto durante questa stagione estiva:
una prolungata carenza di piogge, lo scarso innevamento che ha
preceduto la primavera, un inverno 2022 molto scarso di
innevamento, temperature di febbraio-marzo che hanno causato la
fusione della neve a bassa quota e quelle di aprile-maggio che
hanno anticipato la rimanente fusione della neve, già molto ridotta
rispetto agli anni passati, hanno portato a una situazione di
emergenza idrica importante.
Questa situazione ha avuto effetti negativi sul settore
agricolo, in particolar modo sul settore prato-pascolivo, con
perdite di produzioni importanti, abbiamo snocciolato qualche dato
e percentuale negli scorsi Consigli.
In alcuni casi gli allevatori sono stati, come ha ben ricordato
lei, costretti ad anticipare la desarpa per l'impossibilità di
continuare ad alimentare gli animali negli alpeggi.
Fortunatamente la situazione, rispetto a quanto si prospettava
durante il mese di agosto, in parte è migliorata, poco, grazie a
qualche pioggia del mese di settembre; ci sono stati degli
interventi - non tantissimi, ma qualcuno sì - anche con la
fornitura di acqua in alcune zone.
Il Governo regionale si è prontamente attivato: nella Giunta
straordinaria della settimana scorsa, sempre riguardo agli aiuti
relativi a quest'anno, è stato approvato un articolo relativo a
contributi straordinari per fronteggiare la demonticazione
anticipata dei capi dagli alpeggi, da inserire nel terzo
provvedimento di variazione al bilancio di previsione finanziario
della Regione per il triennio 22-24 che sarà, come detto,
sottoposto a breve all'approvazione del Consiglio.
Nello specifico quindi una concessione di aiuti proprio per
quelle aziende che hanno dovuto anticipare la demonticazione. Oltre
a questo aiuto specifico e mirato per supportare le aziende, ecco
quelle risorse che sono state messe in campo, sempre per riuscire a
superare questo difficile momento, con un aiuto che sarà nello
specifico: 200 euro per vacche in lattazione, 50 euro per capo
bovino non produttivo e poi un aiuto e uno sguardo anche al settore
ovicaprino.
Questa misura, pari a 3 milioni di euro, quindi va a sommarsi -
e anche questo l'avevamo già ricordato - all'aiuto esteso anche a
livello ministeriale, aiuto per cui avevamo cercato di avere un
aumento o un maggiore riconoscimento per le realtà di zootecnia di
montagna.
Un altro riconoscimento della criticità del settore agricolo - e
parlo di tutto il settore - l'abbiamo visto con queste misure,
"Investimenti", dove un'importante percentuale è stata
riconosciuta, il 45%, per tutti gli investimenti di tutto il
settore, con la volontà anche di istituire una retroattività al
primo giugno, proprio finalizzata al riconoscimento delle spese
legate alla crisi idrica affrontate durante quest'estate.
Un passaggio forse anche più importante è stato il
riconoscimento, da parte degli altri settori, che la situazione era
critica e drammatica soprattutto per il comparto agricolo, quindi
châpeau alla Chambre e agli altri settori per la loro
collaborazione e per le loro proposte.
Durante i mesi estivi, come Assessorato ci eravamo attivati
disponendo dei sopralluoghi da parte degli uffici periferici che
hanno verificato puntualmente le situazioni di criticità irrigua,
le condizioni di stress idrico mostrato in alcuni casi dalla
vegetazione, proprio per andare ad analizzare, come da lei
richiesto, caso per caso, laddove abbiamo delle situazioni più
difficoltose; analisi da fare in prospettiva anche relativamente,
come si diceva in un'iniziativa precedente, a un discorso di piano
bacini che deve essere per forza a regia regionale, ma soprattutto
anche per le quote più basse in aiuti ai Consorzi di miglioramento
fondiario che stiamo incentivando.
In data 16 agosto, come Assessore ho firmato un decreto di
dichiarazione di avversità atmosferica assimilabile a calamità
naturale sull'intero territorio regionale ai sensi dell'articolo
10bis della legge regionale 3/2016 n. 17, un atto propedeutico
all'eventuale erogazione di aiuti alle aziende che hanno subito
appunto una perdita superiore al 30%.
Anche a livello nazionale stiamo attentamente monitorando i
tavoli di lavoro per verificare le condizioni di accesso a bandi
ministeriali, al fine di consentire un'ulteriore possibilità per le
imprese valdostane che hanno subito danni ingenti alle proprie
colture con forte riduzione della produzione lorda.
Quindi azioni per superare il momento difficile generato
dall'estate 2022 e poi in prospettiva una visione per il futuro,
una visione che sarà anche qui legata alle opportunità che
arriveranno dalla nuova programmazione 2023-2027. Qui colgo anche
l'occasione per ringraziare i colleghi presenti ieri in una
proficua seduta della III Commissione dove abbiamo iniziato ad
affrontare la nuova programmazione e i suoi dettagli, che sarà
sicuramente un passaggio fondamentale e importante per supportare
le nostre aziende.
Presidente -
Per la replica, il collega Rollandin.
Rollandin (PA) -
Credo che una parte di quello che è
stato detto collimi con un indirizzo generale.
Credo sia molto importante anticipare i tempi, cioè sapendo
quello che è successo, sapendo che in alcune zone non ci sarà più
la possibilità di avere acqua, perché il problema è che non ci sono
difese e non c'è alternativa, quindi bisognerà per tempo capire
quello che si può fare e quello che non si può fare, perché
altrimenti rischiamo di avere negli alpeggi delle situazioni che
portano a una demonticazione prematura, situazioni che, come lei
diceva, sono assolutamente contrarie alle nostre aspettative.
Credo che sia un lavoro importante da fare per evitare di
trovarci nelle stesse situazioni accadute quest'anno in alcune zone
e per evitare che gli allevatori stessi eccedano nella monticazione
e poi debbano anticipatamente lasciare gli alpeggi e quindi ridurre
i ricavi, che chiaramente sono normali, oltre al problema di dover
mantenere in quota le bovine che non dovrebbero ancora scendere nel
piano.
Questa credo che sia una delle situazioni che dovremo verificare
per sapere come gestire nel modo migliore una situazione
difficile.
