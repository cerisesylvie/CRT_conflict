Classificazione
ASSISTENZA SANITARIA E OSPEDALIERA



Oggetto del Consiglio n. 2065 del 13 luglio 2006 - Resoconto
OGGETTO N. 2065/XII - Ritiro della mozione: "Impegno a
diminuire il ricorso al parto con taglio cesareo".
Mozione
Ricordato come, secondo una recente indagine Istat, in Italia
sempre più si assista alla medicalizzazione del percorso
gravidanza, fenomeno che si manifesta tra l'altro con una continua
crescita dei parti cesarei, che hanno raggiunto la percentuale del
35%, collocando l'Italia al primo posto fra i Paesi dell'Unione
Europea;
Ricordato come l'Organizzazione Mondiale della Sanità
consideri importante umanizzare il parto, rispettando tempi e ritmi
naturali della mamma e del futuro nascituro e che, fin dal 1985,
raccomandi il ricorso al parto cesareo nella quota massima del
15%;
Constatato che la percentuale di parti cesarei in Valle
d'Aosta, anche se inferiore alla percentuale italiana, si attesta
sul 31%, e risulta essere più del doppio del limite raccomandato
dall'O.M.S., con un trend in crescita in questi ultimi dieci
anni;
Ricordato che il livello di percentuale dei parti cesarei è
considerato uno degli indicatori di processo cui fa riferimento il
Nuovo Piano Regionale per la Salute e il Benessere sociale
2006-2008 e che l'attuale percentuale è stata definita dallo stesso
Assessore "non esaltante";
Ricordata la scelta politica di fondo del Piano regionale
2006-2008 di perseguire in Valle d'Aosta un'organizzazione
sanitaria di qualità;
il Consiglio regionale
Ritiene
che nel settore del percorso gravidanza vadano perseguiti
livelli di qualità che si sostanziano anche nella riduzione del
ricorso al parto cesareo, così come indicato dall'OMS;
Impegna
pertanto l'Assessore regionale competente a definire con
l'USL, come obiettivo da raggiungere entro fine 2007, la riduzione
di almeno due punti percentuale di ricorso al parto con taglio
cesareo registrato nel 2005.
F.to: Squarzino Secondina - Bortot - Venturella
Président
- La parole à la Conseillère Squarzino
Secondina.
Squarzino (Arc-VA)
- Quando abbiamo discusso il Piano
socio-sanitario avevamo chiesto con forza che fossero indicati
alcuni elementi di valutazione delle azioni indicate nel piano.
L'Assessore diceva che poi c'erano gli indici di qualità che sono
già fissati in qualche modo. Quando nel corso della scorsa adunanza
consiliare abbiamo affrontato il problema dei parti cesarei, del
fatto che in Valle d'Aosta c'è una percentuale alta di tagli
cesarei: il 31% - che è comunque inferiore a quella italiana: 35%,
ma che è più del doppio del limite raccomandato dall'Organizzazione
mondiale della sanità che si attesta sul 15% -, l'Assessore ha
detto che l'attuale percentuale del 31% non è esaltante, perché
denota che in questo ambito c'è ancora molto lavoro da fare. Ci
chiediamo e proponiamo allora all'Assessore se non sarebbe utile
individuare come livelli di qualità nel settore del percorso della
gravidanza anche alcuni traguardi che si vogliono raggiungere
nell'arco del triennio, perché l'Assessore, quando dice che questo
indice non è esaltante, dà per scontato che comunque bisogna
avvicinarsi all'indicazione data dall'Organizzazione mondiale della
sanità. Ci domandiamo allora se è possibile programmare in qualche
modo non solo le varie azioni da fare, ma programmare come tendere
a diminuire questo indice, in modo che fra una decina di anni non
ci troviamo qui di nuovo a dire: "adesso non è più il 31%, adesso è
il 30%", non è esaltante però è così. Chiediamo allora di fare uno
sforzo di indicazione e chiediamo all'Assessore di vedere con l'USL
se non è possibile indicare un obiettivo di qualità preciso, perché
nel giro di un anno e mezzo questa percentuale di ricorso al parto
cesareo diminuisca di uno o due punti in percentuale, in modo che
piano piano ci si avvicini, altrimenti l'obiettivo di perseguire
livelli di qualità nel percorso della gravidanza... tale livello,
se non si sostanzia in qualche indicatore preciso, diventa solo
pura affermazione e nel prossimo triennio, quando si affronterà
nuovamente il Piano socio-sanitario 2008-2011, si continuerà a dire
che bisogna perseguire livelli di qualità nel percorso di
gravidanza, ma anche lì magari abbiamo una percentuale del 30%, per
cui siamo sempre molto lontani da quelli che sono indicati livelli
di qualità dall'OMS.
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Oggi discutiamo di mozioni su argomenti che
abbiamo già trattato in passato, ben volentieri se ne ridiscute,
infatti i termini di questa mozione sono diversi da quelli
precedenti. Di cesareo abbiamo già parlato, vi sono dei dati, la
percentuale del 31%, li ho definiti non esaltanti e migliorabili,
quindi mi sembra già una grossa affermazione. Sono migliori
sicuramente degli altri dati presenti in Italia. Fra l'altro, mi fa
molto piacere che lei citi l'OMS come Istituto scientifico di
riferimento; mi permetto di dire che, se si cita l'OMS per questi
dati, bisognerebbe citarlo per tutti i dati scientifici, anche per
esempio per quanto dice sulle nanopolveri, perché anche su questo
dato quello che dice l'OMS dovrebbe essere preso in considerazione.
Se lei non ha la documentazione dell'OMS sulle nanopolveri, gliela
fornirò molto volentieri, perché, se va rispettato come organismo
scientifico, penso vada rispettato per tutto, se siamo
obiettivi.
Il Piano Regionale per la Salute ed il Benessere Sociale su cui
si è lavorato prevede interventi per il miglioramento di queste
percentuali. Prevede un obiettivo, al cui punto B "potenziamento
delle attività dell'area materno-infantile", che abbiamo voluto
noi, sono descritti ampiamente i "percorsi-nascita". Abbiamo creato
e sostenuto nel Piano predetto l'ambulatorio di gravidanza
fisiologico gratuito che non è nato solo da un'esigenza di alcune
ostetriche, ma è nato da una nostra indicazione ben precisa. Quando
ho detto "non esaltante" ho detto anche che sarà intrapresa una
riorganizzazione di tutto il servizio, questo è già stato fatto,
certo non darà risultati in un mese. Quello che mi spaventa, perché
è estremamente pericoloso, è la parte della mozione in cui lei
dice:
"come obiettivo da raggiungere entro fine 2007 la
riduzione di almeno 2 punti percentuale di ricorso al parto
cesareo"
. Intanto mi farebbe piacere che lei scrivesse sul suo
giornale perché 2 punti, perché non 1 punto o 3 punti; non ritengo
che questo numero possa essere fissato arbitrariamente, ma penso vi
siano stati degli studi sui parti cesarei fatti in urgenza -
l'altra volta le avevo detto come molti cesarei in Valle d'Aosta
sono effettuati in urgenza -, ma non credo sia così un dire o un
provare: "mettiamo il 2%", penso che invece sotto vi sia
un'indagine, un'analisi perché questo è veramente pericoloso. Se
lei guarda degli scienziati, degli epidemiologi veri, quelli con la
laurea in Medicina, cioè persone che si impegnano nel settore in
modo qualificato, mai nessun epidemiologo - si ricorda che avevamo
già fatto questo discorso sull'alcol che lei voleva ridurre -
associa una campagna preventiva e di risultati a dei numeri
precisi, perché questo può essere molto pericoloso. Perché? Intanto
perché c'è una variabilità della patologia, può essere che in un
anno vi siano 10 parti cesarei e in un altro anno per una patologia
diversa, per paura, per una psicosi la percentuale di cesarei vari.
La libertà di scelta, collega, perché lei sa che i cesarei si
effettuano soprattutto con donne di elevata cultura, per una scelta
loro; così anche con una fascia di popolazione meno acculturata
come gli extracomunitari, la richiesta di cesareo è diversa.
Fissare dei limiti matematici a un'indicazione terapeutica quindi è
pericoloso e non lo fa nessuno degli scienziati, quelli veri! In
nessun piano socio-sanitario si dirà di ridurre di 1 o 2 punti, si
dirà: "faremo tutto il possibile" e noi - e prendo l'impegno, ma
già su questo il piano è molto chiaro - faremo di tutto soprattutto
dove la riduzione dei parti cesarei prevede un'educazione sanitaria
che è alla base di tale azione, che è la filosofia del Piano
socio-sanitario e che produrrà dei risultati magari in 1 o 2 anni,
ma su cui ci impegniamo. L'indicazione a prolungare l'esperienza
dell'ambulatorio della gravidanza fisiologica, del piano nascita,
sono procedure per far sì che questa percentuale diminuisca, ma
fissare delle percentuali così è pericoloso, non ha nessun valore
scientifico e nessuno può sostenere una cosa del genere!
Assicuro un impegno in tale settore, anche nella
riorganizzazione di un reparto che non dà in questo momento
risultati esaltanti, ma tale mozione se è in questo senso non può
essere accettata, quindi la prego di "eliminarla" su tale impegno
che è un impegno a lavorare in questo settore: lavorare però su
un'educazione sanitaria diversa, non su numeri rigidi che
modifichino una terapia, cosa che potrebbe essere molto
pericolosa.
Président
- La parole au Conseiller Sandri.
Sandri (GV-DS-PSE)
- Questo è un tema che affronta un
problema molto importante, è uno di quelli che toccano l'umanità
delle persone, perché il momento principale di tutti noi è quello
della nascita. Mi sembra vi sia un errore molto grave
nell'identificare la qualità della gravidanza dalla qualità del
parto. La qualità della gravidanza e la qualità del parto non sono
legate a una metodica, che di per sé può essere buona o cattiva, ma
la metodica è neutrale, ma agli obiettivi. Gli obiettivi sono
l'azzeramento della mortalità femminile, l'azzeramento della
mortalità perinatale dei bambini, l'azzeramento delle complicanze
neurologiche, eccetera: questi sono gli obiettivi da raggiungere
epidemiologicamente; su questo ha già detto l'Assessore e non mi
dilungo. La mozione allora avrebbe dovuto porre l'obiettivo di
andare avanti in percentuale di riduzione di tali fenomeni, non del
parto cesareo di per sé stesso: questo cambia molto l'indicazione
di dove dobbiamo lavorare. Non possiamo ragionare in termini di
metodica, il parto cesareo a leggere questa mozione sembra un dato
negativo: non si può dire che il bisturi sia positivo o negativo,
se è in mano al Dott. Fosson, che è un ottimo chirurgo, è una cosa
buona che sana tante situazioni negative, se è in mano mia, che ho
sempre fatto il radiologo, può essere un'arma letale e forse è
meglio mettermi in galera! Secondo me, bisogna tener conto che il
parto cesareo non deve essere aumentato o diminuito, ma deve essere
usato quando necessita di essere usato e non può essere misurato a
percentuale del PIL! Non è un 2% come vogliamo aumentare i
contributi all'agricoltura o ridurre le spese del 2%, ma bisogna
fare in modo che l'accuratezza e l'appropriatezza in questo settore
siano al massimo livello. Se poi alla fine i cesarei triplicano,
non mi interessa assolutamente nulla, l'importante è che Graziella,
Marisa, Giovanna, eccetera, abbiano lo strumento di cui hanno
bisogno in quel momento e, se è il cesareo, l'importante è che il
cesareo sia fatto bene. Mi preoccuperei per esempio sui turni degli
ostetrici e dei ginecologi, in modo che il cesareo venga sempre
svolto nei tempi e nei modi migliori possibili. Per questo motivo
la mozione non può avere l'assenso del mio gruppo e invito su tali
temi a partire con un approccio non ideologico, ma guardando a cosa
c'è dentro questi fatti: la "carne viva" delle persone.
Président
- La parole à la Conseillère Squarzino
Secondina.
Squarzino (Arc-VA)
- È difficile rispondere a 2 medici,
in questo momento non è tanto il discorso a livello politico, ma è
a livello di medici e su questo livello mi dichiaro incompetente.
L'intento della mozione - può darsi, ripeto, non essendo medico non
riesca ad entrare dentro alcuni settori come i colleghi medici
chirurghi soprattutto fanno - era quello di riaffermare fortemente
l'importanza della gravidanza fisiologica. Vi è nel dibattito
attuale un grosso contrasto, vi sono 2 filosofie di fondo che si
confrontano: vi è la filosofia dei medici che tendono a
medicalizzare il parto e questa è una filosofia che sta prendendo
piede sempre più, i risultati dell'indagine ISTAT confermano
l'incremento della medicalizzazione del parto, quindi c'è un'azione
di pressione per medicalizzare il parto, che non è solo il parto
cesareo, ma è tutto il percorso ed è un'operazione che i medici
portano avanti; vi è d'altra parte tutta un'altra filosofia che
portano avanti le ostetriche, che puntano sulla fisiologizzazione
del parto, cioè sul considerare questo un fatto naturale da
accompagnare non dicendo: "dobbiamo obbligare le donne a far chissà
cosa", no, è proprio un accompagnamento ad affrontare un fatto
naturale.
È chiaro che abbiamo approvato il fatto che si dia importanza
all'ambulatorio fisiologico gratuito, questo va bene e va
potenziato; ho appreso con interesse anche l'importanza che deve
essere data all'educazione sanitaria, perché, se non c'è
un'educazione sanitaria alla base, questo non si fa, ma educazione
sanitaria anche dei medici. Qui effettivamente sono 2 concezioni
che si confrontano, 2 concezioni alla cui base non c'è solo
l'interesse per il parto, per la salute della donna, per l'esito
positivo del bambino, ma molte volte purtroppo vi sono interessi di
tipo economico alla base, tant'è vero che proprio lo stesso
Ministro della sanità, Livia Turco, dice che bisogna andare verso
una legge che sostenga i parti naturali, perché così si
risparmia.
Su questo do ragione all'Assessore: può essere un modo rozzo, un
modo non scientifico di presentare la cosa, ma era un tentativo per
mettere l'accento in particolare su tale tema. Proprio perché non
ci interessa dire che abbiamo sempre ragione o che le nostre
formulazioni sono quelle esatte, noi in tale caso prendiamo per
buono l'impegno dell'Assessore e fra un anno però - questo è un
impegno che mi prendo con l'aula - chiederò conto all'Assessore di
cosa è stato fatto in tale ambito di educazione alla salute, cosa è
stato fatto affinché tutto l'insieme di operazioni, di attenzioni,
di comportamenti e di atteggiamenti mentali sia stato messo in
atto, perché anche in Valle d'Aosta si fermi... ma anche si torni
indietro rispetto all'incremento della medicalizzazione del parto.
Ripeto: non sono un medico, però mi fa strano che Paesi evoluti
come la Danimarca, l'Olanda, il Belgio, la Francia, la Svezia, la
Finlandia abbiano un tasso di ricorso al parto cesareo inferiore al
18%, vanno dal 13 al 15%. Va bene, saranno cose diverse, ma credo
che i problemi di attenzione alla salute della donna e del bambino
vi siano in tutti quanti i Paesi. È chiaro che è in questa
direzione che bisogna andare. Ripeto: sarà stato rozzo il tentativo
di indicare un "paletto" per valutare il percorso; possiamo
ritirare la mozione, ma fra un anno saremo qui a chiedere conto di
tutte le azioni di educazione alla salute, di valorizzazione e
potenziamento del parto fisiologico ed eventualmente anche vedere
se tutto questo porta ad una diminuzione in percentuale degli
attuali parti cesarei.
Presidente
- La mozione è quindi ritirata.
Il Consiglio prende atto.
