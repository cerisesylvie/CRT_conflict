Classificazione
BENI CULTURALI
Musei, biblioteche, archivi storici e aree di interesse archeologico


Resoconto integrale del dibattito dell'aula
Oggetto del Consiglio n. 1561 del 4 ottobre 2000 - Resoconto
OGGETTO N. 1561/XI Iniziative per la salvaguardia dell'area
archeologico-naturalistica di Pondel (Aymavilles).
(Interpellanza)
Interpellanza Evidenziata l’importanza
dell’area archeologico-naturalistica di Pondel
(Aymavilles) caratterizzata in particolare dal bellissimo
ponte-acquedotto realizzato nell’anno 3
a.c.;
Creduto che tale area sia poco valorizzata, tenuto conto delle
enormi potenzialità culturali e turistiche del sito;
Ritenuto che la valorizzazione non possa essere disgiunta da
un’opportuna salvaguardia dei beni archeologici e
dell’area naturale circostante;
il sottoscritto Consigliere regionale
Interpella
la Giunta regionale per sapere:
1) che ne è della vecchia proposta di istituzione di una riserva
naturalistica, a suo tempo avanzata dall’Assessorato
all’ambiente, e del progetto, a firma
dell’Arch. Bochet, che prevedeva un piano di
valorizzazione del sito;
2) se intende comunque intraprendere iniziative di carattere
giuridico e amministrativo per la salvaguardia e la valorizzazione
di Pondel.
F.to: Curtaz
Président
La parole au Conseiller Curtaz.
Curtaz (PVA-cU)
L'interpellanza in questione riguarda
l'area archeologico-naturalistica di Pondel.
A Pondel, lo dico per i pochi che non lo sanno, quanto meno in
quest'aula, perché purtroppo la zona di Pondel è poco conosciuta in
Valle d'Aosta e pochissimo conosciuta dai turisti, c'è un ponte
romano del III anno a.C., ci sono delle varie opere di derivazione
dell'acquedotto a questo ponte, c'è un villaggio tenuto in maniera
non sempre consona a quello che è l'ambiente circostante, c'è una
zona naturalistica intorno al Grand Eyvia, a mio giudizio di buon
pregio ambientale.
Mi viene da pensare che se un'opera come il ponte di Pondel
fosse situata in Svizzera o in Francia, avrebbe una valorizzazione
di tipo turistico eccezionale; credo che troveremmo cartelli a
50-100 chilometri di distanza sulle autostrade di indicazione di
questo manufatto.
Invece purtroppo, al di là di qualche timida iniziativa che ho
segnalato in questa mia interpellanza, il ponte e tutto il
circondario, non dico che sia in stato di abbandono perché forse
sarebbe eccessivo, ma certo è in stato di non valorizzazione.
Spesso anche il cunicolo interno al ponte è sporco, ci sono
delle cartacce, delle lattine di bevande consumate e il tutto è in
una condizione a mio giudizio deplorevole, perché mi sembra che il
sito, sia dal punto di vista archeologico, sia dal punto di vista
naturalistico, si presterebbe ad una sua valorizzazione a scopo
turistico molto evidente, proprio per la sua importanza storica e
ambientale.
Chiedo, quindi, con questa interpellanza all'Assessore
competente che ne è della vecchia proposta di istituzione di una
riserva naturalistica, che mi risulterebbe a suo tempo avanzata
dall'Assessorato all'ambiente, e di un progetto che se non ricordo
male era a firma dell'arch. Bochet, che prevedeva un piano di
valorizzazione dell'intero sito. Secondariamente, chiedo
all'Assessore competente se intende comunque intraprendere
iniziative di carattere giuridico-amministrativo per la
salvaguardia e la valorizzazione del sito.
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Il progetto citato nell'interpellanza a firma
dell'arch. Bochet comprende una serie di interventi vari sia per
natura che per tipologia, che vanno dal recupero puntuale di
antichi reperti, al ripristino della rete sentieristica, alla
realizzazione di un museo, cosiddetto "museo all'aperto", arrivando
alla realizzazione del cosiddetto "Arbre musée", ristrutturazione
di un vecchio fabbricato da adibire a servizi per i visitatori.
L'idea di istituire una riserva naturalistica in concomitanza
con la realizzazione di questi interventi previsti nel progetto non
ha avuto seguito, in quanto l'Amministrazione comunale di
Aymavilles non si dimostrò d'accordo rispetto all'istituzione della
riserva naturalistica. Il discorso quindi è stato lasciato cadere,
perché rispetto all'individuazione e definizione di "aree
vincolate", fra virgolette, la politica di questa Giunta, ma anche
della Giunta precedente, è stata quella di avere comunque l'accordo
degli enti locali, sul cui territorio si andavano a proporre queste
iniziative.
Ciò non toglie che in considerazione delle notevoli valenze
naturalistiche della zona di Pondel sono stati individuati tre siti
proposti come siti di importanza comunitaria, definiti ai sensi
della direttiva cosiddetta "Habitat". Si tratta in particolare dei
siti denominati: Biotopi rocciosi di Pondel, Praterie xeriche di
Pondel e formazioni di Tilio-acerion delle gole del torrente Grand
Eyvia. L'elenco dei siti proposti è stato pubblicato sulla Gazzetta
ufficiale n. 65 del 22 aprile 2000 con decreto del Ministero
dell'ambiente del 3 aprile 2000.
Per quanto riguarda invece la salvaguardia e la valorizzazione
di Pondel, sono attualmente in corso da parte del Servizio beni
archeologici diverse iniziative. Il sito costituisce l'oggetto
specifico della partecipazione della Regione al programma di
iniziativa comunitaria Interreg 2C, che ha come titolo
"Programma operativo Mediterraneo occidentale - Alpi latine,
progetto vie romane del Mediterraneo".
Il progetto ha previsto la redazione di una brochure trilingue,
italiano, francese e inglese, sugli aspetti storici, archeologici e
naturalistici del sito, condotta in collaborazione con il Servizio
gestione risorse naturali dell'Assessorato all'agricoltura. La
brochure:
"Via delle Gallie, ponte - Acquedotto di Pondel"
,
stampata nell'aprile scorso, ha avuto ampia diffusione attraverso
l'agenzia di informazione turistica e i punti di distribuzione di
materiale divulgativo esistenti presso i castelli e le sedi
espositive regionali, contribuendo al rilancio del monumento sul
piano turistico.
È prevista infine l'apertura di una home page su Pondel nel sito
Internet della Regione. Nel settembre 1999 è stata condotta una
campagna di indagine archeologica, finalizzata ad un più accurato
rilievo delle strutture al capo est dell'acquedotto e del sentiero
tagliato nella roccia, oltre a lavori di manutenzione straordinaria
del monumento e di risistemazione del suo immediato contesto.
Sono stati realizzati e collocati lo scorso inverno pannelli
segnaletici del monumento sulla strada regionale a partire dal
bivio per Cogne, nel villaggio di Pondel dal piazzale al ponte, e
sono stati garantiti la manutenzione e il diserbo del sentiero di
età romana. Infine, sulla ringhiera destra del sentiero di accesso
è stato posto un grande pannello esplicativo bilingue, che illustra
anche per mezzo di piante, foto, assonometrie e riproduzione di
documenti la fisionomia di Pondel in età romanica e post-classica.
Per concludere, in relazione al progetto Bochet, credo che il
problema principale consista nell'individuare l'ipotetico soggetto
attuatore.
Il giudizio che personalmente do del progetto è un giudizio
positivo, ricco di idee e di proposte che per essere attuate hanno
bisogno di qualcuno che se ne faccia carico e sinceramente non se
l'iniziativa competa all'Amministrazione regionale o non sia forse
una di quelle iniziative che competono all'ente locale. Credo che
valga la pena di riprendere i contatti con l'Amministrazione
comunale di Aymavilles, per verificare se insieme è possibile
concretizzare queste iniziative.
Président
La parole au Conseiller Curtaz.
Curtaz (PVA-cU)
Non sono molto soddisfatto delle risposte
che mi ha dato l'Assessore. Intendiamoci, egli mi ha indicato tutta
una serie di piccole iniziative promozionali che vanno nella
direzione giusta, però mi sembra che il problema di fondo venga
eluso.
Il problema di fondo è quello di un'iniziativa di carattere,
prima ancora che esecutivo, giuridico e amministrativo, in modo da
fare di quel sito un luogo salvaguardato e poi un sito valorizzato,
che può avere, a mio giudizio, una valenza non solo storica, ma
turistica molto, molto rilevante.
Non sono molto d'accordo con questa impostazione tutta
minimalista data dall'Assessore nel dire che finora si è sempre
fatto riferimento alla volontà delle amministrazioni locali e
quindi si prenderanno contatti con dette amministrazioni; o meglio,
questa ultima cosa mi va pure bene, però io credo che ci si trovi
di fronte a delle opere e a dei monumenti di una importanza tale da
indurre l'Amministrazione regionale, prima che lo facciano altri, a
fare con convinzione i suoi passi perché sono passi che il sito
merita.
È ovvio anche a me che se queste iniziative vengono fatte con il
consenso innanzitutto dell'amministrazione comunale e dei privati è
meglio, però in linea di principio quando ci si trova di fronte a
situazioni di così evidente importanza, l'Amministrazione regionale
deve avere il potere non solo formale, quello probabilmente ce lo
ha già, ma anche sostanziale di intervenire e di fare quello che è
più opportuno per la salvaguardia del sito e del monumento,
altrimenti di fronte a questo tipo di logica, e faccio un esempio
per sottolineare la mia argomentazione, se il Consiglio comunale di
Aymavilles decidesse di eliminare quel ponte e di sostituirlo con
una passerella di legno per farci passare i ciclisti, non credo che
non avremmo niente da dire, anche se sarebbe rispettoso delle
decisioni dei comuni. A me sembra che ogni tanto questo principio,
in linea di massima giusto, di salvaguardare le autonomie comunali,
sia un alibi per non prendere delle decisioni che invece, come in
questo caso, andrebbero prese.
Credo che andrebbero prese in questo caso delle decisioni
perché, soprattutto nella prospettiva di allargare la stagione
turistica, sono questi i posti da valorizzare, perché per esempio
in autunno le persone non vanno né a sciare né in alta montagna a
fare camminate; sono questi i siti, sono queste le iniziative
durature da prendere. Apro una parentesi: complimenti alla Giunta
per l'iniziativa della Désarpa; forse ci credeva poco ma il
risultato è stato buono e si può ancora migliorare. Chiusa
parentesi.
Io credo però che, come queste iniziative che sono limitate a un
giorno, vadano fatti degli investimenti strutturali a lungo
termine, affinché l'offerta turistica della nostra regione sia
sempre più ampia e soprattutto indirizzata verso il settore
naturalistico, archeologico, storico, dove abbiamo delle risorse
enormi non sufficientemente sviluppate.
Sollecito dunque l'Assessore, come egli mi ha già fatto capire
seppure in maniera blanda, di prendere su questo tema contatti con
l'amministrazione locale e di perseguire una soluzione che sia
rilevante e che sia valorizzante del sito di Pondel.
