Classificazione
AMBIENTE
Stoccaggio e smaltimento rifiuti
COMMERCIO



Oggetto del Consiglio n. 1088 del 7 novembre 2019 - Resoconto
OGGETTO N. 1088/XV - Approvazione di mozione: "Impegno per la
creazione o la promozione di applicazioni già esistenti che mettano
in contatto commercianti e ristoratori con i consumatori ai fini
della riduzione degli sprechi alimentari".
Rini (
Presidente) -
Possiamo riprendere, siamo al
punto n. 33 all'ordine del giorno. La parola per l'illustrazione
alla collega Russo.
Russo (M5S) -
In questa mozione parliamo di sprechi
alimentari e della opportunità di fornire nuove risposte a questo
problema anche se parzialmente. I tre elementi coinvolti nella
mozione da noi presentata sono le eccedenze alimentari
quotidianamente prodotte da ristorazione commerciale, grande
distribuzione e commercio, il fatto che le eccedenze alimentari si
trasformano quotidianamente in rifiuti e quindi incidono in modo
importante sul nostro sistema di raccolta, trasporto e smaltimento
dei rifiuti e la povertà. In Valle d'Aosta nel 2017 circa sette
famiglie su cento si trovavano in situazione di povertà e la
Regione era all'undicesimo posto per incidenza della povertà a
livello nazionale, non ho trovato dati più recenti. Tra i nuovi
indicatori di povertà vi è anche il non potersi permettere un pasto
adeguato almeno una volta ogni due giorni. In questa iniziativa
chiedo al Consiglio regionale di prendere in carico il problema
degli sprechi alimentari in modo innovativo e concreto tramite la
creazione di una
App
che metta in contatto chi produce ogni
giorno resti alimentari: bar, ristoranti, forni, pasticcerie,
supermercati e hotel, e chi invece può avere necessità di avere
accesso al cibo ogni giorno a prezzi più bassi dell'ordinario.
Ricordato quindi che il cibo non consumato ogni giorno e quindi
buttato nella pattumiera ha dei costi notevoli a livello economico
chiaramente ma anche ambientale ma poi ha dei costi sociali
importanti, constatati i dati di povertà che riguardano la nostra
regione, cercare modalità per la riduzione dello spreco alimentare
è, a mio avviso, una vera e propria esigenza sociale. Anche nella
nostra regione ogni giorno bar, ristoranti, forni, pasticcerie,
supermercati e hotel non vendono una parte dei loro prodotti e sono
costretti a disfarsene quasi sempre gettandoli. La lotta agli
sprechi deve essere affrontata in una logica di sistema
individuando sinergie tra la produzione, la distribuzione e il
consumo aumentando la consapevolezza di ogni attore e coinvolgendo
l'intera filiera.
Constatato che vari Paesi europei e differenti Comuni italiani,
tra cui Roma, Torino e Milano, hanno deciso di attivare un processo
virtuoso in cui tramite un'applicazione con geolocalizzazione sono
messi in comunicazione i commercianti e i ristoratori con i
consumatori - i commercianti e i ristoratori hanno l'opportunità di
vendere l'invenduto a prezzi più bassi e i consumatori di
acquistare a prezzi più vantaggiosi prodotti alimentari che
altrimenti andrebbero buttati -, sostanzialmente chiediamo alla
Regione che tramite le sue risorse professionali interne in ambito
tecnologico - mi viene in mente INVA - crei una
App
che
metta in contatto chi produce ogni giorno resti alimentari e ha
tutto l'interesse di vendere a fine giornata anche a prezzi più
bassi l'invenduto e i cittadini consumatori che hanno necessità di
comprare alimenti e prodotti a prezzi più bassi. La Regione
ovviamente, oltre alla creazione della App, dovrebbe poi assumersi
il compito di comunicare a commercianti e ristoratori l'esistenza e
le finalità di questa App e attivare una campagna informativa ai
cittadini sull'opportunità e su come essa potrebbe funzionare. La
Regione quindi si mette dalla parte dei commercianti e dei
ristoratori fornendogli uno strumento tecnologico per comunicare
quella parte di invenduto che così può vendere e dalla parte dei
cittadini che hanno difficoltà economiche e possono così a fine
giornata reperire cibi e prodotti che possono essere consumati la
sera stessa ma anche il giorno dopo. Chiediamo e impegniamo il
Governo regionale a investire nella creazione di un'applicazione
che metta in contatto quotidiano i commercianti e i ristoratori con
i consumatori, con l'obiettivo comune di ridurre gli sprechi
alimentari oppure di promuovere e diffondere la conoscenza di
applicazioni simili già esistenti a commercianti e ristoratori che
vi possono aderire e a cittadini che ne possono beneficiare.
Presidente -
Apriamo la discussione. Ci sono richieste di
intervento in discussione generale? Ha chiesto la parola
l'assessore Laurent Viérin.
Viérin (AV) -
Ringrazio la collega Russo e i firmatari
dell'iniziativa. Si tratta di un'iniziativa che porta l'attenzione
a una problematica peraltro nota da parecchi anni e sul tema si è
lavorato in questi anni non solo come struttura che si occupa di
commercio, il Tavolo è aperto con le associazioni dei consumatori
dove sono presenti diversi attori, diversi assessorati ma anche
altre iniziative dell'Amministrazione in generale. Bisogna quindi
premettere - e nella impegnativa i colleghi sono stati prudenti nel
mettere avanti le mani dicendo: "costruiamo una novità o
valorizziamo ciò che c'è", perché in effetti ciò che viene chiesto
è già stato fatto e cercherò di ripercorrere quali sono state le
fasi per metterle a fattor comune - che dal 2012 al 2018 tra la
parte di struttura competente per il commercio in
partnership
con una struttura omologa della Regione Piemonte
si costruivano e si sono costruiti negli anni progetti comuni per
avere accesso poi a un fondo del MISE, che andava a finanziare
appunto progetti in condivisione con le associazioni di categoria.
Tutta una serie di iniziative quindi sono state messe in campo
proprio per sensibilizzare i cittadini in merito al problema degli
sprechi alimentari. Le iniziative sono state appunto finanziate dal
MISE nell'ambito della materia della tutela dei consumatori e
utenti di competenza dell'Assessorato del turismo e, in
particolare, tra le svariate iniziative ci sono state quelle
formative nelle scuole - quindi partendo dalle nuove generazioni
cercando di sensibilizzare su questa tematica -, quelle nei
confronti della cittadinanza e la realizzazione di prodotti filmici
e multimediali che sono stati realizzati e anche inseriti in un
contesto che è un sito
web
: "wwwuna buonaoccasione.it" e una
App
per
smartphone
denominata UBO, sito e App
esclusivamente dedicati alla lotta contro lo spreco alimentare e
nel tempo arricchiti di contenuti.
Nel corso di questi ultimi anni anche altri assessorati hanno
realizzato iniziative volte a sensibilizzare la popolazione sugli
sprechi alimentari, vorrei ricordare l'iniziativa sulla parte
socio-sanitaria dell'Emporio solidale, ho avuto l'onore all'epoca
di essere in quell'Assessorato quando si lavorò e si ereditò anche
una parte di lavoro per lanciare un'idea che era appunto la messa
in rete della parte commerciale con un prodotto che non andava a
fare concorrenza, messo a disposizione di chi era in difficoltà con
una possibilità di avere una tessera che certificasse questa
difficoltà in modo chiaramente tutelante anche nei confronti della
privacy
. Anche con le associazioni che più specificatamente
si occupano di povertà sono state messe in campo iniziative, magari
spesso promozionate ma tenute anche delicatamente destinate a chi
effettivamente ne aveva bisogno. Un grande impulso all'interesse
nei confronti di questa tematica è stato poi dato dall'approvazione
della legge nell'agosto del 2016, la n. 166, che appunto reca:
"Disposizioni concernenti la donazione e la distribuzione dei
prodotti alimentari e farmaceutici ai fini di solidarietà sociale
per la limitazione degli sprechi". È un altro pezzo che si costruì
e, infine, in questi ultimi anni hanno preso piede anche numerose
iniziative del
food sharing
, quindi la creazione di appositi
siti web o App finalizzati alla condivisione gratuita o a pagamento
di cibo non più oggetto di consumo da parte del detentore o
prossimo alla scadenza, quindi un po' l'Emporio solidale ma esteso
anche a realtà che si occupano appositamente di questo.
In tale contesto si colloca la proposta, che è sicuramente
condivisibile e che noi accetteremmo nel rilanciare e implementare
il lavoro già fatto, questo anche per rispetto delle strutture e
delle persone, soprattutto delle associazioni, perché poi, per
quanto riguarda le idee, bisogna dirlo, anche nelle ultime riunioni
che ho avuto modo di condurre assieme alle associazioni proprio per
il riparto di questi fondi nazionali, c'è stata una grande
condivisione, ognuno magari nella sua autonomia nel costruire
progetti. C'è stata una buona armonia, pur su posizioni diverse,
che poi ha trovato una sintesi nel distribuire questi fondi su
progetti riguardanti appunto la tutela dei consumatori ma anche gli
sprechi alimentari.
La creazione
ex novo
quindi di un'applicazione non
avrebbe senso nella misura in cui quest'applicazione esiste, è
stata implementata negli anni e quindi va rilanciata nella misura
in cui probabilmente, essendo passato qualche anno, ha necessità
effettivamente di essere rilanciata, magari rilanciando anche il
grado di adesione dei commercianti, dei ristoratori e dei
consumatori. Rilanciando quindi al di là della App l'esistenza,
attraverso le associazioni di consumatori e di categoria, fare una
lettera, un momento di sensibilizzazione da condividere del tipo:
"vi ricordiamo che il tema è attuale, esistono questi strumenti,
usateli", per sintetizzare. Oggi quindi sicuramente sia i
ristoratori, i commercianti e i consumatori possono accreditarsi
all'interno di queste applicazioni e anche del food sharing e
questa è sicuramente quella più concreta e applicabile perché sono
sistemi molto organizzati, effettivamente c'è un'organizzazione
codificata. L'ipotesi della promozione e della diffusione delle
stesse sensibilizzando le associazioni, a mio modesto parere,
quindi potrebbe essere la via più concreta tanto per assumere un
impegno che poi concretamente va nella direzione rappresentata dai
proponenti, quindi attori, imprese, associazioni di consumatori e
utenti. In questo senso noi accetteremmo la parte relativa al
rilanciare - poi le parole magari le vediamo assieme - la
promozione e la diffusione delle azioni e degli strumenti su cui si
è lavorato in questi anni che mettano in contatto diretto
commerciante e ristoratore con l'obiettivo di ridurre gli sprechi
alimentari, se questo può andare bene...
Dalle ore 18:05 assume la presidenza il vicepresidente
Distort.
Distort (Presidente) -
Colleghi, siamo ancora in
discussione generale, qualcuno vuole chiedere la parola? In caso
contrario si chiude la discussione generale. Allora, collega Russo,
recepisca quanto è stato chiesto dall'Assessore, rimaniamo ancora
in discussione generale con la richiesta della parola da parte
della collega Russo.
Russo (M5S) -
Intanto ringrazio l'Assessore per la sua
risposta perché ero sicura che in qualche modo eravamo attenti al
problema dei resti alimentari ma non ero a conoscenza del fatto che
avevamo già una
App
effettivamente. Io quindi volevo solo
specificare bene che cosa avevo inteso nella mia App perché forse
non sono stata chiara nell'esposizione, l'App che io intendevo, e
ce ne sono simili in tantissime altre regioni, è un'App dove
fisicamente vi sono giornalmente gli elenchi di tutti i
commercianti che quel giorno hanno resti alimentari che mettono a
disposizione a prezzi più bassi ai cittadini...
(interruzione dell'assessore Viérin, fuori microfono)
... quindi il
food sharing
è nostro? Io mi informerò su
questo food sharing perché effettivamente non lo avevo mai sentito,
eppure mi sono sempre informata su questo aspetto, comunque vanno
bene le modifiche e poi io comunque approfondirò la questione.
Presidente -
Se queste modifiche sono già disponibili,
chiedo che vengano consegnate, diversamente darei una
sospensione... sono pronte, allora provvedete a consegnarle. Appena
verrà consegnato il testo, produrremo le fotocopie che verranno
distribuite. La parola all'assessore Viérin per leggere il testo
della mozione così come modificato in accordo con la
proponente.
Viérin (AV) -
In condivisione con i proponenti
l'impegnativa sarebbe: "
il Consiglio regionale impegna il
Governo regionale a rilanciare e promuovere le azioni e gli
strumenti che mettano in contatto diretto i commercianti e i
ristoratori con i consumatori con l'obiettivo comune di ridurre gli
sprechi alimentari
".
Presidente -
Dall'esposizione e dalla lettura da parte
dell'assessore Viérin risulta che si va a modificare in maniera
molto limitata l'impegnativa, l'Aula ha preso atto della modifica,
pertanto possiamo porre in votazione la mozione con il testo così
come modificato. Apriamo la votazione. La votazione è chiusa.
Presenti: 34
Votanti: 34
Favorevoli: 34
Il Consiglio approva all'unanimità.
