Classificazione
AGRICOLTURA
Agriturismo



Oggetto del Consiglio n. 2308 del 23 novembre 2006 - Resoconto
OGGETTO N. 2308/XII - Disegno di legge: "Nuova disciplina
dell'agriturismo. Abrogazione della legge regionale 24 luglio 1995,
n. 27, e del regolamento regionale 14 aprile 1998, n. 1".
CAPO I
DISPOSIZIONI GENERALI
Articolo 1
(Finalità e oggetto)
1. La Regione disciplina e promuove le attività di
agriturismo, connesse e complementari all'esercizio dell'attività
agricola, anche mediante la concessione di agevolazioni economiche
dirette al miglioramento delle relative aziende, al fine
di:
a) favorire lo sviluppo e il riequilibro del territorio
agricolo;
b) agevolare la permanenza degli imprenditori agricoli nelle
zone rurali attraverso il miglioramento delle condizioni di vita e
l'incremento dei redditi aziendali;
c) favorire la multifunzionalità in agricoltura e la
differenziazione dei redditi agricoli;
d) favorire la conservazione e la tutela del patrimonio
edilizio rurale esistente, dell'ambiente, delle tradizioni e delle
iniziative culturali del mondo agricolo;
e) creare occupazione per i familiari dell'imprenditore
agricolo;
f) valorizzare i prodotti agricoli locali;
g) ampliare la gamma tipologica dell'offerta
turistica;
h) intensificare i rapporti tra cultura urbana e cultura
rurale.
CAPO II
DISPOSIZIONI IN MATERIA DI ESERCIZIO DELLE ATTIVITÀ
AGRITURISTICHE
Articolo 2
(Definizione di attività agrituristiche)
1. Ai fini della presente legge, per attività agrituristica
si intende l'espletamento, anche contestuale, dei seguenti servizi,
purché svolti in rapporto di connessione e complementarità con
l'attività agricola, che deve comunque rimanere prevalente:
a) locazione, ad uso turistico, di camere con prestazione del
servizio di prima colazione, mezza pensione o pensione completa e,
eventualmente, di somministrazione di merende, da servire ai propri
ospiti, con le modalità di cui alla lettera b), numero 1). Nel caso
della locazione di camere con prestazione del solo servizio di
prima colazione, è altresì consentito l'uso dell'angolo cottura in
dotazione nelle camere locate oppure di una cucina in uso comune a
tutti gli ospiti;
b) ristorazione mediante:
1) somministrazione di pasti o merende, preparati attraverso
l'utilizzo di prodotti, ivi compresi quelli alcolici e
superalcolici provenienti, in prevalenza, dall'azienda agricola e,
per la restante parte, di prodotti provenienti principalmente da
aziende agricole locali e di prodotti regionali tradizionali. Le
bevande devono essere somministrate in correlazione con i pasti o
le merende; possono essere serviti soltanto vini di produzione
regionale. Sono considerati di propria produzione i cibi e le
bevande prodotti, lavorati e trasformati nell'azienda agricola,
nonché quelli ricavati da materie prime dell'azienda agricola e
ottenuti attraverso lavorazioni esterne;
2) degustazione dei prodotti aziendali;
c) locazione ad uso turistico di alloggi con possibilità di
somministrare ai propri ospiti la prima colazione o la merenda, con
le modalità di cui alla lettera b), numero 1);
d) fattorie didattiche, aventi ad oggetto lo svolgimento di
attività didattica e pedagogica in azienda con l'intento di fornire
agli ospiti un supporto divulgativo, formativo ed operativo,
predisposto dalla struttura regionale competente in materia di
attività agrituristica, di seguito denominata struttura competente,
e di rendere visibile il processo produttivo, realizzato in armonia
con l'ambiente. Le fattorie didattiche sono aperte a bambini e
ragazzi di tutte le età e sono dedicate particolarmente alle
scuole, potendo altresì costituire stimolo ed occasione di
conoscenza per gli adulti;
e) servizi complementari alle attività di cui alle lettere
a), b) e c), aventi ad oggetto l'organizzazione, ancorché
all'esterno dell'azienda, di attività ricreative, culturali,
sportive, escursionistiche e di ippoturismo, anche in
collaborazione con gli enti locali interessati, finalizzate alla
valorizzazione del territorio e del patrimonio rurale; l'esercizio
delle predette attività è in ogni caso riservato ai soggetti in
possesso della relativa abilitazione professionale, ove prescritta
ai sensi di legge.
2. La Giunta regionale definisce, con propria deliberazione,
le modalità ulteriori concernenti l'organizzazione delle fattorie
didattiche di cui al comma 1, lettera d), stabilendo, in
particolare, i requisiti professionali, tecnici e qualitativi
richiesti per l'esercizio delle attività alle stesse
correlate.
Articolo 3
(Ubicazione delle strutture agrituristiche e limiti di
ricettività)
1. Le strutture funzionali all'esercizio delle attività di
cui all'articolo 2, comma 1, devono:
a) essere ricavate, nei casi di recupero, in fabbricati o
loro porzioni costituenti l'azienda agricola, ma non più funzionali
alla conduzione della medesima;
b) essere localizzate, nei casi di ampliamento o di nuova
costruzione, nelle zone territoriali di tipo E del piano regolatore
generale comunale urbanistico e paesaggistico (PRG);
c) essere ubicate nel centro aziendale.
2. Per centro aziendale si intende il luogo ove si svolge in
prevalenza il lavoro agricolo o comunque un luogo pertinente ad
esso, in relazione agli ordinamenti produttivi e alle diverse
tipologie di conduzione aziendale.
3. Le strutture destinate all'esercizio delle attività
agrituristiche devono essere in congrua correlazione con le
dimensioni e l'organizzazione dell'azienda agricola e, in ogni
caso, rapportate ad un'utenza non superiore a:
a) sedici posti letto, per la locazione di camere con
prestazione del servizio di prima colazione, mezza pensione o
pensione completa qualora, congiuntamente alla predetta attività,
sia svolta anche l'attività di ristorazione;
b) ventiquattro posti letto, per la locazione di camere con
prestazione del servizio di mezza pensione o pensione
completa;
c) sedici posti letto, per la locazione di alloggi;
d) sessanta coperti giornalieri, compresi quelli per gli
ospiti delle camere e degli alloggi, per l'attività di ristorazione
svolta mediante somministrazione di pasti e merende. Tale limite
può essere elevato fino ad ottanta coperti giornalieri, di cui al
massimo sessanta all'interno e gli altri in spazi aperti
adeguatamente attrezzati, qualora l'attività di somministrazione
sia svolta per un periodo massimo, anche frazionabile, di
centoventi giorni all'anno.
4. In occasione di sagre, feste tradizionali e manifestazioni
similari finalizzate alla promozione e alla valorizzazione del
territorio e del patrimonio rurale, il dirigente della struttura
competente può autorizzare la somministrazione di pasti e merende
per un numero di coperti superiore a quello stabilito ai sensi del
comma 6.
5. Nei locali chiusi, il numero massimo di posti a sedere non
può essere superiore a sessanta unità.
6. Il numero dei posti letto e dei coperti relativo a
ciascuna azienda addetta all'esercizio dell'attività agrituristica
è definito nel provvedimento di iscrizione nell'elenco di cui
all'articolo 4, sulla base dei parametri minimi aziendali stabiliti
ai sensi del medesimo articolo 4, comma 2.
CAPO III
DISPOSIZIONI RELATIVE ALLE ATTIVITÀ AGRITURISTICHE
Articolo 4
(Elenco degli operatori agrituristici)
1. Presso la struttura competente è istituito l'elenco degli
operatori agrituristici della Regione.
2. Possono essere iscritti nell'elenco di cui al comma 1 gli
operatori la cui azienda agricola, ubicata nel territorio
regionale, sia dotata di un'adeguata organizzazione e di una
sufficiente entità di fattori produttivi organicamente combinati,
definiti sulla base dei parametri minimi aziendali, stabiliti
distintamente per tipologia di attività agrituristica, con
deliberazione della Giunta regionale e che, oltre ad avere assolto
all'obbligo scolastico, siano in possesso dei seguenti
requisiti:
a) esercitare, da almeno tre anni, l'attività agricola in
qualità di imprenditore agricolo titolare di azienda o, se si
tratta di coniuge, parente entro il terzo o affine entro il secondo
grado dell'imprenditore, in qualità di coadiuvante familiare
comprovata dall'iscrizione all'INPS, ai sensi dell'articolo 230bis
del codice civile;
b) aver partecipato, con esito favorevole, ai corsi di
qualificazione professionale di cui all'articolo 7;
c) non aver riportato nel triennio precedente la
presentazione della domanda, con sentenza passata in giudicato,
condanna per uno dei delitti previsti dagli articoli 442, 444, 513,
515 e 517 del codice penale o per un delitto in materia di igiene e
sanità o di frode nella preparazione degli alimenti previsto da
leggi speciali, salvo che non sia intervenuta la
riabilitazione;
d) non essere sottoposti a misure di prevenzione ai sensi
della legge 27 dicembre 1956, n. 1423 (Misure di prevenzione nei
confronti delle persone pericolose per la sicurezza e per la
pubblica moralità), o non essere stati dichiarati delinquenti
abituali.
3. Nell'elenco di cui al comma 1 possono altresì essere
iscritte le società agricole in qualsiasi forma costituite tra
imprenditori agricoli allo scopo di esercitare l'attività
agrituristica. In tal caso, i requisiti di cui al comma 2, lettere
a), c) e d), devono essere posseduti da almeno uno dei soci e i
requisiti di cui al comma 2, lettere b), c) e d), anche dal
soggetto preposto all'esercizio dell'attività
agrituristica.
Articolo 5
(Presentazione delle domande per l'iscrizione nell'elenco
degli operatori agrituristici)
1. Le domande per l'iscrizione nell'elenco di cui
all'articolo 4 sono dirette alla struttura competente e contengono
la descrizione delle attività che il richiedente intende svolgere e
delle caratteristiche tipologiche dell'azienda agricola.
2. Il dirigente preposto alla struttura competente definisce
con proprio provvedimento l'ulteriore documentazione da allegare
alla domanda e la modulistica correlata.
3. Il dirigente, accertata la regolarità della domanda, la
completezza e l'idoneità della documentazione allegata, dispone con
proprio provvedimento l'iscrizione nell'elenco entro sessanta
giorni dal ricevimento della domanda.
4. Gli iscritti nell'elenco sono tenuti a comunicare alla
struttura competente ogni variazione concernente i requisiti cui è
subordinata l'iscrizione entro sessanta giorni dal suo
verificarsi.
Articolo 6
(Cancellazione dall'elenco degli operatori
agrituristici)
1. Gli operatori che perdono anche uno soltanto dei requisiti
cui è subordinata l'iscrizione sono cancellati dall'elenco di cui
all'articolo 4.
2. La cancellazione è disposta con provvedimento del
dirigente della struttura competente ed è comunicata al Comune nel
cui territorio è ubicata l'azienda per gli adempimenti di cui
all'articolo 13.
Articolo 7
(Corso di qualificazione professionale e esame di
idoneità)
1. L'iscrizione nell'elenco di cui all'articolo 4 è
subordinata alla partecipazione al corso di qualificazione
professionale organizzato periodicamente dalla struttura competente
e al superamento del relativo esame di idoneità.
2. Per il coniuge, i parenti entro il terzo o gli affini
entro il secondo grado dell'operatore agrituristico, coadiuvanti
familiari ai sensi dell'articolo 230bis del codice civile, che
hanno prestato la propria opera in modo continuativo per almeno tre
anni nell'arco dell'ultimo quinquennio e che intendono subentrare
nell'esercizio dell'attività agrituristica, l'iscrizione
nell'elenco di cui all'articolo 4 è subordinata alla partecipazione
ad un apposito corso di qualificazione professionale, organizzato
periodicamente dalla struttura competente, e al superamento del
relativo esame di idoneità.
3. Al corso di cui al comma 2 partecipano altresì, ai fini
dell'iscrizione nell'elenco di cui all'articolo 4, gli operatori
agrituristici che non vi risultano ancora iscritti, decorsi dieci
anni dal conseguimento dell'idoneità di cui al comma l.
4. Nell'ambito dei corsi di cui ai commi 1 e 2, possono
essere riconosciuti crediti formativi, con le modalità e secondo le
procedure previste dalla normativa regionale vigente in materia di
formazione professionale.
5. La Giunta regionale stabilisce con propria deliberazione
le modalità di organizzazione e di svolgimento dei corsi di cui ai
commi 1 e 2, nonché gli standard minimi delle competenze
tecnico-professionali che debbono essere possedute dagli operatori
agrituristici.
Articolo 8
(Certificato di complementarità)
1. Ai fini dell'ottenimento dell'autorizzazione comunale
all'esercizio dell'attività agrituristica, l'operatore interessato
è tenuto a conseguire il certificato attestante la complementarità
tra l'attività agricola e l'attività connessa di agriturismo. La
sola degustazione dei prodotti aziendali di cui all'articolo 2,
comma 1, lettera b), numero 2), non è soggetta all'accertamento
della complementarità e al rilascio del relativo
certificato.
2. All'accertamento della complementarità provvede, a
richiesta dell'operatore interessato, la struttura competente,
sulla base dei criteri e dei parametri stabiliti con deliberazione
della Giunta regionale, tenuto conto, in particolare, del rapporto
tra le ore di lavoro medie annue dedicate dall'impresa all'attività
agricola e quelle dedicate all'attività agrituristica.
3. All'esito dell'istruttoria condotta con le modalità di cui
al comma 2, il certificato di complementarità è rilasciato con
provvedimento del dirigente della struttura competente.
Articolo 9
(Domanda per il rilascio dell'autorizzazione
comunale)
1. L'esercizio dell'attività agrituristica è subordinato al
rilascio di un'autorizzazione da parte del Comune nel cui
territorio è ubicata l'azienda agrituristica.
2. Le domande per il rilascio dell'autorizzazione sono
dirette al Comune interessato e, per conoscenza, alla struttura
competente e devono contenere la descrizione dettagliata delle
attività proposte, con l'indicazione delle caratteristiche
aziendali, degli immobili adibiti all'esercizio dell'attività
agrituristica, della capacità ricettiva, del periodo e dell'orario
di apertura, e dei prezzi dei servizi offerti.
3. Il rilascio dell'autorizzazione è subordinato:
a) al possesso dei requisiti di idoneità sanitaria da parte
degli addetti alla produzione, alla lavorazione e alla
somministrazione di alimenti e bevande;
b) alla disponibilità di locali e di strutture destinati
all'esercizio dell'attività agrituristica conformi ai requisiti di
cui all'articolo 3 e alle disposizioni vigenti in materia di
urbanistica, sanità, prevenzione degli incendi e sicurezza;
c) all'insussistenza delle cause ostative di cui agli
articoli 11 e 92 del testo unico delle leggi di pubblica sicurezza,
approvato con regio decreto 18 giugno 1931, n. 773, e 5 della legge
9 febbraio 1963, n. 59 (Norme per la vendita al pubblico in sede
stabile dei prodotti agricoli da parte degli agricoltori produttori
diretti);
d) all'iscrizione nell'elenco di cui all'articolo 4;
e) al possesso del certificato di complementarità di cui
all'articolo 8;
f) all'ottenimento del provvedimento di classificazione nei
casi di cui all'articolo 26, comma 2.
4. Nel caso delle società di cui all'articolo 4, comma 3, il
requisito di cui al comma 3, lettera c), deve essere posseduto sia
dal legale rappresentante sia dal soggetto preposto all'esercizio
dell'attività agrituristica.
5. Le domande per il rilascio dell'autorizzazione
all'esercizio dell'attività agrituristica devono essere presentate
entro cinque anni dall'iscrizione nell'elenco di cui all'articolo
4; decorso inutilmente tale termine, l'iscrizione è cancellata
d'ufficio. L'interessato può comunque richiedere la reiscrizione
nell'elenco, purché ancora in possesso dei requisiti cui è
subordinata l'iscrizione.
Articolo 10
(Rilascio dell'autorizzazione comunale. Rinnovo e
subingresso)
1. Il Comune provvede al rilascio o al diniego
dell'autorizzazione all'esercizio dell'attività agrituristica entro
sessanta giorni dalla presentazione della domanda. Decorso
inutilmente tale termine, la domanda si intende accolta.
2. L'autorizzazione è valida per cinque anni, decorrenti
dalla data di rilascio. Copia dell'autorizzazione è trasmessa alla
struttura competente che provvede ad annotare gli estremi
dell'autorizzazione nell'elenco di cui all'articolo 4.
3. Almeno tre mesi prima della scadenza del quinquennio di
validità ovvero in caso di variazioni rispetto alla situazione
esistente al momento del rilascio dell'autorizzazione, l'operatore
interessato presenta domanda di rinnovo o di modifica
dell'autorizzazione, indicando, in tale ultimo caso, le
modificazioni sopravvenute.
4. Sulla domanda di rinnovo o di modifica dell'autorizzazione
il Comune provvede con le modalità di cui ai commi 1 e 2.
5. Il trasferimento della proprietà o della gestione di
un'attività agrituristica per atto tra vivi o a causa di morte è
comunicato al Comune nel cui territorio è ubicata l'azienda e
comporta la reintestazione dell'autorizzazione all'avente causa e
la decadenza della medesima in capo al cedente, sempre che sia
comprovato l'effettivo trasferimento dell'attività e il possesso da
parte del subentrante dei requisiti di cui all'articolo 9, commi 3
e 4.
Articolo 11
(Chiusura temporanea)
1. Gli operatori che gestiscono aziende agrituristiche ad
apertura annuale e che intendono procedere alla chiusura temporanea
dell'attività sono tenuti a comunicare al Comune e alla struttura
competente la durata della chiusura la quale non può, in ogni caso,
superare i novanta giorni, anche non consecutivi, nell'anno
solare.
2. Nel caso di interventi di recupero edilizio ovvero nel
caso in cui ricorrano gravi ed imprevedibili circostanze che
impediscono, temporaneamente, la prosecuzione dell'attività, il
dirigente della struttura competente può, con proprio
provvedimento, autorizzare la chiusura temporanea per un periodo
comunque non superiore a ventiquattro mesi.
Articolo 12
(Obblighi)
1. L'operatore agrituristico deve:
a) avviare l'attività entro il termine massimo di sei mesi
dalla data fissata nell'autorizzazione comunale;
b) esporre al pubblico l'autorizzazione comunale e rispettare
i limiti, le prescrizioni e le modalità ivi stabiliti per
l'esercizio dell'attività agrituristica;
c) esporre al pubblico i prezzi dei vari servizi, in
conformità a quelli comunicati e rispettarne i limiti, minimi e
massimi;
d) esporre al pubblico la lista dei prodotti utilizzati per
la somministrazione di pasti e merende, specificandone la
provenienza;
e) esporre il pannello con il distintivo dell'agriturismo
all'esterno dell'edificio ed il simbolo corrispondente al livello
di classificazione assegnato all'esterno e all'interno
dell'edificio, in luogo ben visibile al pubblico;
f) osservare le vigenti disposizioni di pubblica sicurezza in
merito alla segnalazione degli ospiti e le disposizioni di cui alla
legge 25 agosto 1991, n. 284 (Liberalizzazione dei prezzi del
settore turistico e interventi di sostegno alle imprese
turistiche);
g) comunicare al Comune e alla struttura competente, entro il
15 settembre di ogni anno, l'orario e il periodo di apertura che si
intendono adottare nell'anno successivo, se differenti da quelli
dell'anno in corso; per le attività agrituristiche svolte negli
alpeggi, il periodo di apertura coincide con quello di permanenza
del bestiame;
h) comunicare al Comune e alla struttura competente, entro il
15 settembre di ogni anno, i prezzi minimi e massimi dei servizi
offerti, comprensivi di imposta sul valore aggiunto (IVA), qualora
applicabile, che intendono praticare nell'anno successivo. L'omessa
comunicazione dei prezzi entro la predetta data comporta l'obbligo
dell'applicazione degli ultimi prezzi regolarmente
comunicati;
i) consentire ai funzionari della struttura competente di
accedere ai locali aziendali al fine di effettuare i controlli di
cui all'articolo 28.
2. Nel caso di strutture di nuova apertura o di subingresso,
le comunicazioni di cui al comma 1, lettere g) e h), devono essere
effettuate entro trenta giorni dall'ottenimento dell'autorizzazione
comunale all'esercizio.
Articolo 13
(Sospensione e revoca dell'autorizzazione comunale)
1. Nel caso in cui sia venuto meno anche uno soltanto dei
requisiti cui è subordinato il rilascio dell'autorizzazione ai
sensi dell'articolo 9, commi 3 e 4, il Comune comunica
all'interessato il termine entro il quale adottare i provvedimenti
necessari per ripristinare la situazione autorizzata disponendo, in
relazione alla gravità delle violazioni contestate, l'eventuale
sospensione dell'autorizzazione all'esercizio dell'attività
agrituristica. Nel caso in cui l'interessato non abbia provveduto
nel termine assegnatogli a ripristinare la situazione autorizzata,
il Comune dispone la revoca dell'autorizzazione.
2. I provvedimenti di sospensione e quelli di revoca
acquistano efficacia con la comunicazione degli stessi
all'interessato e sono trasmessi in copia alla struttura
competente.
Articolo 14
(Addetti all'attività agrituristica)
1. Per lo svolgimento dell'attività agrituristica,
l'operatore può avvalersi della manodopera familiare di cui
all'articolo 230bis del codice civile, nonché di personale
dipendente, assunto con contratto agricolo a tempo indeterminato,
determinato o parziale. È consentito il ricorso a soggetti esterni
esclusivamente per lo svolgimento di attività e servizi
complementari.
Articolo 15
(Requisiti igienico-sanitari)
1. L'esercizio dell'attività agrituristica, con particolare
riguardo alle attività di preparazione, manipolazione e
somministrazione di alimenti e bevande, nonché di macellazione
degli animali allevati in azienda le cui carni sono destinate al
consumo da parte degli ospiti è subordinato al rispetto delle
disposizioni igienico-sanitarie vigenti e di quelle, ulteriori,
stabilite con deliberazione della Giunta regionale, su proposta
dell'Assessore regionale competente in materia di agricoltura, di
concerto con l'Assessore regionale competente in materia di
sanità.
CAPO IV
DISPOSIZIONI IN MATERIA DI AGEVOLAZIONI A SOSTEGNO DELLE
ATTIVITÀ AGRITURISTICHE
Articolo 16
(Iniziative agevolabili)
1. Gli operatori agrituristici iscritti nell'elenco di cui
all'articolo 4 possono beneficiare delle agevolazioni di cui
all'articolo 17 per la realizzazione delle seguenti
iniziative:
a) recupero di fabbricati o loro porzioni da destinare
all'esercizio delle attività agrituristiche di cui all'articolo 2,
compresa l'eventuale realizzazione di autorimesse;
b) ampliamento o nuova costruzione di fabbricati o di locali
finalizzati all'esercizio delle attività agrituristiche di cui
all'articolo 2, comma 1, lettere a), b) e d), compresa l'eventuale
realizzazione di autorimesse, nell'ambito di un'azienda agricola in
possesso delle caratteristiche tipologiche e dimensionali stabilite
con deliberazione della Giunta regionale;
c) acquisto di attrezzature e di arredi strettamente
funzionali all'esercizio dell'attività agrituristica, con
esclusione dei beni usati, salvo che si tratti di beni ricompresi
nelle cessioni di azienda;
d) realizzazione di opere, compresi gli impianti e l'acquisto
delle attrezzature e del materiale didattico occorrenti,
finalizzate all'esercizio delle attività di cui all'articolo 2,
comma 1, lettere d) ed e).
2. Le iniziative di cui al comma 1, lettere c) e d), sono
ammesse ad agevolazione solo quando si tratti di prima
dotazione.
3. La Giunta regionale definisce con propria deliberazione,
nell'ambito delle iniziative di cui al comma 1, le voci di spesa
ammissibili ad agevolazione, nonché i criteri e i parametri per la
determinazione della spesa medesima.
Articolo 17
(Agevolazioni)
1. Per la realizzazione delle iniziative di cui all'articolo
16, comma 1, possono essere concesse le seguenti agevolazioni, tra
loro non cumulabili:
a) contributi a fondo perduto, nella misura massima del 30
per cento della spesa ammissibile e, per la restante parte di
spesa, nella misura massima del 70 per cento, mutui a tasso
agevolato di durata quindicennale, oltre ad un periodo di
preammortamento della durata massima di quarantotto mesi;
b) contributi a fondo perduto nella misura massima del 50 per
cento della spesa ammissibile;
c) mutui a tasso agevolato, nella misura massima del 100 per
cento della spesa ammissibile, di durata quindicennale, per gli
interventi di cui all'articolo 16, comma 1, lettere a), b) e d), e
di durata decennale, per gli interventi di cui all'articolo 16,
comma 1, lettera c), oltre ad un periodo di preammortamento della
durata massima di quarantotto mesi.
2. Le agevolazioni di cui al comma 1 sono concesse in regime
de minimis.
3. Per l'erogazione dei mutui di cui al comma 1, lettere a) e
c), è autorizzato l'utilizzo delle risorse del fondo di rotazione
di cui all'articolo 31.
4. Per poter beneficiare delle agevolazioni di cui al comma
1, gli immobili oggetto degli interventi devono essere di proprietà
dell'operatore agrituristico ovvero del coniuge, di un parente
entro il terzo o di un affine entro il secondo grado; nel caso di
società, della società stessa o di almeno uno dei soci. Il
richiedente, nel caso in cui non sia proprietario, all'atto della
domanda dell'agevolazione deve dimostrare di essere nella
disponibilità dell'immobile e comprovare il consenso del
proprietario all'effettuazione delle opere e degli interventi per i
quali l'agevolazione è richiesta e alla costituzione del vincolo di
destinazione.
5. Qualora alla scadenza del periodo stabilito per
l'ultimazione dei lavori, l'intervento agevolato non sia stato
interamente realizzato, ma le opere realizzate siano comunque
idonee ad assicurare l'avvio dell'attività agrituristica, la spesa
ammessa è ridotta ad un importo pari a quello delle opere eseguite
alla data di scadenza del predetto periodo. In tal caso, le somme
non erogate sono oggetto di revoca.
6. I mutui erogati ai sensi della presente legge possono
essere estinti prima della scadenza, mediante il rimborso del
capitale residuo, fermi restando i vincoli di destinazione di cui
all'articolo 19.
7. Nel caso di cessione di azienda, i mutui concessi ai sensi
della presente legge possono essere ceduti al cessionario, previa
autorizzazione della struttura competente, sentita la Finanziaria
regionale Valle d'Aosta - Società per azioni (FINAOSTA
S.p.A.).
Articolo 18
(Domande per la concessione delle agevolazioni)
1. Le domande per la concessione delle agevolazioni di cui
all'articolo 17, con esclusione delle iniziative di cui
all'articolo 16, comma 1, lettera c), sono presentate alla
struttura competente prima dell'avvio dell'iniziativa.
2. La struttura competente, verificata ed accertata
l'ammissibilità della domanda, la completezza e la regolarità della
documentazione allegata, determina l'ammontare della spesa
ammissibile ad agevolazione, dandone comunicazione all'interessato
entro novanta giorni dalla presentazione della domanda.
3. Le agevolazioni sono concesse con deliberazione della
Giunta regionale, fatta salva, limitatamente ai mutui,
l'accettazione da parte di FINAOSTA S.p.A., sulla base delle
garanzie offerte.
4. La Giunta regionale prevede, se del caso, in relazione
alle risorse finanziarie disponibili e limitatamente alla
concessione dei contributi a fondo perduto, la formazione di
apposite graduatorie, sulla base dei criteri di priorità da essa
stessa stabiliti con propria deliberazione.
5. La Giunta regionale definisce, inoltre, con propria
deliberazione ogni altro aspetto concernente la disciplina del
procedimento preordinato alla concessione delle agevolazioni, ivi
compresa la documentazione da allegare alle domande e la
documentazione di spesa da produrre al fine dell'erogazione
dell'agevolazione.
Articolo 19
(Vincolo di destinazione)
1. All'atto della concessione delle agevolazioni di cui
all'articolo 17, il beneficiario si obbliga a non mutare la
destinazione dichiarata per un periodo di dieci anni, decorrente
dalla data di erogazione a saldo dell'agevolazione, nel caso delle
iniziative correlate alle spese concernenti beni mobili e di
quindici anni, decorrente dalla data di erogazione a saldo
dell'agevolazione, nel caso delle iniziative correlate alle spese
concernenti beni immobili.
2. Nel caso di mutuo unico concesso per iniziative correlate
alle spese concernenti beni mobili e immobili, il periodo di durata
del vincolo di destinazione è di quindici anni, decorrente dalla
data di erogazione a saldo dell'agevolazione.
3. Le agevolazioni percepite non devono essere restituite
qualora i beni finanziati siano sostituiti con altri della stessa
natura, previa autorizzazione del dirigente della struttura
competente.
4. Il vincolo sugli immobili, qualora la spesa ammessa sia
superiore a euro 50.000, è reso pubblico a cura e spese del
soggetto beneficiario mediante trascrizione presso l'ufficio dei
registri immobiliari competente per territorio.
Articolo 20
(Revoca delle agevolazioni)
1. Le agevolazioni sono revocate qualora il
beneficiario:
a) non rispetti i vincoli di cui all'articolo 19, commi 1 e
2;
b) sia cancellato, prima della scadenza dei termini di cui
all'articolo 19, commi 1 e 2, dall'elenco di cui all'articolo
4;
c) abbia cessato l'attività agrituristica, prima della
scadenza dei termini di cui all'articolo 19, commi 1 e 2, salvi i
casi di cessione di azienda;
d) non ultimi le iniziative correlate alle spese di cui
all'articolo 16 entro quarantotto mesi dalla data di prima
erogazione dell'agevolazione.
2. I contributi a fondo perduto sono altresì revocati al
verificarsi delle seguenti condizioni e con le seguenti
modalità:
a) quando il beneficiario alieni l'azienda entro cinque anni
dalla data di attestazione di ultimazione dei lavori, i contributi
sono interamente restituiti;
b) quando il beneficiario alieni l'azienda a decorrere dal
sesto anno dalla data di attestazione di ultimazione dei lavori e
sino alla scadenza dei termini di cui all'articolo 19, commi 1 e 2,
i contributi sono restituiti al netto dell'importo relativo al
periodo in cui il beneficiario ha svolto l'attività
agrituristica.
3. La revoca è altresì disposta qualora dai controlli
effettuati emerga la non veridicità delle dichiarazioni rese dai
beneficiari ai fini della concessione delle agevolazioni.
4. La revoca è disposta con deliberazione della Giunta
regionale e comporta l'obbligo di restituire, nei casi di cui ai
commi 1 e 3, entro sessanta giorni dalla comunicazione del relativo
provvedimento:
a) l'intero ammontare del contributo a fondo perduto,
maggiorato degli interessi calcolati con le modalità di cui al
comma 5;
b) il capitale residuo del mutuo, maggiorato della differenza
tra gli interessi calcolati con le modalità di cui al comma 5 e gli
interessi corrisposti.
5. Gli interessi sono riferiti al periodo intercorrente tra
l'erogazione dell'agevolazione e la data dell'avvenuta restituzione
e sono calcolati sulla base della media ponderata del tasso
ufficiale di riferimento, riferita al periodo in cui si è
beneficiato dell'agevolazione.
6. Nel provvedimento di revoca sono fissate le eventuali
condizioni di rateizzazione, per un periodo comunque non superiore
a dodici mesi.
7. La mancata restituzione dell'agevolazione entro i termini
di cui ai commi 4 e 6 comporta il divieto, per il soggetto
inadempiente, di beneficiare di ogni altra agevolazione economica a
carico del bilancio regionale, fatti salvi i contributi per
prestazioni o servizi sociali alla persona e quelli inerenti ai
generi in esenzione fiscale, per un periodo di cinque anni
decorrente dalla data di comunicazione del provvedimento di revoca.
Il predetto divieto viene meno all'atto dell'eventuale
regolarizzazione della posizione debitoria, comprensiva degli oneri
accessori e degli interessi moratori.
8. La Giunta regionale può autorizzare, con propria
deliberazione, prima della scadenza dei termini di cui all'articolo
19, commi 1 e 2, a richiesta del beneficiario, il mutamento della
destinazione d'uso, fatti salvi i vincoli di natura urbanistica, o
la cessione dell'azienda prima della scadenza dei termini di cui al
comma 2, lettere a) e b), nel caso in cui sopravvengano gravi e
comprovati motivi che impediscono la prosecuzione dell'attività
agrituristica. In tali casi, i contributi percepiti non devono
essere restituiti e i mutui erogati devono essere estinti
anticipatamente mediante il rimborso del capitale residuo.
Articolo 21
(Contributi ad associazioni agrituristiche)
1. Alle associazioni tra operatori agrituristici costituite
con atto pubblico, possono essere concessi, in regime de minimis,
contributi a fondo perduto fino al 50 per cento delle spese di
costituzione e delle spese per lo svolgimento di attività
istituzionali, promozionali e pubblicitarie; il contributo concesso
non può in ogni caso superare, nel triennio e per ciascuna
associazione richiedente, l'importo di euro 50.000.
2. La Giunta regionale individua, con propria deliberazione,
la tipologia delle spese ammissibili a contributo e definisce le
modalità, anche procedimentali, di concessione ed erogazione dei
contributi.
Articolo 22
(Non ripetibilità e divieto di cumulo)
1. Le agevolazioni di cui al presente capo non sono
cumulabili con altri interventi pubblici concessi per le medesime
iniziative e non sono ripetibili, anche decorsi i termini di cui
all'articolo 19, commi 1 e 2, quando abbiano ad oggetto le medesime
iniziative.
CAPO V
DISPOSIZIONI URBANISTICHE E DISCIPLINA DELLA CLASSIFICAZIONE
DELLE AZIENDE AGRITURISTICHE
Articolo 23
(Disposizioni urbanistiche)
1. I locali destinati all'esercizio di attività
agrituristiche sono assimilabili ad ogni effetto alle abitazioni
rurali.
2. La volumetria relativa agli interventi di cui all'articolo
16, comma 1, lettera b), prescinde dalla verifica della densità
fondiaria prescritta dagli strumenti urbanistici comunali per
l'edificazione delle residenze agricole, ferma restando
l'osservanza delle altre prescrizioni stabilite dal PRG.
3. La progettazione delle strutture da destinare
all'esercizio di attività agrituristiche ricomprese nelle zone
territoriali di tipo E deve essere effettuata in conformità agli
indirizzi di cui all'articolo 26, comma 7, delle norme di
attuazione del piano territoriale paesistico della Valle d'Aosta
(PTP), approvato con legge regionale 10 aprile 1998, n. 13, e nel
rispetto delle seguenti ulteriori prescrizioni:
a) gli interventi di recupero devono conservare, ripristinare
oppure migliorare, attraverso l'utilizzo di materiali tradizionali,
gli elementi tipologici, formali e strutturali del fabbricato
preesistente;
b) gli interventi di nuova costruzione e di ampliamento
devono essere realizzati con tipologie e materiali tradizionali,
coerenti con il contesto architettonico e rurale;
c) le autorimesse devono essere interrate o
seminterrate.
4. La Giunta regionale definisce, con propria deliberazione,
gli standard costruttivi e i parametri per il dimensionamento degli
interventi di cui all'articolo 16, comma 1, lettere b) e d), nonché
la dotazione massima di posti auto nelle autorimesse.
5. Le disposizioni del presente articolo integrano la
disciplina urbanistico-edilizia comunale ovvero prevalgono sulle
norme di attuazione del PRG difformi o incompatibili.
Articolo 24
(Accessibilità alle strutture)
1. Nel caso di interventi di recupero di fabbricati già
esistenti, al fine di garantire alle persone disabili l'accesso e
la fruizione delle strutture e dei servizi connessi alle attività
agrituristiche, qualora non ostino impedimenti tecnici e
l'investimento sia compatibile con l'attività svolta, devono
risultare accessibili almeno:
a) una camera doppia e un servizio igienico, nelle strutture
destinate all'esercizio delle attività di cui all'articolo 2, comma
1, lettera a);
b) un alloggio, nelle strutture destinate all'esercizio delle
attività di cui all'articolo 2, comma 1, lettera c);
c) i locali destinati alla somministrazione dei pasti e delle
merende e alla degustazione dei prodotti aziendali;
d) i locali destinati alle attività di cui all'articolo 2,
comma 1, lettere d) ed e);
e) i locali di uso comune;
f) i percorsi di accesso alle strutture di cui al presente
comma.
2. Nel caso di nuove costruzioni, le strutture destinate alle
attività agrituristiche devono rispettare i requisiti previsti
dalla normativa vigente in materia di accessibilità e di
superamento delle barriere architettoniche.
Articolo 25
(Cartelli indicatori e logo delle fattorie
didattiche)
1. La struttura competente predispone e cura l'installazione,
previo accordo con le amministrazioni competenti, dei cartelli
indicatori delle attività agrituristiche per garantirne la
segnalazione a fini turistici.
2. Le fattorie didattiche sono contrassegnate da apposito
logo, predisposto dalla struttura competente, le cui
caratteristiche grafiche sono approvate con deliberazione della
Giunta regionale.
3. L'utilizzo sulle insegne, sul materiale illustrativo e
pubblicitario e in ogni altro mezzo di comunicazione al pubblico
delle espressioni agriturismo e di ogni altra espressione correlata
è riservato con carattere di esclusività agli operatori
agrituristici titolari dell'autorizzazione comunale all'esercizio
dell'attività agrituristica di cui all'articolo 9 e alle
associazioni di operatori agrituristici, costituite con le modalità
di cui all'articolo 21, comma 1.
Articolo 26
(Classificazione delle aziende agrituristiche)
1. Le aziende agrituristiche sono classificate in base ai
requisiti oggettivi posseduti, riferiti alla dotazione strutturale
dell'azienda, ai requisiti di professionalità dell'operatore
agrituristico e ai servizi complementari offerti.
2. L'attribuzione della classificazione è obbligatoria per le
aziende agrituristiche che svolgono le attività di cui all'articolo
2, comma 1, lettere a) e c), ed è condizione per il rilascio
dell'autorizzazione comunale all'esercizio dell'attività
agrituristica di cui all'articolo 9, nella quale deve essere
altresì indicata la classificazione assegnata.
3. La classificazione è assegnata con provvedimento del
dirigente della struttura competente e ha durata
quinquennale.
4. Qualora durante il quinquennio di validità della
classificazione sopravvenga un mutamento dello stato di fatto e dei
requisiti posseduti, la struttura competente provvede, d'ufficio,
alla revisione della classificazione.
5. I provvedimenti di classificazione delle aziende
agrituristiche sono comunicati agli interessati e trasmessi ai
Comuni competenti.
6. La Giunta regionale, con propria deliberazione, individua
i criteri concernenti la valutazione dei requisiti e delle
caratteristiche aziendali sulla base dei quali è assegnata la
classificazione e disciplina ogni altro adempimento o aspetto
concernente il procedimento per l'assegnazione della
classificazione delle aziende, ivi compresa la documentazione da
allegare alla relativa domanda e i segni distintivi, predisposti
dalla struttura competente, da utilizzare per la rappresentazione
del livello di classificazione.
Articolo 27
(Istituzione del marchio di qualità per le aziende
agrituristiche)
1. Nell'ambito delle attività dirette a promuovere lo
sviluppo delle attività agrituristiche, è istituito il marchio di
qualità delle aziende agrituristiche, predisposto dalla struttura
competente, le cui caratteristiche grafiche sono approvate con
deliberazione della Giunta regionale.
2. Il marchio di qualità è assegnato, su richiesta delle
aziende in possesso dei requisiti prescritti, con provvedimento del
dirigente della struttura competente.
3. La Giunta regionale, con propria deliberazione, individua
i criteri per l'assegnazione del marchio di qualità, compresi i
parametri di valutazione delle caratteristiche delle aziende,
nonché ogni altro adempimento concernente l'assegnazione, il
mantenimento e la revoca del marchio.
4. La conservazione dei requisiti per il mantenimento del
marchio di qualità è certificata periodicamente da organismi
indipendenti accreditati, individuati tra i soggetti operanti nel
settore delle certificazioni di qualità, ed il relativo onere è
posto a carico del bilancio regionale.
CAPO VI
DISPOSIZIONI FINALI, FINANZIARIE E TRANSITORIE
Articolo 28
(Vigilanza)
1. La struttura competente può disporre in ogni momento
idonei controlli al fine di accertare il rispetto degli obblighi e
degli adempimenti previsti dalla presente legge.
2. Per le finalità di cui al comma 1, i funzionari
incaricati, muniti di apposito tesserino di riconoscimento, hanno
libero accesso agli edifici e agli spazi adibiti all'esercizio
delle attività agrituristiche e facoltà di visionare i registri e
le altre scritture afferenti alle medesime attività.
3. Ai fini dell'eventuale sospensione o revoca
dell'autorizzazione comunale all'esercizio dell'attività
agrituristica nei casi di cui all'articolo 13, l'esito dei
controlli effettuati ai sensi del comma 1 è comunicato al Comune
competente.
Articolo 29
(Sanzioni)
1. La violazione delle disposizioni di cui agli articoli 2, 3
e 4 comporta l'applicazione di una sanzione amministrativa
pecuniaria consistente nel pagamento di una somma di denaro da euro
200 a euro 2.100.
2. La violazione delle disposizioni di cui agli articoli 12 e
14 comporta l'applicazione di una sanzione amministrativa
pecuniaria consistente nel pagamento di una somma di denaro da euro
100 a euro 1.500.
3. La violazione delle disposizioni di cui all'articolo 25,
comma 3, comporta l'applicazione di una sanzione amministrativa
pecuniaria consistente nel pagamento di una somma di denaro da euro
200 a euro 2.100.
4. Per l'applicazione delle sanzioni amministrative di cui al
presente articolo, si osservano le disposizioni di cui alla legge
24 novembre 1981, n. 689 (Modifiche al sistema penale).
Articolo 30
(Abrogazioni)
1. Sono abrogati:
a) la legge regionale 24 luglio 1995, n. 27;
b) il regolamento regionale 14 aprile 1998, n. 1.
Articolo 31
(Fondo di rotazione)
1. La Giunta regionale è autorizzata a costituire un fondo di
rotazione per la concessione dei mutui di cui all'articolo 17,
comma 1, lettere a) e c).
2. Al rendiconto generale della Regione è allegato, per
ciascun esercizio finanziario, il rendiconto sulla situazione, al
31 dicembre di ogni anno, del fondo di cui al comma 1.
Articolo 32
(Gestione del fondo di rotazione)
1. Il fondo di cui all'articolo 31 è alimentato, per l'anno
2007 e per quelli successivi, dalle seguenti risorse:
a) stanziamento iniziale previsto dalla presente legge,
nonché appositi stanziamenti annuali del bilancio
regionale;
b) rimborso delle rate di preammortamento e di
ammortamento;
c) rimborso anticipato dei mutui a tasso agevolato;
d) interessi maturati sulle giacenze del fondo;
e) recupero delle somme restituite dai soggetti beneficiari
nei casi previsti all'articolo 20, commi 4, lettera b), e
8.
2. Con apposita convenzione sono disciplinate, tra la Regione
e FINAOSTA S.p.A., le modalità di costituzione e di gestione del
fondo di rotazione, anche con riferimento alle modalità di
determinazione delle compensazioni degli oneri sostenuti, che
restano a carico del fondo medesimo, e alle modalità di
rendicontazione dell'attività svolta.
Articolo 33
(Disposizioni finanziarie)
1. L'onere derivante dall'applicazione della presente legge è
determinato, per l'anno 2006 in euro 550.000, per l'anno 2007 in
euro 650.000 e, a partire dall'anno 2008, in euro 550.000
annui.
2. L'onere di cui al comma 1 trova copertura nello stato di
previsione della spesa del bilancio della Regione per l'anno
finanziario 2006 e di quello pluriennale 2006/2008:
a) nell'obiettivo programmatico 2.2.5.01. (Formazione
professionale), per le finalità di cui all'articolo 7;
b) nell'obiettivo programmatico 2.2.2.02 (Infrastrutture
nell'agricoltura), per le finalità di cui all'articolo 17;
c) nell'obiettivo programmatico 2.2.2.08 (Interventi a favore
della cooperazione), per le finalità di cui all'articolo
21;
d) nell'obiettivo programmatico 2.2.2.04 (Assistenza tecnica)
per le finalità di cui agli articoli 25, comma 1, 26, comma 6 e 27,
commi 1 e 4.
3. Al finanziamento dell'onere di cui al comma 1, si provvede
mediante la riduzione dello stanziamento iscritto al capitolo 69000
(Fondo globale per il finanziamento di spese correnti) a valere
sull'accantonamento previsto dall'allegato n. 1 (C Agricoltura e
Risorse Naturali - 1. Nuova disciplina dell'agriturismo) al
bilancio di previsione della Regione per l'anno 2006 e di quello
pluriennale 2006/2008 e, per l'anno 2007, anche mediante la
riduzione di euro 100.000 del capitolo 41605 (Contributi a favore
di operatori ed associazioni agrituristiche) del bilancio
pluriennale della Regione 2006/2008.
4. I proventi delle sanzioni amministrative di cui
all'articolo 29 sono introitati sul capitolo 7700 (Proventi pene
pecuniarie per contravvenzioni) della parte entrata del bilancio di
previsione della Regione.
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'Assessore regionale competente in materia di bilancio
e finanze, le occorrenti variazioni di bilancio.
Articolo 34
(Disposizioni transitorie)
1. Gli operatori agrituristici, titolari di autorizzazione
comunale all'esercizio di attività agrituristica che, alla data di
entrata in vigore della presente legge, risultino già iscritti
nell'elenco di cui all'articolo 3 della l.r. 27/1995 sono iscritti
d'ufficio nell'elenco di cui all'articolo 4, anche se le relative
aziende non sono in possesso dei parametri minimi aziendali
stabiliti ai sensi dell'articolo 4, comma 2, o dei requisiti
stabiliti ai sensi dell'articolo 8, comma 2, ai fini
dell'accertamento della complementarità, e permangono iscritti per
un periodo non superiore a tre anni dalla data di entrata in vigore
della presente legge.
2. Entro tre anni dalla data di entrata in vigore della
presente legge, gli operatori agrituristici di cui al comma 1
devono dimostrare l'adeguamento ai parametri minimi aziendali
stabiliti ai sensi dell'articolo 4, comma 2, nonché il possesso dei
requisiti stabiliti ai sensi dell'articolo 8, comma 2, ai fini
dell'accertamento della complementarità, pena la cancellazione
dall'elenco di cui all'articolo 4. Fino all'adeguamento, gli
operatori agrituristici non possono beneficiare delle agevolazioni
previste dalla presente legge.
3. Gli operatori agrituristici, in possesso di un'azienda
agrituristica nella quale permanga l'inesistenza del requisito di
cui all'articolo 3, comma 1, lettera c), possono beneficiare delle
agevolazioni previste dalla presente legge, limitatamente alle
iniziative di cui all'articolo 16, comma 1, lettera c).
4. Alle domande di agevolazione presentate antecedentemente
alla data di entrata in vigore della presente legge continuano ad
applicarsi le disposizioni di cui all'articolo 30.
5. Le disposizioni di cui all'articolo 30 restano altresì
applicabili ai rapporti sorti nel periodo della loro vigenza e per
l'esecuzione dei relativi impegni di spesa.
Articolo 35
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- La parola al relatore, Consigliere Fey.
Fey (UV)
- Il settore dell'agriturismo è una delle frecce
nell'arco dell'offerta turistica valdostana, un'opportunità
economica che è oggetto di disciplina legislativa dal 1983, epoca
antecedente alla stessa legge quadro nazionale e verso la quale
l'Amministrazione regionale ha destinato cospicui investimenti
siano essi interventi diretti come mutui e contributi, o indiretti
attraverso una triplice azione: di formazione professionale, di
assistenza tecnica e di promozione. I dati indicano oggi 56 aziende
agrituristiche in attività che rappresentano lo 0,8% del numero
totale di aziende agricole presenti sul territorio regionale.
Un'offerta agrituristica limitata numericamente, ma che riesce
comunque ad essere competitiva sul mercato grazie alle proprie
peculiarità e ad un'offerta diversificata. In effetti, fin
dall'origine, l'intenzione dell'Amministrazione regionale non è
stata tanto quella di favorire un aumento del numero delle aziende
agrituristiche quanto la nascita di aziende qualificate e capaci di
realizzare obiettivi quali proporre i prodotti della propria terra,
all'insegna della genuinità, integrare il reddito agricolo oltre al
recupero del territorio e del patrimonio rurale esistente. Un
settore che nella nostra Regione ha fondato il posizionamento
competitivo nel panorama nazionale, in estrema sintesi, proprio
sulle caratteristiche di autenticità e di serietà di un'offerta
agrituristica strettamente connessa e complementare all'attività
agricola.
Il presente disegno di legge, che abroga la legge regionale n.
27 del 1995 e il regolamento regionale n. 1 del 1998, vuole dare
nuovo slancio a un'attività: l'agriturismo valdostano, per
rispondere alle evoluzioni del settore che hanno visto l'affermarsi
di un nuovo ruolo dell'agricoltura e un diverso riconoscimento
delle sue funzioni non più limitate solo ai prodotti agricoli, ma
sempre più centrate sulla conservazione del territorio e
dell'ambiente, sulla tutela e la promozione delle zone rurali e del
patrimonio di diversità culturale ad esse connesso fino ad
arrivare, col nascere delle fattorie didattiche, a una funzione
educativa che le pone quale elemento trainante di una rete di
sinergie necessarie a garantire tali condizioni.
Da tali considerazioni emerge, da un lato, la necessità di
mantenere gli attuali requisiti per lo svolgimento dell'attività
agrituristica e, dall'altro, la necessità di favorire gli
agricoltori part-time consentendo loro di svolgere l'attività di
locazione di alloggi, con la possibilità di somministrare ai propri
ospiti la prima colazione e la merenda. Anche in quest'ultimo caso
l'attività agrituristica risulta connessa con l'azienda agricola,
poiché per agricoltore part-time si intende il soggetto che
possiede un'azienda agricola di almeno 100 giornate lavorative
annue. Tenuto conto dell'importanza dell'agricoltore part-time
nella nostra realtà regionale, pertanto il disegno di legge intende
perseguire i seguenti obiettivi: incentivare gli agricoltori
part-time nell'attività di mantenimento del territorio; recuperare
il patrimonio architettonico rurale, favorendo lo sviluppo locale;
offrire l'opportunità agli agricoltori part-time di lavorare in
agricoltura a tempo pieno, grazie anche all'integrazione di
un'attività. Il disegno di legge in esame arricchisce, inoltre, la
tipologia dei servizi agrituristici prevedendo: la possibilità di
realizzare, nell'ambito dell'attività di locazione di camere con
prima colazione, anche delle camere con angolo cottura, dando così
la possibilità agli ospiti di poter cucinare in azienda; le
fattorie didattiche, una realtà in crescita nel resto d'Italia, la
cui disciplina specifica sarà definita con deliberazione della
Giunta regionale; la degustazione dei prodotti aziendali.
Riguardo alla capacità ricettiva, è stato mantenuto il limite
dei 16 posti letto per l'attività agrituristica di locazione di
camere qualora, congiuntamente a detta attività, sia svolta
l'attività di ristorazione; nel caso di sola locazione di camere
con mezza pensione o pensione completa, i posti letto possono
raggiungere il numero massimo di 24. Per quanto riguarda invece
l'attività di ristorazione svolta mediante la somministrazione di
pasti e merende, il limite massimo di coperti è stato quantificato
in 60 coperti giornalieri, compresi quelli per gli ospiti delle
camere e degli alloggi. Tale limite può essere elevato fino a 80
coperti giornalieri, di cui 60 all'interno e gli altri in spazi
aperti adeguatamente attrezzati, qualora l'attività sia svolta per
un periodo massimo, anche frazionabile, di 120 giorni all'anno.
Questa possibilità dovrebbe consentire alle attività che hanno un
periodo di apertura limitato, come ad esempio quelle svolte negli
alpeggi, di sfruttare al meglio i giorni di apertura. Un altro
aspetto che vale la pena evidenziare concerne la manodopera che si
può utilizzare nell'attività agrituristica, la quale è stata
allargata al personale impiegato nell'azienda agricola.
Relativamente alla possibilità di realizzare nuove costruzioni,
essa è stata limitata alle sole aziende agricole che abbiano
tipologie e dimensionamento particolari, i cui parametri saranno
approvati con deliberazione della Giunta regionale. È stata
demandata alla Giunta regionale anche la definizione delle
superfici massime da destinare all'esercizio di attività
agrituristiche in fabbricati di nuova costruzione: oltre
all'aumento di superficie in relazione all'aumentata capacità
ricettiva, è previsto l'ampliamento per la realizzazione di sala
lettura/TV per gli ospiti e di locali per attività di supporto a
quella ricettiva. Nei recuperi di fabbricati esistenti non è stato
invece applicato alcun limite di superficie in quanto trattasi
appunto di fabbricati esistenti, per i quali il limite è comunque
assegnato dal numero massimo di coperti e di posti letto.
Nell'ambito delle disposizioni urbanistiche è stata ribadita e
chiarita la volontà del legislatore di concedere la gratuità della
concessione edilizia agli immobili destinati alle attività
agrituristiche. Altre importanti disposizioni sono quelle
riguardanti i benefici a favore degli operatori agrituristici; il
disegno di legge in oggetto prevede lo stesso tipo di aiuto per
tutti gli aventi diritto, a prescindere dal tipo di attività
svolta.
Infine, vorrei sottolineare come, nel rispetto dei principi
prima esposti, si è sentita l'esigenza di predisporre una serie di
iniziative di grande interesse per la valorizzazione del settore:
la prima riguarda il sistema di classificazione delle aziende
agrituristiche, articolato sulla base di requisiti oggettivi
riferiti alla dotazione strutturale dell'azienda, di requisiti
legati alla professionalità dell'operatore, nonché di servizi
collaterali offerti. La seconda iniziativa, inserita anch'essa nel
disegno di legge oggi in discussione, consiste nell'istituzione di
un marchio volontario di qualità per le aziende agrituristiche;
l'obiettivo del sistema regionale di qualità, rigorosamente su base
volontaria, è quello di offrire un'opportunità di distinzione alle
aziende agrituristiche che manifestano la volontà di aderire ad un
progetto di qualità controllata e garantita dagli organismi
regionali. Per il consumatore il sistema assumerà la valenza di un
circuito di qualità "raccomandato" dalla Regione.
In conclusione, comunico che in data 27 settembre è stato
accolto dalla III Commissione un emendamento al Capo VI del testo,
prima dell'articolo 28, riguardante il trattamento dei dati nel
rispetto del decreto legislativo 30 giugno 2003, n. 196 meglio
conosciuto come Codice in materia di protezione dei dati
personali.
Sono stati depositati degli emendamenti a firma dell'Assessore
all'agricoltura al capo VI, articolo 19 e al capo V, articolo 23.
Grazie per la vostra attenzione.
Président
- Je rappelle qu'il y a 2 amendements qui ont
été déposés de la part de l'Assesseur Isabellon. Je déclare ouverte
la discussion générale.
La parole au Conseiller Venturella.
Venturella (Arc-VA)
- La mia dichiarazione è una
dichiarazione in discussione generale, ma anticipo già la nostra
dichiarazione di voto. Abbiamo osservato gli emendamenti, abbiamo
lungamente lavorato in Commissione, sono state poste anche delle
interrogazioni a maggio di quest'anno, ad esempio, sull'argomento
delle fattorie didattiche. Crediamo che questo disegno di legge
vada a migliorare la vecchia legge n. 27/1995 che era datata; sono
state accolte alcune richieste provenienti soprattutto da parte dei
piccoli agricoltori e dei piccoli esercenti l'attività
dell'agriturismo.
Nel dichiarare il nostro voto favorevole al disegno di legge -
che è una conferma a ciò che è "successo" in III Commissione -,
faccio una piccola osservazione a latere: sono queste le attività
che sono sostenibili, compatibili con l'ambiente, che sono a
piccola scala, che si rivolgono non più a un pubblico di nicchia,
forse questo succedeva nel 1995. Ora i clienti del settore
dell'agriturismo sono aumentati, vi è una richiesta di un turismo
di qualità, che non ha bisogno di tante infrastrutturazioni, ma
invece della valorizzazione del prodotto tipico, del prodotto
locale, del territorio. La valorizzazione del territorio è
impostata su leggi regionali e non vi possono essere delle
contraddizioni in termini, e faccio un piccolo esempio: poco tempo
fa, circa 3 settimane è uscito un comunicato stampa che dichiarava
che la Regione Valle d'Aosta aveva allacciato rapporti di tipo
commerciale-turistico a Bruxelles, cercando di "accalappiare" -
passatemi il termine - turisti belgi specializzati in settori come
l'eliski e cose del genere. È chiaro che, di fronte a una richiesta
di turisti le cui attività hanno un impatto molto forte
sull'ambiente alpino, dichiarare da un lato che si è per il turismo
sostenibile attraverso anche l'approvazione di queste leggi, ma
dall'altra parte andare a cercare nicchie di mercato di turisti che
hanno un tipo di turismo sempre più aggressivo è una palese
contraddizione. Come gruppo siamo a favore di tale tipo di turismo
sostenibile con l'ambiente e metteremo in luce in futuro le
contraddizioni di questa maggioranza regionale.
Président
- La parole au Conseiller Tibaldi.
Tibaldi (CdL)
- L'agriturismo rappresenta un segmento
importante dell'offerta turistica, naturalmente anche per la nostra
piccola Regione, che da alcuni anni ha visto nascere, crescere e
svilupparsi diverse aziende rientranti in questa tipologia. La
legge del 1995 è superata ed era quanto mai necessario intervenire
con una nuova impostazione normativa, che oggi ci è stata
presentata. Ci sarebbe piaciuto ascoltare anche dal relatore alcuni
riferimenti statistici su come si è sviluppata nella nostra Regione
questa attività, che è cresciuta ed è andata a colpire un pubblico
sempre più vasto, sempre più esigenze, che pretende dei servizi che
siano sempre più professionali e di qualità. Nel 1995 l'originaria
impostazione normativa permise sì la nascita di diverse aziende,
grazie anche a delle contribuzioni regionali di tutto rispetto,
qualche operatore intraprese questa avventura con senso di
responsabilità e professionalità, qualcun altro colse subito
qualche opportunità speculativa, ricordo che noi anche negli anni
scorsi abbiamo proposto iniziative ispettive per evitare tale
fenomeno. Oggi con questa legge si tende a portare dei correttivi e
dei miglioramenti che erano quanto mai necessari.
L'esame in III Commissione ha comportato un approfondimento su
alcuni emendamenti che sono stati proposti dal CPEL, alcuni dei
quali non sono accettabili perché vedono un'impronta un po'
dirigista da parte del Comune o, meglio, vorrebbero imporre
un'impronta dirigista da parte del Comune, che potrebbe addirittura
diventare gestore - o compartecipe di una gestione - di attività
agrituristiche e in quel caso potrebbe avere la pretesa di
beneficiare delle agevolazioni regionali. Ci sembra una follia, che
la Commissione giustamente ha evitato di prendere in
considerazione. Ci sono altri emendamenti, come l'autorizzazione
per le sagre, dove si richiede che essa venga rilasciata dal
Sindaco, piuttosto che dal dirigente regionale, non sappiamo quali
valutazioni precise siano state effettuate, magari l'Assessore sarà
in grado di darci dei ragguagli in merito.
Crediamo che questa legge sia impostata secondo criteri di
consapevolezza e responsabilità, chiediamo all'Assessore di darci
una fotografia di cosa è cambiato a distanza di 10 anni nel
panorama locale, come si posiziona oggi l'offerta delle aziende
agrituristiche in rapporto a un mercato che è sempre più esigente e
quali possono essere le prospettive di ulteriore valorizzazione di
tale segmento grazie all'entrata in vigore di questa nuova
disciplina dell'agriturismo che è oggi all'esame del Consiglio.
Président
- Est-ce qu'il y a d'autres Conseillers qui
veulent intervenir? Je ferme la discussion générale.
La parole à l'Assesseur à l'agriculture et aux ressources
naturelles, Isabellon.
Isabellon (UV)
- Il disegno di legge n. 125 presentato in
Commissione e da questa approvato all'unanimità arriva in aula oggi
e possiamo con piacere constatare che c'è una condivisione un po'
generale su tale necessità di intervenire su una legge che aveva i
suoi 10 anni di applicazione, comunque necessitava di interventi di
modifica e di adeguamento. Ringrazio anzitutto il relatore, che ha
già illustrato le finalità della legge e a grandi linee anche le
modifiche proposte. Ringrazio anche gli uffici che hanno
predisposto un testo legislativo valido, visto che c'è stato un
riconoscimento generale positivo. La Commissione ha lavorato su
questo testo introducendo delle modifiche e anche accettando le
modifiche che sono state presentate, quindi un emendamento anche
della Commissione, che è stato predisposto; bisogna rilevare che le
osservazioni del CPEL sono pervenute - a chiarimento a quanto
affermato dal collega Tibaldi - dopo la riunione della Commissione,
comunque sono state esaminate dai nostri uffici, poi in dettaglio
vi dirò quali sono state le considerazioni che coincidono poi con
quelle che sono state esposte dal collega Tibaldi. Andremo in
dettaglio su di esse, da queste emergono anche le 2 proposte di
emendamento che sono state presentate.
Volevo innanzitutto far rilevare ancora in maniera sintetica le
differenze principali fra la legge n. 27/1995 e il disegno di legge
della nuova disciplina dell'agriturismo. L'articolo 1, che riguarda
le finalità, va a ribadire e ancora a sostenere... il favorire la
multifunzionalità in agricoltura e la differenziazione dei redditi
agricoli: questo è un concetto molto importante soprattutto per una
realtà variegata dal punto di vista territoriale e delle possibili
offerte che può dare il nostro territorio e anche per la dimensione
delle nostre aziende agricole, che hanno in questa strada uno
sbocco di sviluppo e anche di mantenimento della loro presenza
anche in territori dal punto di vista dell'immaginario più
marginali. All'articolo 4, requisiti soggettivi, qui ancora c'è
stata una modulazione di recepimento dell'evoluzione del settore,
infatti nella legge n. 27/1995 si parlava di imprenditori agricoli
con un'azienda agricola situata sul territorio della Regione Valle
d'Aosta; in questo caso l'essere imprenditori agricoli prevede in
più un requisito importante, cioè chi vuole accedere all'iniziativa
agrituristica deve essere titolare di un'azienda agricola in
attività da almeno 3 anni situata sul territorio regionale, e dico
subito il perché. Nel settore ogni tanto si assiste a delle
richieste, soprattutto dei nostri uffici, di chi magari telefona in
Assessorato e dice: "ho sottomano un rustico, vorrei fare un
agriturismo, vorrei comprare un rustico in un villaggio magari un
po' abbandonato, vorrei fare un agriturismo"; allora gli si dice:
"guardi che l'agriturismo è un'attività complementare all'attività
agricola". Risponde: "Ah, ci vuole anche l'azienda agricola?", come
dire una scocciatura in più. In realtà, esso chiarisce l'azienda
agricola deve essere operante da almeno 3 anni ed è poi
successivamente che si può pensare all'agriturismo, questo anche a
chiarimento di quello che è realmente l'agriturismo. Un altro
punto: oltre ad essere imprenditori agricoli, è quello di
"essere componenti del nucleo familiare coadiuvanti in modo
continuativo nell'azienda stessa"
, questa era la vecchia
dicitura sulla legge n. 27/1995, oppure uno dei seguenti
coadiuvanti familiari dell'imprenditore iscritto all'INPS: coniuge,
parente entro il terzo grado, affine entro il secondo grado; in
pratica si va a chiarire meglio quali sono i soggetti interessati.
Un'altra possibilità è essere soci di una società agricola in
qualsiasi forma costituita fra imprenditori agricoli, e questo va a
recepire tale opportunità.
All'articolo 2, le attività, anche queste sono state riviste
alla luce dell'applicazione fino adesso della normativa esistente,
soprattutto in funzione dell'evoluzione che ha avuto il settore
delle aziende agricole e anche tenuto conto delle esigenze dei
possibili utenti che si indirizzano verso questo tipo di offerta
turistico-rurale particolare. In precedenza c'era:
"locazione di
alloggi",
adesso diventa:
"locazione di alloggi con
possibilità di somministrare agli ospiti la prima colazione o la
merenda"
. Qui di mezzo ci sta, con tutte le regole legate ai
prodotti agricoli, anche la valorizzazione contemporanea dei
prodotti aziendali, perché molto spesso chi si rivolge a un'azienda
agrituristica ha anche il piacere e la curiosità di conoscere i
prodotti del territorio.
"Camere con prima colazione, mezza
pensione o pensione completa"
, era la vecchia formulazione;
attualmente diventa: "camere con prima colazione e anche provviste
di angolo cottura e di una cucina in uso comune a tutti gli ospiti,
con possibilità di somministrare agli ospiti la prima colazione e
la merenda", sempre con tutte le regole legate ai vincoli sui
prodotti aziendali, oppure "camere con mezza pensione e con
pensione completa con possibilità ancora di somministrare agli
ospiti la merenda".
Altra casistica: la somministrazione di pasti ristoro. In questo
caso abbiamo la somministrazione di pasti ristoro più degustazione
dei prodotti aziendali, che è un aspetto molto importante e il
nuovo tema che è stato introdotto, perché anche qui si danno delle
opportunità, che è quello delle fattorie didattiche, citate dal
collega Venturella e oggetto di dibattito in quest'aula tempo
fa.
Per quanto riguarda le strutture, anche qui le modifiche
sostanziali sono per quel che riguarda le nuove costruzioni, ivi
compresi gli ampliamenti, prima avevamo all'articolo 2 della
vecchia legge solo per le attività di locazione di camere
somministrazioni di pasti; in questo caso l'articolato è più
completo, in quanto all'articolo 16 si dice: "solo per le attività
di locazione di camere somministrazione di pasti" e anche qui si
introducono le strutture necessarie per quanto riguarda l'attività
di fattorie didattiche, con il vincolo che riguarda solo per gli
imprenditori agricoli e conduttori di un'azienda agricola, la cui
tipologia e il cui dimensionamento saranno stabiliti con successiva
deliberazione della Giunta regionale, altro aspetto di carattere
urbanistico poi è che devono essere collocate nelle zone
territoriali di tipo "E" del PRGC; questo per le nuove
costruzioni.
Per gli interventi di recupero all'articolo 2 della legge n.
27/1995 si parlava di fabbricati rurali o
"già rurali"
, che
è una dicitura che creava molto spesso confusione, perché siamo di
mezzo con gli accatastamenti degli edifici ex rurali, c'è tutta una
situazione da chiarire. In questo caso si parla di fabbricati o
loro porzioni costituenti l'azienda agricola, ma non più funzionali
alla conduzione della medesima: questo è un chiarimento molto
importante che si è reso necessario sulla base dell'applicazione
della normativa attuale. Passando poi alle superfici massime
consentite, si intende sempre superficie calpestabile, all'articolo
18 della vecchia legge c'erano tutta una serie di metrature legate
a tutte le varie tipologie di attività; all'articolo 23 andiamo a
semplificare le cose per cui diciamo che per il recupero di
fabbricati esistenti non c'è un limite di superficie, stante quello
della capacità ricettiva e stante quello legato ai regolamenti
edilizi per quanto riguarda il rapporto fra abitanti insediabili e
superfici minime per quanto riguarda il rapporto previsto. Per le
nuove costruzioni l'indicazione delle superfici massime consentite
sarà deliberata successivamente con atto di Giunta regionale.
Andiamo poi ai finanziamenti, è importante ricordare che siamo
sempre in regime di "de minimis", che attualmente sono in fase di
rielaborazione da parte della Comunità europea, ci sarà poi a breve
un regolamento che lo andrà a definire; in ogni caso questo settore
era normato dall'articolo 15 della legge n. 27/1995, in questo caso
l'articolo 17 del nuovo disegno di legge prevede che per qualsiasi
intervento e per tutti i richiedenti iscritti nell'ordine degli
operatori agrituristici possiamo avere un contributo a fondo
perduto pari al 30% della spesa ammessa più il mutuo fino a un
massimo del 70% della spesa ammessa, o in alternativa un contributo
a fondo perduto pari al 50% della spesa ammessa, e siamo allo
stesso livello di intervento che si aveva in precedenza ma
riformulato, oppure mutuo fino a un massimo del 100% della spesa
ammessa, con durata quindicennale per gli interventi strutturali e
decennale per l'acquisto di arredi e di attrezzature, oltre a un
periodo di preammortamento di 48 mesi.
Andando verso la conclusione, le novità assolute sono - e queste
sono quelle che non erano contenute nella vecchia normativa -: la
partecipazione a un corso di aggiornamento per coloro che hanno
ottenuto l'idoneità di operatore agrituristico da più di 10 anni e
che richiedono l'iscrizione nell'elenco degli operatori
agrituristici, quindi questo è importante perché vogliamo che i
nostri interlocutori che abbiamo sul territorio e che gestiscono le
attività agrituristiche siano comunque aggiornati su tutte le
evoluzioni del settore agricolo e anche turistico normativo... è
importante perché queste persone hanno un contatto diretto anche
con chi viene in Valle d'Aosta per conoscere il nostro territorio e
quindi possibilmente devono trovare degli operatori preparati,
perché tali corsi sono pluridisciplinari; la partecipazione a un
corso di aggiornamento per i familiari coadiuvanti nell'attività
agrituristica, che intendano subentrare nella gestione
dell'attività agrituristica; la classificazione delle strutture
ricettive agrituristiche: questo è un aspetto molto importante
perché i nostri uffici in questo modo vanno a riconoscere la
situazione in essere e dall'altra parte, facendo una
classificazione, vanno ad incentivare ad un miglioramento delle
situazioni esistenti o quelle che vengono proposte; l'istituzione
del marchio di qualità per l'azienda agrituristica, e anche questo
va nella direzione di far sì che si migliori il pacchetto
agriturismo della Valle d'Aosta. Abbiamo poi delle norme
transitorie che dicono che gli operatori agrituristici già in
attività ai sensi delle leggi abrogate hanno 3 anni di tempo dalla
data di entrata in vigore della nuova legge per adeguare i propri
minimi aziendali e quelli che saranno fissati con deliberazione di
Giunta per poter mantenere l'inserimento nell'elenco degli
operatori agrituristici. Queste sono le differenze sostanziali.
Venendo poi alle proposte del CPEL, qui c'erano alcune
richieste, mi riferisco a quanto citato dal collega Tibaldi, le
vado ad elencare: la prima riguardava una richiesta legata
all'articolo 3, "ubicazione delle strutture agrituristiche e limiti
di ricettività", in cui si richiedeva nel caso di azienda
agrituristica annessa all'alpeggio un ulteriore incremento del 30%
di coperti giornalieri rispetto agli 80 previsti dal disegno di
legge, in relazione al limitato periodo di attività di tali aziende
agrituristiche e che coincide con il periodo di monticazione. In
questo caso si è già oltre quello che era il massimale dei 60
coperti previsti per le aziende che lavorano tutto l'anno, in
questo caso gli 80 tengono conto del fatto che il periodo dei 120
giorni di alpeggio può avere un "occhio di riguardo". Si esprime
però parere negativo a tale richiesta, si vuole rammentare a tale
proposito una delle finalità dell'agriturismo, ovvero favorire la
multifunzionalità in agricoltura e la differenziazione dei redditi
agricoli, vale a dire che l'attività agricola deve sempre rimanere
prevalente. Lo sforzo fatto di portare da 30 coperti a pasto,
previsti dalla normativa in vigore ad 80 nel caso degli alpeggi, va
a giustificare un'attività limitata nel tempo quale è quella svolta
in alpeggio. Ricordo inoltre che l'attività agrituristica si
differenzia da quella di ristorazione tradizionale, perché dobbiamo
sempre mantenere un equilibrio fra le diverse attività economiche
sul nostro territorio e questo equilibrio finora è stato mantenuto,
in quanto abbiamo una normativa che è riconosciuta da tutti come
una normativa seria. A volte sugli organi di stampa leggiamo
notizie legate ad altre località del territorio italiano in cui
pare che ci sia una proliferazione di agriturismi che non sempre
sono legati alla dimensione effettiva delle aziende, da noi non
succede, ma questo è un vanto per quel che riguarda il modo di
gestire il settore, in quanto non dobbiamo mettere gli agriturismi
in concorrenza con le normali attività dei ristoratori. Il fatto
poi di mantenere un numero adeguato è anche legato al mantenimento
di quello spirito di convivialità e di rapporto che si crea fra
l'ospite e l'operatore agrituristico nel momento in cui
quest'ultimo accompagna il piatto con una breve presentazione di
quanto viene servito, ma anche nello spirito di valorizzazione del
proprio prodotto aziendale, diventa già arduo assicurare un tale
servizio a tavola con 80 persone, pensare di aumentare ancora
questo "plafond" significa perdere la filosofia che è insita in
questa attività... quindi negativo... la proposta è stata
questa.
Secondo punto: ora la richiesta che l'autorizzazione alla
somministrazione di pasti e merende in numero superiore a quello
stabilito, possibile in occasione di saghe, feste tradizionali da
parte del dirigente della struttura competente sia affidata invece
al Sindaco in considerazione della necessità di semplificare e
velocizzare la procedura autorizzativa... anche qui si esprime un
parere negativo a tale richiesta, in quanto è una competenza
dell'Assessorato regionale verificare i prodotti aziendali per
poter autorizzare un aumento di coperti. Si rammenta che già in
fase di rilascio dell'autorizzazione comunale all'esercizio di
attività agrituristica è l'Assessorato che verifica tutti i
requisiti e rilascia al Comune il certificato di complementarietà,
nel quale sono indicati i limiti di svolgimento dell'attività.
Inoltre, facendo capo a un unico organismo, si evita di rischiare
parametri diversi, che potrebbero essere assunti per il rilascio
dell'autorizzazione in questione, senza addentrarci in ulteriori
analisi.
Punto n. 3: in riferimento all'articolo 17, quello sulle
agevolazioni, per quanto riguarda - questa era la richiesta - la
proprietà degli immobili oggetto degli interventi e finanziati
dalla norma, si chiede di aggiungere fra i soggetti per i quali è
prevista la proprietà dell'operatore agrituristico,
"ovvero del
coniuge, di un parente entro il terzo o di un affine entro il
secondo grado"
, un ente locale della Valle d'Aosta. Qui si
esprime un parere negativo a tale richiesta, in quanto le
condizioni per poter svolgere un'attività agrituristica sono, oltre
ad avere la proprietà di un fabbricato rurale da recuperare -
condizione necessaria, ma non sufficiente - l'avere un'azienda
agricola produttiva, tutto gravita attorno a questo elemento
indispensabile. Il Comune come può assicurare la gestione della
presunta attività agrituristica a favore di un agricoltore che
risponde ai requisiti enunciati nel disegno di legge? Questa era la
domanda, quindi è stato valutato non opportuno accogliere tale
richiesta.
Veniamo agli ultimi 2 punti: in riferimento all'articolo 19 sul
vincolo di destinazione, si richiede di innalzare il limite
temporale previsto per il mutamento della destinazione al fine di
disincentivare atteggiamenti speculativi volti al cambio di
destinazioni d'uso. Una riflessione qui è stata fatta e si è
ritenuto di proporre uno dei 2 emendamenti in cui a fronte di
un'ipotesi iniziale di 15 anni... quindi tale richiesta può essere
presa in considerazione e si può pertanto valutare l'innalzamento
del vincolo di destinazione dai 15 previsti a 20 anni, sebbene il
vincolo previsto per i fabbricati rurali sia di 15 anni in
generale, comunque questo può essere un emendamento accoglibile,
quindi abbiamo presentato una proposta di emendamento.
Punto n. 5: riferimento all'articolo 23 che riguardava le
disposizioni urbanistiche, qui si richiede da parte del CPEL di
aggiungere al comma 3, lettera b), dopo gli interventi di nuova
costruzione e di ampliamento devono essere realizzati con tipologia
e materiali tradizionali coerenti con un contesto architettonico e
rurale anche nel rispetto delle norme di attuazione del PRGC. Tale
richiesta può essere presa in considerazione ed è oggetto del
secondo emendamento. È chiaro che questo in ogni caso sarebbe stato
un argomento compreso, altrimenti non si può rilasciare la
concessione edilizia, comunque ad ulteriore chiarimento è stato
ritenuto necessario inserirlo. In questo modo ho già illustrato i 2
emendamenti.
Vi erano poi negli interventi dei Consiglieri che hanno preso la
parola... per quel che riguarda il Consigliere Venturella...
abbiamo già detto delle fattorie didattiche... quello che è
importante dire è che per quel che riguarda le fattorie
didattiche... quando si era discusso di questo già avevamo detto
che le fattorie didattiche vanno bene se sono inserite in un
contesto giusto, perché non è che il primo che si alza al mattino e
pensa di fare una fattoria didattica lo possa fare, perché ci
devono essere tutta una serie di pre-requisiti che riteniamo
esistano nell'ambito di chi può svolgere un'attività agrituristica,
in quanto c'è una preparazione, ci sono dei corsi, c'è tutto un
percorso da fare per cui ci dà una garanzia che queste fattorie
didattiche abbiano il successo che meritano e non ci sia la
possibilità di assistere a qualche richiesta estemporanea.
Per quel che riguarda l'intervento del collega Tibaldi, ho già
detto per gli aspetti riguardanti le osservazioni del CPEL, la
serietà e l'autenticità, fra l'altro erano richiesti anche dei
dati, attualmente abbiamo 56 aziende agrituristiche in attività,
che sono un numero ridotto rispetto a quella che potrebbe essere
una potenzialità, ma non è da vedere solo in senso negativo, in
quanto proprio perché abbiamo una legge attenta - e avevamo già una
legge attenta ad evitare il nascere di situazioni che poi potevano
andare a danneggiare l'immagine generale del settore -, pur
necessitando questa di manutenzione, rappresentano lo 0,85 del
numero totale di aziende agricole presenti sul territorio
regionale. Teniamo conto del fatto che molte di queste aziende non
avrebbero comunque i requisiti per fare un'attività agrituristica
come si deve. Con tale legge si tende ad incentivare di più la
possibilità per le aziende esistenti di fare un'attività
agrituristica, in quanto si amplia la parte riguardante la
valorizzazione dei prodotti aziendali: questo è importante perché
fa conoscere i nostri prodotti, facciamo tutta una serie di
iniziative per far conoscere i nostri prodotti e, guarda caso, sono
anche le iniziative che riscuotono il maggior successo da parte dei
turisti che vengono in Valle. Tutto questo è un "atout" da giocare
anche per le nostre aziende che vogliono fare agriturismo. La
possibilità di avere anche in azienda la somministrazione di
merende, che è un'attività tradizionale in certe zone della Valle,
basti pensare ad Arnad dove storicamente c'era una grossa
tradizione di merende fatte dai ristoratori che legavano fortemente
con i prodotti agricoli del territorio, è un "atout" da giocare. La
serietà e l'autenticità devono permanere ed essere garantite e
questo sicuramente con tale legge che andremo ad approvare sarà
mantenuto. Non avrei altro da aggiungere, altri aspetti più
puntuali non credo siano da citare in questo momento.
Presidente
- Passiamo all'esame dell'articolato. Ricordo
che la III Commissione ha espresso avviso favorevole all'unanimità
con la presentazione di un emendamento, che la II Commissione
ugualmente ha espresso avviso favorevole all'unanimità sul nuovo
testo emendato e che l CPEL ha espresso parere favorevole
sull'oggetto di discussione.
Pongo in votazione l'articolo 1:
Consiglieri presenti, votanti e favorevoli: 33
Il Consiglio approva all'unanimità.
Presidente
- Pongo in votazione l'articolo 2:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 3:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 4:
Consiglieri presenti, votanti e favorevoli: 34
Il Consiglio approva all'unanimità
Presidente
- Pongo in votazione l'articolo 5:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 6:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 7:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 8:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 9:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 10:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 11:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 12:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 13:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 14:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 15:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 16:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 17:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 18:
Consiglieri presenti, votanti e favorevoli: 34
Il Consiglio approva all'unanimità.
Presidente
- All'articolo 19 vi è l'emendamento n. 1
dell'Assessore Isabellon, di cui do lettura:
Emendamento
Al CAPO IV - DISPOSIZIONI IN MATERIA DI AGEVOLAZIONI A
SOSTEGNO DELLE ATTIVITÀ AGRITURISTICHE
Articolo 19
(Vincolo di destinazione)
comma 1 - 6° rigo: sostituire la parola "quindici" con
"venti".
Pongo in votazione l'articolo 19 nel testo così emendato:
Articolo 19
(Vincolo di destinazione)
1. All'atto della concessione delle agevolazioni di cui
all'articolo 17, il beneficiario si obbliga a non mutare la
destinazione dichiarata per un periodo di dieci anni, decorrente
dalla data di erogazione a saldo dell'agevolazione, nel caso delle
iniziative correlate alle spese concernenti beni mobili e di venti
anni, decorrente dalla data di erogazione a saldo
dell'agevolazione, nel caso delle iniziative correlate alle spese
concernenti beni immobili.
2. Nel caso di mutuo unico concesso per iniziative correlate
alle spese concernenti beni mobili e immobili, il periodo di durata
del vincolo di destinazione è di quindici anni, decorrente dalla
data di erogazione a saldo dell'agevolazione.
3. Le agevolazioni percepite non devono essere restituite
qualora i beni finanziati siano sostituiti con altri della stessa
natura, previa autorizzazione del dirigente della struttura
competente.
4. Il vincolo sugli immobili, qualora la spesa ammessa sia
superiore a euro 50.000, è reso pubblico a cura e spese del
soggetto beneficiario mediante trascrizione presso l'ufficio dei
registri immobiliari competente per territorio.
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 20:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 21:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 22:
Consiglieri presenti, votanti e favorevoli: 34
Il Consiglio approva all'unanimità.
Presidente
- All'articolo 23 vi è l'emendamento n. 2
dell'Assessore Isabellon, di cui do lettura:
Emendamento
AL CAPO V - DISPOSIZIONI URBANISTICHE E DISCIPLINA DELLA
CLASSIFICAZIONE DELLE AZIENDE AGRITURISTICHE
Articolo 23
(Disposizioni urbanistiche)
comma 3, lettera b), 4° rigo: aggiungere dopo la parola
"rurale", "nel rispetto delle norme di attuazione del
PRGC".
La parola al Consigliere Tibaldi.
Tibaldi (CdL)
- Ringrazio l'Assessore per aver risposto
compiutamente ai quesiti posti, per avere un chiarimento
sull'evoluzione del settore in Valle d'Aosta. Su questo emendamento
non siamo così convinti, è vero che tale emendamento va a recepire
una proposta formulata dal CPEL, ma è altrettanto vero che
l'articolo 23 nella sua formulazione è completo ed è anche
coerente. In particolare questo emendamento si inserisce nel
discorso della progettazione delle strutture da destinare
all'esercizio delle attività agrituristiche, progettazione di
strutture che deve essere effettuata nel solco di una normativa
urbanistica esistente e naturalmente anche nel rispetto delle norme
e delle disposizioni in materia architettonica e rurale. Qui il
CPEL chiede di introdurre che tutta questa progettazione avvenga
nel rispetto delle norme di attuazione del PRG, mi sembra
tautologica la questione, mi sembra talmente scontata che è
ricordata nel comma 5 dello stesso articolo, che dice:
"le
disposizioni del presente articolo integrano la disciplina
urbanistico-edilizia comunale ovvero prevalgono sulle norme di
attuazione del PRG difformi o incompatibili"
. Vi è allora il
rischio a nostro avviso che con l'introdurre questa precisazione si
crei un conflitto di interpretazione fra il testo così come era
stato scritto e quindi previsto giustamente da chi ha redatto la
legge, per andare a soddisfare l'esigenza dei Comuni che ci pare
assolutamente scontata da come si evince dal tenore letterale della
norma. Non vorremmo che questa precisazione... alla fine si dice:
"deve essere fatto nel rispetto delle norme del PRG"
...
quando in realtà questo rispetto è già insito nella formulazione
del comma 5 dello stesso articolo 23. Fra l'altro, l'articolo 23 fa
anche un esplicito riferimento alla norma generale urbanistica,
quindi anche alla legge del Piano territoriale paesistico del 1998,
che contiene tutte le situazioni di vincolo e di possibilità
edificatoria che riguardano la nostra Regione. Sinceramente come
gruppo consiliare non ci sentiamo di votare questo emendamento, che
rischia di complicare un'interpretazione e l'applicazione di una
legge che, come formulata dalla III Commissione, ci sembra molto
chiara.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- In effetti nelle premesse avevo già
detto che era una proposta che non aggiungeva molto; bisogna far
rilevare che l'articolo 23 va a collocarsi in una situazione
attuale, tenuto conto dell'attuale, in cui molti piani regolatori
sono in fase di adeguamento al PTP e alla legge n. 11, quindi il
fatto che vi sia questa esigenza di uniformare le azioni su tutto
il territorio a prescindere dall'adeguamento o no dei piani...
perché abbiamo comunque una nostra normativa, infatti l'ultimo
comma dice:
"le disposizioni del presente articolo integrano la
disciplina urbanistico-edilizia comunale ovvero prevalgono sulle
norme di attuazione dei piani regolatori generali difformi o
incompatibili"
, perché man mano che i PRG si adeguano, si
adeguano anche alle normative previste dagli "standard" costruttivi
in uso presso l'Assessorato. In effetti abbiamo delle situazioni
dove è necessario avere questa indicazione, noi abbiamo pensato di
accoglierlo in quanto andava a riconoscere una cosa scontata, in
poche parole.
Presidente
- La parola al Consigliere Tibaldi.
Tibaldi (CdL)
- Per una dichiarazione di voto e per una
richiesta all'Assessore. Abbiamo fatto praticamente le lodi di
questa impostazione normativa, perché era necessaria, l'altra del
1995 era obsoleta, quindi "l'impalcatura" è coerente con le
esigenze degli operatori agrituristici, di cui si auspica uno
sviluppo, e con le richieste del turismo, che non è solo più di
nicchia. Assessore, la richiesta che le poniamo è quella di
valutare il ritiro di questo emendamento, perché c'è una
contraddizione in termini, lei ha detto:
"introduciamo il
rispetto delle norme di attuazione del PRG nel punto b) del comma 3
dell'articolo 23"
; allora qui lo si pone come requisito, la
progettazione deve rispettare le norme del piano, d'accordo? Nel
comma 5 poco sottostante si dice che le disposizioni dell'articolo
23 prevalgono addirittura sulle norme di attuazione del piano
difformi o incompatibili. Non si può chiedere nel comma 3 il
rispetto del piano e nel comma 5 stabilire che le disposizioni di
questo articolo prevalgono sulle disposizioni del piano difformi o
incompatibili. Ci pare che vi sia una contraddizione in termini che
rischia solo di complicare l'applicazione della legge,
l'interpretazione e dare adito a delle situazioni di cattiva
gestione o di conflitto che sarebbe bene evitare, visto che si era
imposta la normativa. Le chiediamo quindi se vuole valutare la
necessità di ritirare questo emendamento.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In effetti, nell'ottica del contributo
che tutti i Consiglieri hanno dato nella predisposizione delle
piccole modifiche per questo disegno di legge, propongo il ritiro
dell'emendamento n. 2.
Presidente
- L'emendamento n. 2 dell'Assessore Isabellon
viene ritirato.
Pongo in votazione l'articolo 23:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 24:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 25:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 26:
Consiglieri presenti, votanti e favorevoli: 34
Il Consiglio approva all'unanimità.
Presidente
- Pongo in votazione l'articolo 27:
Consiglieri presenti, votanti e favorevoli: 34
Il Consiglio approva all'unanimità.
Presidente
- Vi è l'emendamento aggiuntivo della III
Commissione, di cui do lettura:
Emendamento
Al Capo VI, prima dell'articolo 28, aggiungere il
seguente:
"Articolo 27bis
(Trattamento dei dati)
1. In relazione alle finalità di cui alla presente legge, la
struttura competente è autorizzata ad effettuare il trattamento dei
dati, come definito dall'articolo 4, comma 1, lettera a) del
decreto legislativo 30 giugno 2003, n. 196 (Codice in materia di
protezione dei dati personali), ivi comprese la comunicazione e la
diffusione dei dati medesimi, per scopi pertinenti e non eccedenti
le finalità istituzionali.".
Pongo in votazione l'articolo 27 bis:
Consiglieri presenti, votanti e favorevoli: 33
Il Consiglio approva all'unanimità.
Presidente
- Pongo in votazione l'articolo 28:
Consiglieri presenti, votanti e favorevoli: 33
Il Consiglio approva all'unanimità.
Presidente
- Pongo in votazione l'articolo 29:
Consiglieri presenti, votanti e favorevoli: 33
Il Consiglio approva all'unanimità.
Presidente
- Pongo in votazione l'articolo 30:
Consiglieri presenti, votanti e favorevoli: 33
Il Consiglio approva all'unanimità.
Presidente
- Pongo in votazione l'articolo 31:
Consiglieri presenti, votanti e favorevoli: 33
Il Consiglio approva all'unanimità.
Presidente
- Pongo in votazione l'articolo 32:
Consiglieri presenti, votanti e favorevoli: 33
Il Consiglio approva all'unanimità.
Presidente
- Pongo in votazione l'articolo 33:
Consiglieri presenti, votanti e favorevoli: 33
Il Consiglio approva all'unanimità.
Presidente
- Pongo in votazione l'articolo 34:
Consiglieri presenti, votanti e favorevoli: 33
Il Consiglio approva all'unanimità.
Presidente
- Pongo in votazione l'articolo 35:
Consiglieri presenti, votanti e favorevoli: 33
Il Consiglio approva all'unanimità.
Presidente
- Pongo in votazione il disegno di legge nel
suo complesso:
Consiglieri presenti, votanti e favorevoli: 33
Il Consiglio approva all'unanimità.
