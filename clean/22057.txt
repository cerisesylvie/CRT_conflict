Classificazione
AMBIENTE



Oggetto del Consiglio n. 1738 del 25 gennaio 2006 - Resoconto
OGGETTO N. 1738/XII - Progetto per la valorizzazione della Conca
di Cheneil in Comune di Valtournenche. (Interpellanza)
Interpellanza
Richiamate le problematiche relative alla necessità di
conservazione della Conca di Cheneil, in Comune di Valtournenche,
ed il contenuto della l.r. 28.2.2005 n. 4;
Appreso dagli organi di stampa che nell'aprile 2005 sarebbe
stata inviata alla Giunta regionale una bozza di progetto, secondo
la procedura e la finalità della citata legge regionale;
Ritenuto necessario conoscere i contenuti essenziali di tale
bozza progettuale e gli intendimenti, al riguardo,
dell'Amministrazione regionale;
i sottoscritti Consiglieri regionali
Interpellano
L' Assessore competente per sapere:
1) quanti sono i contenuti essenziali della bozza progettuale
relativa alla "valorizzazione" della Conca di Cheneil, presentata
dal Comune di Valtournenche e dalla relativa Consorterie;
2) quale giudizio viene espresso dalla Giunta in ordine alla
bozza portata all'attuazione dal Governo regionale;
3) con quali modalità e tempi si intende ulteriormente
procedere e se non si ritenga opportuno presentare la bozza di
accordo di programma innanzi alla Commissione consiliare
competente.
F.to: Curtaz - Riccarand - Squarzino Secondina
Presidente - La parola al Consigliere Curtaz.
Curtaz (Arc-VA) - La vicenda della Conca di Cheneil impegnò
questo Consiglio nella scorsa legislatura, in particolare dal
nostro gruppo vennero svolte molte iniziative a tutela e a
salvaguardia di uno dei luoghi più belli della nostra Regione.
Diciamo un lungo lavoro di sensibilizzazione che poi in qualche
modo si tradusse in una legge regionale, la n. 4/2005, che intende
proporre una valorizzazione della conca. Una legge, lo ricordo solo
facendo una breve premessa, che noi non condividemmo a fondo:
infatti ci astenemmo, perché la ritenevamo troppo limitativa
rispetto agli obiettivi che avremmo dovuto proporci in
quell'occasione. Fatto sta che quella legge fu approvata. Mi sto
accorgendo adesso che c'è un errore nell'indicazione della legge
perché non può essere 2005, ma credo sia 2003, quindi c'è un errore
di battitura nell'interpellanza, comunque quella legge fu
approvata; abbiamo appreso dagli organi di stampa che nell'aprile
2005, in adempimento delle prescrizioni e delle indicazioni che la
legge dava è stata presentata alla Giunta una bozza di progetto da
parte del Comune di Valtournenche, siamo interessati a conoscere
gli elementi essenziali della bozza progettuale relativa alla
valorizzazione della Conca di Cheneil, presentata dal Comune di
Valtournenche e crediamo dalla relativa consorteria, e chiediamo
quale giudizio viene espresso dalla Giunta in ordine alla bozza
portata all'attenzione del Governo regionale, soprattutto con quali
tempi e modalità si intende ulteriormente procedere e se non si
ritenga opportuno presentare la bozza di accordo di programma
innanzi alla Commissione consiliare competente, in modo che tutto
il Consiglio possa avere contezza di quanto indicato.
Presidente - La parola all'Assessore all'agricoltura e risorse
naturali, Isabellon.
Isabellon (UV) -Ultimamente abbiamo avuto modo di dibattere più
volte delle problematiche riguardanti la Conca di Cheneil, comunque
ben venga anche l'interpellanza in oggetto per fare il punto della
situazione.
I contenuti della bozza di accordo di programma relativa alla
valorizzazione della Conca di Cheneil presentata dal Comune di
Valtournenche riguardano essenzialmente 5 problematiche, che di
seguito riporto, alle quali si intende dare soluzione:
- la prima: il riuso del patrimonio edilizio esistente nel
rispetto dei valori storici, architettonici ed ambientali per
destinazione ed uso compatibili;
- la seconda: il miglioramento funzionale dell'accessibilità
alla Conca di Cheneil e la valorizzazione della rete
sentieristica;
- la terza: il potenziamento delle attività agropastorali sulla
base dell'organizzazione tradizionale della consorteria (in questo
caso è stata coinvolta anche la consorteria come attore interessato
nella predisposizione della bozza), della situazione in atto e
delle prospettive di sviluppo connesse al turismo, quindi con
un'integrazione turismo e agricoltura;
- la quarta: la salvaguardia delle peculiarità storiche,
alpinistiche e naturalistiche di Cheneil, la loro valorizzazione a
fini culturali e turistici;
- la quinta: l'attivazione di iniziative di promozione del
turismo collegate alle caratteristiche antropiche e naturali della
conca stessa.
In merito al punto 2, in ragione della molteplicità degli
aspetti che caratterizzano il sito che si intende valorizzare,
dovendo tener conto della complessità ed articolazione delle
esigenze da soddisfare e degli obiettivi da perseguire, e al fine
di supportare l'attività di verifica e di giudizio della Giunta,
l'Assessorato dell'agricoltura ha istituito, con protocollo n.
39258 del 24 agosto 2005, un gruppo di lavoro di cui avevo già
parlato in occasioni precedenti, finalizzato all'esame dei
contenuti dell'elaborato suddetto, in modo che gli argomenti
possano essere vagliati in base ai diversi ambiti di competenza. Il
gruppo di lavoro comprende le seguenti strutture: l'Assessorato del
territorio, ambiente e opere pubbliche per quanto concerne gli
aspetti urbanistici, l'Assessorato dell'istruzione e cultura per
quanto concerne la salvaguardia dei beni ambientali ed
architettonici, l'Assessorato del turismo, sport, commercio e
trasporti per ciò che riguarda gli aspetti legati allo sviluppo
turistico, e naturalmente l'Assessorato dell'agricoltura,
Dipartimento agricoltura e Dipartimento risorse naturali per le
rispettive competenze, questo soprattutto per quel che riguarda gli
aspetti legati allo sviluppo agricolo. Allo stato attuale il gruppo
di lavoro si è riunito in due sedute nelle quali sono stati
vagliati e discussi con le parti interessate i contenuti della
bozza, al fine di dare alla stessa un indirizzo definitivo, preciso
e dettagliato da adottare nel documento finale, che è l'accordo di
programma.
In merito alle procedure e ai tempi adottati, sono quelli
previsti dalla legge regionale n. 11/1998 in materia urbanistica,
più precisamente degli articoli 26, 27 e 28, l'Amministrazione
comunale di Valtournenche ha provveduto in data 14 dicembre 2005
alla nomina del responsabile del procedimento per l'esplicazione
delle funzioni previste dalla legge, per il raggiungimento della
stipula dell'accordo di programma fra Regione e Comune di
Valtournenche. La bozza dell'accordo di programma è attualmente in
fase di approfondimento; ultimata tale fase si intende sottoporre
il documento all'attenzione della Commissione consiliare
competente; questo è il passaggio successivo, ma prima di arrivare
in Commissione si era ritenuto opportuno fare un'operazione di
valutazione da parte di tutti questi attori coinvolti dei diversi
settori dell'Amministrazione regionale.
Presidente - La parola al Consigliere Curtaz.
Curtaz (Arc-VA) - Mi dichiaro soddisfatto della risposta
dell'Assessore, ancorché succinta e centrata soprattutto sui
principi generali, sulle problematiche da risolvere che ovviamente
condividiamo; poi, cosa di concreto si possa celare dietro gli
obiettivi generali perseguiti, questo è un altro discorso. Fra
tutti i punti che lei ha elencato, quello che ci preoccupa
maggiormente è il punto relativo al miglioramento
dell'accessibilità ai luoghi, perché questa è sempre stata la
materia del contendere quando ci si è avvicinati alle problematiche
del sito di Cheneil.
Prendiamo atto con soddisfazione che alla fine di questo iter di
approfondimento, quando la bozza di accordo di programma sarà
definita, la Giunta intende portare il documento in Commissione,
perché riteniamo, come indicato nell'interpellanza, che su un tema
così importante ci debba essere un confronto nella Commissione
competente: questo mi sembra un punto particolarmente apprezzabile
della risposta dell'Assessore. Ovviamente credo che il nostro
gruppo e la Giunta avranno ancora occasione di confrontarsi sul
merito del problema, in modo da arrivare alle soluzioni più
condivise.
Penso di poter dire che sensibilità in questo senso è stata
osservata anche all'interno del Governo regionale, direi nei
Governi regionali che si sono succeduti, e credo che ci sia la
coscienza da parte di tutti che occorra fare un'opera culturale
straordinaria per un sito che è straordinario. È stata fatta una
legge specifica, quindi penso che dal punto di vista degli
obiettivi siamo d'accordo; poi ci confronteremo sui singoli aspetti
del progetto.
