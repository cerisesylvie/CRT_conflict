Classificazione
AMBIENTE
ENTI LOCALI
Comuni


Resoconto integrale del dibattito dell'aula
Oggetto del Consiglio n. 1328 del 10 maggio 1995 - Resoconto
SEDUTA ANTIMERIDIANA DEL 10 MAGGIO 1995
OGGETTO N. 1328/X Modificazioni al regolamento regionale 1°
agosto 1994,
n. 6: "Regolamento di esecuzione della legge regionale 27 maggio
1994, n. 18 (Deleghe ai comuni della Valle d'Aosta di funzioni
amministrative in materia di tutela del paesaggio)".
Articolo 1 1. Il comma 1 dell'articolo 16 del regolamento
regionale 1° agosto 1994, n. 6 è sostituito dal seguente:
"1. Ai sensi dell'articolo 8, comma 3, seconda parte, della
legge regionale. 18/1994, come modificata dalla legge regionale 11
aprile 1995, n. 10, e in accordo con quanto stabilito dall'articolo
38 della legge 16 maggio 1978, n. 196 (Norme di attuazione dello
Statuto speciale della Valle d'Aosta), il Sindaco invia al
Ministero per i beni culturali e ambientali copia dei provvedimenti
autorizzativi notificati ai richiedenti durante ciascun
bimestre".
Articolo 2 1. Il numero 5 del punto 29 dell'elenco di cui
all'allegato B al r.r. 6/1994 è abrogato; di conseguenza, nello
stesso allegato, il numero 5 del punto 29 della relativa
delimitazione cartografica è soppresso.
Articolo 3 1. Il presente regolamento è dichiarato urgente ai
sensi dell'articolo 31, comma terzo, dello Statuto speciale per la
Valle d'Aosta ed entrerà in vigore il giorno successivo a quello
della sua pubblicazione nel Bollettino ufficiale della Regione.
Si dà atto che il Consigliere Lanièce non partecipa alla
discussione e alla votazione dell'oggetto.
Presidente C'è il testo predisposto dalla III commissione
consiliare, ma c'è un nuovo testo, predisposto della I commissione,
su cui si vota.
Ha chiesto la parola l'Assessore al turismo, sport e beni
culturali, Agnesod.
Agnesod (UV) Solo per dare due parole di informazione
all'emendamento che è stato votato in commissione ieri e che la
commissione ha fatto proprio, modificando poi il testo del disegno
di legge.
L'emendamento si riferisce alla zona artigianale di
Saint-Vincent, sulla quale vi era un percorso ipotetico di una
strada, che però si riferiva ad una situazione introdotta solo lo
scorso anno in questo regolamento. L'annullamento di questo
significa ripristinare la situazione precedente all'introduzione di
questo regolamento, quindi lasciare a questa zona altri vincoli
possibili, ma non questo di un percorso ipotetico. Se andiamo su
questo discorso, rischiamo di creare un danno generale, perché
ipotetico può essere tutto il territorio della Valle d'Aosta,
quindi non è detto che questa zona sia più importante rispetto ad
un'altra da questo punto di vista.
Quindi si chiede di togliere questo percorso ipotetico, perché
fra l'altro - anche a detta dei tecnici - essendo questa una zona
pianeggiante, con il tempo il terreno è stato lavorato e
difficilmente il percorso di una strada si può rintracciare ancora
in queste zone.
Presidente Se nessuno chiede la parola, si passa all'esame
dell'articolato.
Pongo in votazione l'articolo 1:
Presenti, votanti e favorevoli: 25
Il Consiglio approva all'unanimità
Presidente Pongo in votazione l'articolo 2:
Presenti, votanti e favorevoli: 25
Il Consiglio approva all'unanimità
Presidente Pongo in votazione l'articolo 3:
Presenti, votanti e favorevoli: 25
Il Consiglio approva all'unanimità
Presidente Pongo in votazione la legge nel suo complesso:
Presenti, votanti e favorevoli: 26
Il Consiglio approva all'unanimità
