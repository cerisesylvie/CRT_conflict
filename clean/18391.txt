Classificazione
TURISMO E INDUSTRIA ALBERGHIERA
Professioni turistiche


Resoconto integrale del dibattito dell'aula
Oggetto del Consiglio n. 1484 del 26 luglio 2000 - Resoconto
OGGETTO N. 1484/XI Realizzazione di un'ippovia dal Gran San
Bernardo a Pont-Saint-Martin. (Interrogazione)
Interrogazione
Preso atto delle ultime iniziative
attivate dal "Gruppo Attacchi" della Valle d’Aosta
che ancora una volta dimostrano come il turismo equestre potrebbe
costituire una risorsa significativa per la nostra Valle;
Facendo riferimento all’interesse e
all’impegno manifestati in sede di discussione di
iniziative consiliari dall’Assessore al Turismo
circa l’ipotesi dell’attivazione di
un’ippovia dal Gran San Bernardo a
Pont-Saint-Martin;
Considerato che la realizzazione di tale progetto richiede la
collaborazione di tutti i soggetti interessati, quali Enti locali
ed operatori turistici;
i sottoscritti Consiglieri regionali
Interrogano
l’assessore competente per sapere:
1) quali sono le azioni che l’Assessorato ha
messo, o ha progettato di mettere, in cantiere per realizzare in
Valle l’ippovia;
2) se ha avuto modo di consultare su tale tema gli Enti locali e
gli operatori turistici e quali sono state le volontà espresse.
F.to: Squarzino Secondina - Curtaz - Beneforti
Président
Je vous propose de reprendre l'examen des
questions en partant par le point n° 9 puisque l'Assesseur Lavoyer
est avec nous.
La parole à l'Assesseur au tourisme, aux sports, au commerce et
aux transports, Lavoyer.
Lavoyer (FA)
Probabilmente deluderò l'interrogante, nel
senso che grandi novità rispetto a quanto è stato risposto nella
precedente iniziativa sullo stesso argomento che mi pare la
Consigliera Squarzino avesse presentato nel mese di marzo, grandi
novità per quanto attiene l'argomento in questione non ci sono,
quindi riconfermo tutto quanto è stato detto nella mia precedente
risposta.
Le motivazioni sono prevalentemente legate al fatto che subito
dopo il periodo di marzo c'erano le elezioni per il rinnovo dei
consigli comunali e come sollecitava l'interpellante l'argomento
chiaramente deve essere oggetto di un approfondito esame e
concordato con gli enti locali interessati.
Quindi sotto questo aspetto mi impegno formalmente nei confronti
dell'interpellante di convocare, appena dopo le vacanze, nel mese
di settembre tutti gli enti locali che sono interessati da questo
tipo di progetto che peraltro noi abbiamo depositato in
Assessorato.
Per quanto riguarda invece l'attenzione che l'Assessorato in
particolare ha nei confronti delle iniziative del Gruppo Attacchi,
al di là dei contributi ordinari per l'attività sportiva che la
legge n. 3 prevede dal 1996 in poi, nel 1998 come nel 1999 e anche
nel 2000 sosteniamo alcune manifestazioni importanti che insieme
alle Amministrazioni comunali di Torgnon e di Antey il Gruppo
Attacchi promuove su questo tipo di attività sportiva.
Per il 1998 è stato erogato un contributo di 35 milioni, per il
1999 è stato erogato un contributo di 30 milioni su queste
manifestazioni e per il 2000 diciamo che non abbiamo ancora
quantificato la cifra che però si attesterà su queste cifre: 30-35
milioni e sarà un contributo che verrà dato a consuntivo. Quindi
l'impegno concreto che mi posso prendere con gli interroganti è
quello di convocare entro il mese di settembre gli enti locali
interessati a questo progetto per concordare l'eventuale
concretizzazione dello stesso.
Président
La parole à la Conseillère Squarzino
Secondina.
Squarzino (PVA-cU)
Ha ragione l'Assessore quando dice che
sono un po' delusa perché ho avuto il torto di prendere sul serio i
suoi impegni e le sue affermazioni fatte proprio qui, in
quest'aula, il 29 marzo, nel momento in cui l'Assessore aveva detto
di essere d'accordo in sostanza - ha persino usato l'espressione
"d'accordissimo" - a promuovere maggiormente questo tipo di
possibilità. Aveva poi aggiunto che era necessario che ci fossero
le cose organizzate e quindi c'era da parte sua l'impegno per
attivarsi, per favorire questa organizzazione.
Prendo atto che ci sono state le elezioni comunali, faccio anche
presente che sono passati più di due mesi e che i diversi
assessorati hanno avuto modo di incontrare i nuovi sindaci, i nuovi
Assessori e le nuove Giunte. Non credo che tutta l'attività della
Giunta sia stata ferma in questi due mesi in attesa che le Giunte
si attivassero.
Capisco anche che questo è un tema che non è fra le priorità
dell'Assessore, più preoccupato di favorire l'ospitalità delle
squadre di calcio.
Voglio ancora una volta tentare di aver fiducia nelle promesse
dell'Assessore, il quale promette che a settembre incontrerà gli
enti locali su questo tema; spero che questa volta lo faccia: non
ci sono le elezioni amministrative, non ci sono più altri
intralci.
Fra l'altro credo che troverà a settembre, da parte degli
amministratori, un'attenzione anche abbastanza alta perché, come
lei sicuramente saprà, in questo periodo sono iniziate e
proseguiranno attività relative a itinerari a cavallo per i turisti
che toccano diversi comuni della Valle: in questi comuni emerge la
consapevolezza che l'attività equestre potrebbe essere una forma
nuova di turismo da potenziare. Come lei avrà modo di vedere con i
vari comuni e con le comunità montane, basterebbe proprio poco per
consentire che questa attività si eserciti in modo più organico ed
efficace. Vengono infatti utilizzati come tragitti vecchi sentieri
tuttora praticabili sui quali sarebbe sufficiente effettuare
qualche lieve intervento per ripristinare alcuni punti, per pulire
altri tratti; sarebbe inoltre necessaria una segnaletica specifica
oltre a una promozione mirata.
Mentre i comuni potrebbero attivarsi nelle loro iniziative sul
territorio per ripulire i sentieri, per mettere in ordine il
territorio, credo che tutto il problema della segnaletica vada
organizzato al centro dall'Assessorato, per evitare che ci siano
segnaletiche diverse. Non solo, ma la cosa importante è che questo
tipo di iniziativa sia inserito nel pacchetto complessivo che viene
offerto ai turisti.
L'Assessore ha fatto riferimento a un progetto depositato in
Assessorato, non ho capito bene se si riferisce semplicemente al
progetto dell'ippovia. Se è così, si tratta di un vecchio progetto:
sono dieci anni che è lì depositato in Assessorato e spero che con
il settembre del 2000 possa vedere la nascita. Ci sentiremo
sicuramente in autunno.
