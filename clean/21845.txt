Classificazione
INDUSTRIA
LAVORO



Oggetto del Consiglio n. 1556 del 9 novembre 2005 - Resoconto
OGGETTO N. 1556/XII - Futuro dell'occupazione nelle aziende in
crisi della Bassa Valle. (Interrogazione)
Interrogazione
Ricordate le precedenti iniziative circa le prospettive
occupazionali dei dipendenti delle aziende in crisi della Bassa
Valle;
Preso atto che ancora recentemente altre aziende, come la Fey
Trasporti, hanno cessato la propria attività e altri dipendenti
sono stati messi in Cassa Integrazione;
Richiamata la situazione della Tecdis S.p.A., per la quale il
Commissario giudiziale aveva prefigurato come soluzione il
risanamento dell'azienda e la successiva riconsegna al proprietario
o l'individuazione di un'azienda disposta all'acquisto di tutto o
di una parte della Tecdis S.p.A.;
Ritenuto opportuno avere informazioni al riguardo;
la sottoscritta Consigliera regionale
Interroga
l'Assessore competente per sapere:
1) qual è l'attuale situazione occupazionale della Tecdis
S.p.A. e quali le prospettive future dell'azienda;
2) se, in caso di messa in mobilità del personale, ci sono in
bassa valle aziende che possono assorbire tale manodopera;
3) a quanto ammonta attualmente il ricorso alla Cassa
Integrazione, e a quanto ammontava nello stesso periodo dello
scorso anno;
4) se si intravedono segnali di ripresa nelle aziende della
bassa valle, e quali.
F.to: Squarzino Secondina
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - La prima domanda che viene posta chiede
quali sono le prospettive future dell'azienda. Rispetto a questo
avevo già fornito delle risposta al collega Lanièce nella seduta di
fine settembre; quello che si può aggiungere oggi è che
l'occupazione all'interno dello stabilimento varia fra le 80 e le
90 persone in relazione alla situazione produttiva e permane una
difficoltà per quanto riguarda il reperimento di risorse
finanziarie dal sistema bancario. Con riguardo alle prospettive, il
programma per la cessione del complesso aziendale, come previsto
dalla normativa sull'amministrazione controllata, è stato
presentato al ministero e, appena giungerà la sua approvazione, il
commissario procederà al bando di gara per la cessione dell'azienda
nel più breve tempo possibile; è presumibile che nei primi mesi
dell'anno prossimo si possa arrivare alla gara.
Seconda domanda:
"se, in caso di messa in mobilità del
personale, ci sono in bassa valle aziende che possono assorbire
tale manodopera".
La risposta alla domanda è legata a cosa
succederà nel momento in cui l'azienda viene messa in gara, se si
individua un acquirente che presenti un piano industriale e
definisca gli orientamenti rispetto al futuro produttivo
dell'azienda e quindi al futuro occupazionale; è chiaro che oggi
diventa difficile dare una risposta a questa domanda, non sapendo
quanti saranno i lavoratori che potranno essere assorbiti dalla
nuova azienda, che tutti ci auguriamo possa subentrare alla
"Tecdis". Pertanto questa è una questione che vedremo nel momento
in cui si verificherà questo evento. Per quanto riguarda eventuali
esuberi, sono previste delle misure nel piano di politica del
lavoro, quindi sono interventi legati alla costituzione della "task
force" che dovrà occuparsi di questo. È chiaro che noi possiamo
escludere che oggi ci siano le condizioni di un assorbimento totale
dei dipendenti attualmente in cassa integrazione, perché conosciamo
la situazione industriale della nostra Regione.
L'altra domanda - che spero di aver inteso correttamente -
riguarda il ricorso alla Cassa integrazione; io qui faccio
riferimento alla cassa integrazione "Tecdis", mentre se la domanda
riguarda la cassa integrazione in generale...
(interruzione della Consigliera Squarzino Secondina, fuori
microfono)
... in tal caso mi riservo di fornire una risposta alla collega
con dei dati aggiornati al mese di settembre. Siccome la domanda
era centrata su "Tecdis", avevo inteso che riguardasse l'andamento
della cassa integrazione "Tecdis" e, visto che ho i dati, li
fornisco. L'azienda, nel novembre del 2004 aveva richiesto la
sospensione di 120 lavoratori, mentre da gennaio al 16 maggio 2005
sono stati 239 lavoratori in cassa integrazione; questi lavoratori
poi dal 17 maggio - data di inizio dell'amministrazione
straordinaria - sono scesi a 170 lavoratori e da giugno a settembre
2005 sono 194 i lavoratori che mediamente sono in cassa
integrazione.
L'ultima domanda chiede se si intravedono segnali di ripresa
nelle aziende della bassa valle. Qualche segnale di ripresa in
generale viene evidenziato a livello nazionale, pur persistendo la
sensazione di una difficoltà del sistema Italia di agganciare
appieno l'inversione di tendenza che pare potersi profilare sui
mercati europei. Qualche elemento positivo è stato registrato anche
dall'indagine previsionale trimestrale che viene fatta da
"Confindustria" relativa al quarto trimestre 2005, laddove
migliorano le aspettative sugli ordinativi interni ed export, e
dove c'è un carnet ordini e commesse con un carico superiore ai 3
mesi: sono segnali "timidi", che auspichiamo possano consolidarsi.
È in fase di conclusione l'indagine che l'Osservatorio del mercato
del lavoro sta realizzando, e i dati preliminari dicono che le
"performances" del settore economico regionale risultano ancora
insoddisfacenti, seppure in un quadro eterogeneo.
Stante le caratteristiche del sistema produttivo regionale, è
difficile fare ragionamenti settoriali, poiché i risultati
derivanti da alcuni casi aziendali specifici condizionano gli esiti
dell'intero settore per le piccole dimensioni che abbiamo.
Tuttavia, alcuni elementi valutabili in termini positivi
sembrerebbero delinearsi, e questi sono: la sostanziale tenuta del
comparto delle altre industrie manifatturiere; il "trend"
tendenzialmente positivo del settore delle lavorazioni prodotti
metalliferi, chimica e gomma e del settore energia ("Cogne" e
"CVA"); qualche timido cenno di arresto del "trend" negativo nel
caso dell'elettromeccanica (sempre escludendo "Tecdis", di cui ho
riferito prima); il complessivo miglioramento dell'apertura verso i
mercati esteri.
Rimangono delle difficoltà rispetto al settore delle industrie
manifatturiere tradizionali. Possiamo evidenziare anche alcune note
positive, perché lo stabilimento "Elelys" avvierà l'attività con la
società "Qbuilding" a partire dal prossimo anno, con la previsione
di occupare una trentina di addetti. Hanno ripreso l'attività la
"Feletti" e la "Balzano". Sono in situazione buona sia la
"Thermoplay" che la "Eltek". Si registra una situazione di
stabilità per quanto riguarda l'"Atos" e l'"Olivetti", che è in
fase di avviamento di un nuovo prodotto, di cui si attendono le
risposte da parte del mercato, mentre rimane in una situazione di
difficoltà la "Tecnomec", rispetto alla quale siamo in attesa nei
prossimi giorni di un piano industriale di riattivazione dello
stabilimento. Abbiamo ricevuto ieri una notizia negativa, che è
quella della volontà della "Verrès S.p.a." di fermare l'attività
della fonderia per la fine dell'anno: questa è un'attività
scollegata dal discorso della monetazione, che è il settore
prioritario dell'azienda, ma è una attività significativa che
occupa una ventina di addetti.
Un quadro che presenta quindi luci ed ombre, con una situazione
preoccupante da legarsi ad una prospettiva, quella di una ripresa
auspicata di cui si avvertono segnali timidi, ma di cui non si
avverte ancora un segnale forte. Era stato attivato un gruppo di
lavoro da parte della Giunta per cercare di individuare degli
interventi regionali che fossero innovativi e cercassero di essere
più selettivi rispetto agli interventi finora fatti nel settore
industriale, e contiamo, a partire dalla prossima settimana, di
avere un primo "report" di attività che sarà a disposizione dei
Consiglieri.
Si dà atto che dalle ore 10,03 riassume la presidenza il
Presidente Perron.
Président - La parole à la Conseillère Squarzino Secondina.
Squarzino (Arc-VA) - Ringrazio l'Assessore per le informazioni.
Capisco che per lui può sembrare ripetitivo, ogni mese, tornare
sugli stessi temi, ma vede anche noi avevamo a luglio fatto una
serie di iniziative, avevamo sentito le risposte di settembre,
pensavamo che con novembre alcuni elementi nuovi ci fossero.
L'Assessore ci conferma che è questione di poco tempo, speriamo di
avere con certezza la notizia che si può attivare un bando di gara
per la cessione dell'azienda, cioè rispetto alle due ipotesi che
erano state prospettate dal commissario straordinario: risanamento
dell'azienda oppure la possibilità di vendere l'azienda... ma la
prima ipotesi ormai è stata scartata - e i dati sulla cassa
integrazione ce lo dicono - quindi si va verso la seconda
possibilità. Credo che sarebbe interessante che la Giunta avesse un
incontro ufficiale con tutte le maestranze della "Tecdis", perché
queste aspettano delle risposte dagli uni e dagli altri, e forse a
volte sentono delle affermazioni fatte qua e là, come la
possibilità di ripresa nel 2006 quando ci sarà una nuova soluzione
del problema, ma sono disorientate in quanto non capiscono cosa
questo possa voler dire.
Prendo atto che l'Assessore mi fornirà poi i dati scritti
rispetto a tutte le casse integrazioni, perché questo dato ci serve
per fotografare l'andamento delle aziende della bassa Valle e anche
vedere se si tratta di "trend" positivi o negativi che si stanno
delineando. Aspettiamo di conoscere un po' i primi dati di questo
studio, credo che si debbano individuare alcune linee precise di
intervento, in quanto è interesse della Regione che siano
facilitate le aziende che rispondono a delle esigenze effettive
della nostra Regione. Il riuscire a capire quali aziende possono
dare quel valore aggiunto di cui abbiamo bisogno può aiutare a far
sì che anche in Valle d'Aosta si verifichino segnali di lieve
ripresa, come avviene nel restante paese.
