Classificazione
SPORT E TEMPO LIBERO
Manifestazioni sportive



Oggetto del Consiglio n. 3123 del 10 gennaio 2024 - Resoconto
OGGETTO N. 3123/XVI - Interrogazione: "Notizie in merito al
recupero a fini solidaristici delle derrate alimentari acquistate
per l'evento Cervino Speed Opening 2023".
Bertin (Presidente) -
Punto n. 22. Ha chiesto la parola
l'assessore Grosjacques per la risposta.
Grosjacques (UV) -
In premessa è bene precisare che
nell'ambito dell'organizzazione della manifestazione sono state
previste varie zone ospitalità, con servizio di ristorazione
destinate ai volontari e
staff
tecnici del Comitato
organizzatore, agli operatori media accreditati, agli atleti e
tecnici accreditati, al pubblico con biglietto per tribune e zone
in piedi e al pubblico con biglietto per club Gran Becca, più gli
ospiti del Comitato organizzatore.
Per quello che riguarda le prime quattro ospitalità, queste sono
state gestite da operatori privati della Valtournenche, con i quali
il Comitato organizzatore ha stipulato un apposito contratto.
L'ultima ospitalità, quella relativa al pubblico con biglietto per
il club Gran Becca, più gli ospiti del Comitato organizzatore, è
stata gestita dallo chef Paolo Griffa, con la collaborazione
dell'École hôtelière di Châtillon sulla base anche in questo caso
di uno specifico contratto.
Per quanto riguarda il primo quesito, voglio evidenziare che le
esperienze maturate con l'edizione 2022 del "Matterhorn Cervino
Speed Opening" sono state proficuamente utilizzate dal Comitato
organizzatore per l'organizzazione generale dell'edizione 2023,
anche per quanto riguarda il servizio di ristorazione offerto nel
club Gran Becca, con la preparazione di un servizio di alto
livello, con una specifica attenzione agli eventuali scenari in
caso di annullamento per cause di forza maggiore, situazione che
purtroppo poi si è verificata.
Sulla base di queste considerazioni iniziali, a seguito della
cancellazione delle gare maschile e femminile, il signor Paolo
Griffa, in accordo con il Comitato organizzatore, ha provveduto
alle seguenti iniziative: le derrate lavorate ma non utilizzate
sono state messe a disposizione dei volontari e degli staff
tecnico-logistici del Comitato organizzatore, che hanno operato
anche nei giorni successivi alle cancellazioni per lo smontaggio di
tutte le infrastrutture presenti nelle varie zone. I pasti
preparati sui buffet non consumati dagli ospiti sono stati
utilizzati dallo staff dell'École hôtelière, dallo staff dello chef
Paolo Griffa e dagli staff tecnici e logistici impegnati per il
funzionamento del club Gran Becca, evitando la produzione di
ulteriori pasti. Tutti i prodotti integri e in buono stato di
conservazione sono stati resi ai produttori o fornitori a cui sono
stati resi anche tutti i prodotti offerti a titolo gratuito. Sono
state rese tutte le bevande non aperte, vini compresi. Sono stati
contattati dal signor Paolo Griffa alcuni enti benefici per
verificare la possibilità di utilizzo da parte loro di alcuni
prodotti lavorati in gran parte relativi alle colazioni. L'unica
associazione che si è resa disponibile all'utilizzo di questi
prodotti per uso proprio e per la mensa dei poveri è stata quella
che fa capo alle suore di San Giuseppe, alle quali sono stati già
consegnati i prodotti disponibili. Ad oggi non esistono quindi
rimanenze di derrate e prodotti vari per l'attenzione posta alla
scelta iniziale del menù, agli accordi preventivi con produttori e
fornitori e alle iniziative intraprese per devolvere i pochi
prodotti lavorati avanzati.
Relativamente alla seconda domanda, per quanto sopra elencato,
non sono state previste iniziative di recupero a fini solidaristici
dei pasti non consumati se non quella della consegna alle suore di
San Giuseppe di alcuni prodotti lavorati da utilizzare in gran
parte per le colazioni. Le derrate non consumate nel club Gran
Becca e non restituibili sono state utilizzate dagli staff
tecnico-logistici anche nei giorni successivi alle cancellazioni
delle gare. Gran parte delle derrate riutilizzabili sono state
riconsegnate a produttori e fornitori sulla base di specifici
accordi preventivi.
Presidente -
Consigliera Minelli, a lei la parola.
Minelli (PCP) -
Ringrazio l'Assessore per la risposta. La
collega Guichardaz aveva fatto un accesso agli atti per avere un
dettaglio delle spese sostenute per l'organizzazione del
"Matterhorn Cervino Speed Opening", previsto appunto dall'8 al 19
novembre con le gare che poi non si sono disputate e fra i dati che
ho avuto modo di vedere insieme alla collega ce ne erano alcuni che
riguardavano già la questione del servizio di ristorazione, che,
come lei ha ben evidenziato, coinvolgeva diversi soggetti, compresi
i privati della Valtournenche, ma da questi dati non ci era stato
possibile comprendere se, come avvenuto lo scorso anno, erano state
previste delle modalità di recupero che ho definito appunto a fini
solidaristici, e da qui la nostra interrogazione. Lo scorso anno
noi avevamo presentato un
question time
a cui poi era stata
data risposta dall'assessore Guichardaz, e poi una successiva
iniziativa e lì effettivamente era emerso che la scelta era stata
quella di organizzare le cene di solidarietà all'École hôtelière e
anche di distribuire alimenti a vari soggetti del terzo settore.
Lei ci ha spiegato nel dettaglio che lo chef incaricato delle
preparazioni per quanto riguarda una parte soltanto dei pasti,
quella destinata agli ospiti... sono state messe a disposizione
degli operatori che lavoravano anche nei giorni successivi per lo
smantellamento e anche una parte è stata usata dai ragazzi
dell'École hôtelière, se ho capito bene. Mi viene da chiedere se
queste persone avessero dovuto comunque lavorare nei termini
corretti, cioè con lo svolgimento delle gare, io immagino che a
monte fosse stato deciso di pensare anche ai loro pasti e quindi di
avere una quantità di cibo sufficiente; lei poi ha detto che sono
state lasciate - se ho capito bene, ma poi era anche nella
comunicazione che ha ricevuto la collega - in disponibilità degli
operatori. Poi ci ha detto - e questa è la risposta più
significativa - che alcuni enti benefici contattati non hanno
risposto, se ho capito bene; soltanto le suore di San Giuseppe
hanno accettato. Mi piacerebbe poi approfondire quali sono stati
questi enti benefici, mi chiedo, per esempio, se è stata contattata
la Caritas o l'Emporio Quotidiamo, perché è significativo, perché
siamo a conoscenza del fatto che c'è una richiesta continua di
alimenti freschi in particolare, e non solo, che vengono poi
distribuiti.
Le chiederò poi con un'altra iniziativa e con un accesso agli
atti di capire quali sono questi enti che sono stati contattati e
che hanno rifiutato, perché mi sembra una cosa alquanto strana.
Prendiamo atto comunque che a monte, e lei lo ha detto, facendo
tesoro dell'esperienza dello scorso anno, sarà tarata diversamente
anche la questione degli acquisti o comunque della destinazione
delle derrate alimentari, quest'anno non sono state previste delle
iniziative solidaristiche. Non c'era il materiale, ma, se ho capito
bene, questo materiale è stato destinato o reso, perché poi c'è
anche stato il reso e immagino che il reso abbia significato
fatture decurtate, eccetera; ci saranno state o delle note di
accredito o l'organizzazione ha recuperato i soldi che aveva speso
in precedenza.
Lei però ha detto in apertura della sua risposta che si è fatto
in qualche modo tesoro dell'esperienza dello scorso anno e che,
forti di quell'esperienza, si sono fatte scelte diverse. Nelle
scelte a monte io credevo che si sarebbe anche previsto un canale
in questo senso, contattando magari già anche prima le associazioni
che si occupano di distribuzione di alimenti a chi ne ha bisogno,
faccio riferimento a queste due che mi vengono in mente
principalmente, cioè la Caritas e l'Emporio Quotidiamo, per capire
se la disponibilità precedente ci poteva essere, mi sarebbe
sembrata una sensibilità apprezzabile. È comunque positivo il fatto
che, se ho capito bene, nulla è andato sprecato e perso.
