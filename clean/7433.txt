Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1936 del 7 aprile 1986 - Resoconto
OGGETTO N. 1936/VIII - DISEGNO DI LEGGE CONCERNENTE:
"RECEPIMENTO DELLA DIRETTIVA 12 DICEMBRE 1977, N. 77/780 DELLE
COMUNITÀ EUROPEE IN MATERIA CREDITIZIA, AI SENSI DELL'ART. 14
D.P.R. 27 GIUGNO 1985, N. 350".
PRESIDENTE:
Ha chiesto la parola l'Assessore alle
Finanze, Martin; ne ha facoltà.
MARTIN (A.D.P.):
La Direttiva CEE del 12 dicembre 1977
fissava alcune direttive, da adottare in tutta la Comunità europea,
sull'attività degli enti creditizi. In particolare si davano alcune
definizioni su ciò che si intendeva per ente creditizio, per
autorizzazione alle varie succursali e per la questione dei fondi
propri. In queste direttive erano suggerite anche alcune condizioni
di onorabilità e di esperienza da tener presenti per le persone che
avrebbero dovuto ricoprire determinate cariche negli enti
creditizi.
Il Parlamento, con la legge 5 marzo 1985 n. 74 ha delegato al
Governo l'attuazione di queste direttive. Il Governo, con il D.P.R.
del 27 giugno 1985, n. 350, sulla base della delega ricevuta dal
Parlamento, ha provveduto ad emanare una legge che, tra le altre
cose, all'articolo 14 dice: "Le Regioni a statuto speciale, alle
quali sono riconosciuti, in base alle norme di attuazione dei
rispettivi statuti, poteri in materia di autorizzazione
all'esercizio dell'attività degli enti creditizi nel territorio
regionale, provvedono ad emanare, entro 180 giorni dall'entrata in
vigore del presente decreto, norme di recepimento delle direttive
del Consiglio delle Comunità Europee del 12 dicembre 1977 n. 780,
nei limiti dei principi fondamentali risultanti dalla legge 5 marzo
1985 n. 74 e dalle norme previste nel decreto stesso".
Con questo disegno di legge la Giunta emana delle norme,
recependo in parte le direttive C.E.E., ma soprattutto ribadendo
ancora una volta le competenze della Regione Valle d'Aosta in
materia di Enti creditizi e quindi, rafforzando quanto già
riportato negli articoli 23, 25 e 26 della legge 196, nei quali si
indicano appunto le funzioni amministrative attribuite dalle leggi
agli organi centrali e periferici dello Stato, in ordine
all'istituzione di enti di credito di carattere esclusivamente
locale che in Valle d'Aosta sono una necessità per la Regione. Con
questo disegno di legge, quindi, oltre a recepire le questioni di
onorabilità e di adeguata esperienza per quanto riguarda gli organi
che dovranno eleggere gli enti creditizi, all'articolo 1 noi
diciamo che la Valle d'Aosta ha potestà ad istituire enti di
credito a carattere esclusivamente locale.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Noi siamo d'accordo con questo disegno
di legge, anche se diciamo che è arrivato con molto ritardo e non
capiamo come mai nel titolo c'è il riferimento alle direttive CEE.
Infatti la regione poteva benissimo intervenire in materia senza
dover aspettare le direttive della CEE e ciò in base alla legge n.
196 del 1978 che all'articolo 3 assegna alla Regione competenza di
intervento in materia. Dal 1978, quindi, la Regione Valle d'Aosta
era in condizione di emanare una legge del genere.
In ogni caso anche se il provvedimento è piuttosto tardivo, noi
siamo favorevoli alla sua approvazione, in quanto riteniamo
importante l'istituzione in Valle d'Aosta di Istituti di Credito
per la raccolta di fondi da utilizzare in loco. Vorremmo solo
chiedere se all'articolo 3, dove si parla di "Autorizzazione
rilasciata dalla Regione Valle d'Aosta", ci si vuole riferire al
Consiglio regionale, oppure alla Giunta regionale. Se per Regione
Valle d'Aosta si intende la Giunta regionale, ciò significa che il
Consiglio regionale dopo l'approvazione della legge vedrà esaurito
il suo compito. Se invece...
(...INTERRUZIONE...)
No, no, ma volevo solo sapere se l'autorizzazione sarà
subordinata all'approvazione da parte del Consiglio regionale
oppure se si tratta di una delega alla Giunta regionale affinché
deliberi autonomamente in merito. Molte volte, quando si parla di
"autorizzazione rilasciata dalla Regione Valle d'Aosta", si incorre
in qualche equivoco e quindi a me interessa sapere se la dizione
citata sta a significare che, in presenza di una eventuale
richiesta, l'autorizzazione da parte della Giunta avverrà previa
una precedente delibera del Consiglio regionale, oppure verrà
deliberata esclusivamente dalla Giunta regionale in maniera
autonoma, in quanto la dizione "Regione Valle d'Aosta" viene
ritenuta sinonimo di "Giunta regionale". Non si tratta certamente
di una domanda peregrina perché molte volte in presenza di una
simile dizione ci si è sempre voluti riferire alla Giunta
regionale.
PRESIDENTE:
Ha chiesto la parola l'Assessore alle
Finanze, Martin; ne ha facoltà.
MARTIN (A.D.P.):
Ritengo che si dovrà emanare una nuova
legge regionale, come d'altronde è già successo per la Cassa rurale
e artigiana di Gressan che è stata istituita appunto con una nuova
legge regionale. Credo che verrà seguito lo stesso criterio.
PRESIDENTE:
Passiamo ora all'esame dell'articolato.
Do lettura dell'articolo 1:
Articolo 1
1. La Regione Valle d'Aosta istituisce ed autorizza gli
istituti e le aziende di credito destinate ad operare nell'ambito
esclusivo del territorio regionale, ai sensi dell'art. 23, L. 16
maggio 1978, n. 196, alle condizioni che seguono, ferme le altre di
applicazione generale:
a)
Esistenza di un capitale nel caso di società
azionarie, a responsabilità limitata o cooperative, ovvero di un
capitale o di un fondo di dotazione nel caso di enti pubblici, di
ammontare non inferiore a quello determinato, in via generale,
dalla Banca d'Italia.
b)
Possesso da parte delle persone, alle quali per
legge o per statuto spettano poteri di amministrazione e direzione,
di requisiti di esperienza adeguata all'esercizio delle funzioni
connesse alle relative cariche, in conformità alle previsioni degli
artt. 2, 3 e 4 del D.P.R. 27 giugno 1985, n. 350.
c)
Possesso, per le persone indicate sub b), per
quelle che esercitano funzioni di controllo, nonché per coloro che,
in virtù della partecipazione al capitale siano in grado di
influire sull'attività dell'ente, dei requisiti di onorabilità
stabiliti nell'art. 5 del D.P.R. 27 giugno 1985, n. 350.
d)
Presentazione di un articolato programma di
attività di cui siano indicate in particolare la tipologia delle
operazioni previste e la struttura organizzativa dell'ente.
PRESIDENTE:
Se nessuno chiede la parola, metto in
votazione l'articolo 1 testé letto:
ESITO DELLA VOTAZIONE
Presenti, votanti e favorevoli: 28.
Il Consiglio approva all'unanimità.
PRESIDENTE:
Do lettura dell'articolo 2:
Articolo 2
1. Per gli istituti e le aziende di credito aventi sede
nell'ambito del territorio regionale, ma che intendano operare
anche al di fuori di esso, resta ferma la competenza autorizzativa
della Banca di Italia, sentito il parere della Regione Valle
d'Aosta, a norma dell'art. 26, L. 16 maggio 1978, n. 196.
PRESIDENTE:
Se nessuno chiede la parola, metto in
votazione l'articolo 2 testé letto:
ESITO DELLA VOTAZIONE
Presenti, votanti e favorevoli: 29.
Il Consiglio approva all'unanimità.
PRESIDENTE:
Do lettura dell'articolo 3:
Articolo 3
1. Ove gli enti indicati all'art. 1 siano costituiti nella
forma di enti di diritto pubblico, la legge regionale istitutiva
implica autorizzazione all'esercizio dell'attività creditizia ed
autorizzazione all'inizio delle operazioni. Negli altri casi
l'autorizzazione ad iniziare le operazioni è rilasciata dalla
Regione Valle d'Aosta previo controllo all'adempimento di tutte le
condizioni richieste per l'esercizio dell'attività di
credito.
2. Resta fermo quanto stabilito nell'art. 23, ultimo capoverso
della L. 16 maggio 1978, n. 196.
PRESIDENTE:
Se nessuno chiede la parola, metto in
votazione l'articolo 3 testé letto:
ESITO DELLA VOTAZIONE
Presenti, votanti e favorevoli: 29.
Il Consiglio approva all'unanimità.
PRESIDENTE:
Do lettura dell'articolo 4:
Articolo 4
1. Il diniego dell'autorizzazione all'esercizio dell'attività
creditizia dev'essere motivato e comunicato ai promotori.
2. La comunicazione dev'essere data entro sei mesi dal
ricevimento della relativa domanda, ovvero, se questa sia
incompleta, entro sei mesi dalla presentazione dei dati e dei
documenti necessari a completamento dell'istanza medesima.
3. In ogni caso, la decisione dev'essere assunta nel termine
massimo di dodici mesi dal ricevimento della domanda. Ove non si
sia provveduto nei termini suindicati, le istanze si intendono
respinte.
PRESIDENTE:
Se nessuno chiede la parola, metto in
votazione l'articolo 4 testé letto:
ESITO DELLA VOTAZIONE
Presenti, votanti e favorevoli: 29.
Il Consiglio approva all'unanimità.
PRESIDENTE:
Do lettura dell'articolo 5:
Articolo 5
1. Il potere di designazione spettante alla Regione Valle
d'Aosta in sede di nomina dei componenti gli organi collegiali,
quale previsto dall'art. 25 della L. 16 maggio 1978, n. 196, viene
esercitato nel rispetto dei criteri dettati dagli artt. 2, 3, 4 e 5
del D.R.P. 27 giugno 1985, n. 350.
PRESIDENTE:
Se nessuno chiede la parola, metto in
votazione l'articolo 5 testé letto:
ESITO DELLA VOTAZIONE
Presenti, votanti e favorevoli: 29.
Il Consiglio approva all'unanimità.
PRESIDENTE:
Do lettura dell'articolo 6:
Articolo 6
1.
I provvedimenti istitutivi ed autorizzativi emessi
dalla Regione ai sensi della presente legge sono comunicati alla
commissione delle Comunità europee.
2.
Sono parimenti comunicati alla commissione delle
Comunità europee eventuali deliberazioni adottate dagli organi
regionali ai sensi del successivo art. 7.
PRESIDENTE:
Se nessuno chiede la parola, metto in
votazione l'articolo 6 testé letto:
ESITO DELLA VOTAZIONE
Presenti, votanti e favorevoli: 29.
Il Consiglio approva all'unanimità.
PRESIDENTE:
Do lettura dell'articolo 7:
Articolo 7
1. Con riferimento al periodo transitorio previsto dall'art.
3, punto 3 lettere b) e c) della direttiva delle Comunità europee
del 12 dicembre 1977, n. 77/780, i criteri per l'istituzione e
l'autorizzazione da parte della Regione Valle d'Aosta di enti ed
aziende di credito a carattere esclusivamente locale restano quelli
deliberati, in via generale, dal Comitato Interministeriale per il
Credito e il Risparmio ai sensi dell'art. 15, punto 2, del D.P.R.
27 giugno 1985, n. 350, salve le deroghe eventualmente stabilite
dal Consiglio regionale della Valle d'Aosta in considerazione di
specifiche e motivate esigenze di carattere locale.
PRESIDENTE:
Se nessuno chiede la parola, metto in
votazione l'articolo 7 testé letto:
ESITO DELLA VOTAZIONE
Presenti, votanti e favorevoli: 29.
Il Consiglio approva all'unanimità.
PRESIDENTE:
Do lettura dell'articolo 8:
Articolo 8
1.
La presente legge è dichiarata urgente ai sensi
dell'articolo 31 dello Statuto Speciale ed entrerà in vigore il
giorno successivo a quello della sua pubblicazione sul Bollettino
Ufficiale della Regione.
2.
È fatto obbligo a chiunque spetti di osservarla e
di farla osservare come legge della Regione Valle d'Aosta.
PRESIDENTE:
Se nessuno chiede la parola, metto in
votazione l'articolo 8 testé letto:
ESITO DELLA VOTAZIONE
Presenti, votanti e favorevoli: 29.
Il Consiglio approva all'unanimità.
PRESIDENTE:
Il Consiglio è chiamato ora a pronunciarsi
per votazione segreta sul complesso della legge:
VOTAZIONE A SCRUTINIO SEGRETO
ESITO DELLA VOTAZIONE
Presenti: 31
Votanti: 31
Favorevoli: 27
Contrari: 4
Il Consiglio approva.
