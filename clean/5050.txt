Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 62 del 27 gennaio 1983 - Resoconto
OGGETTO N. 62/VII - COMUNICAZIONE DEL PRESIDENTE DELLA
GIUNTA.
PRESIDENTE:
Ha chiesto di parlare il Presidente della
Giunta, ne ha facoltà.
ANDRIONE - (U.V.):
Nella giornata di ieri e di stamani
abbiamo avuto modo di incontrare numerosi Ministri. Non credo di
dover riferire su ogni incontro, però mi sembra doveroso comunicare
al Consiglio due particolari aspetti che potranno avere prossimi
sviluppi di natura politica.
Nei giorni scorsi era giunta una nota da parte del Ministro del
Tesoro che chiedeva un preventivo assenso da parte del Presidente
della Giunta per riportare, limitatamente all'anno 1983, da 9 a
7/10 la percentuale del gettito fiscale prelevato sui cespiti
ammessi a questo tipo di riversale per la Regione. Poichè nè la
giustificazione di questa richiesta nè il fatto che fosse sganciata
da qualsiasi visione di politica nazionale ci sembravano corretti,
l'Assessore Chabod ed io, abbiamo avuto ieri mattina un lungo
incontro con il Ministro del Tesoro Goria ed il Ragioniere generale
dello Stato, Ruggieri, ai quali abbiamo potuto dimostrare che la
loro tesi era infondata (cosa che il Ministro del Tesoro ha
riconosciuto) anche se abbiamo tenuto a precisare ancora una volta
che non siamo contrari ad accettare quei sacrifici che siano
proporzionali e subordinati ad una visione globale del problema. Il
Ministro Goria ha sottoscritto la nostra posizione ed entro breve
avremo ulteriori incontri anche per quello che dirò in seguito.
Vi è stata una riunione dei Presidenti di tutte le Giunte
regionali, alla presenza del Presidente del Consiglio Fanfani -
alla quale è poi seguita una seduta straordinaria del Consiglio dei
Ministri. In occasione di questa riunione il Presidente della
Regione Piemonte - Presidente di turno della Conferenza dei
Presidenti - aveva presentato delle richieste specifiche delle
differenti Regioni riguardanti in particolare la Sanità ed i
Trasporti. Il Sen. Fanfani - credo di ripetere le parole di un
articolo di Biagi apparso sulla Repubblica - con il tono pacato del
Professore abituato a spiegare certe questioni ad alunni
evidentemente un pò tardi, è stato molto duro, nel senso che ci ha
proposto degli incontri specifici con i vari Ministri competenti,
ribadendo che lo Stato non ha i soldi per pagare in particolare la
riforma sanitaria. E' stato denunciato, senza che ci fosse la
possibilità di dire che non era vero, un certo regime di sperpero e
di spreco da parte di molte U.S.L.; la Valle d'Aosta per fortuna
non era interessata. E'stato riaffermato che lo Stato non ha i
soldi per rispondere a tutte le esigenze del capitolo Trasporti;
quello che più mi ha colpito è che il Sen. Fanfani ci ha detto di
non farci alcuna illusione perchè il 1983 non passerà senza che
siano richiesti altri pesanti sacrifici.
Dunque prepariamoci ad affrontare compiti molto difficili perchè
la Finanza pubblica italiana è in totale dissesto.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Il Presidente della Giunta ci ha
riferito di due incontri, quello con il Ministro Goria e quello con
il Presidente del Consiglio Fanfani. Credo che la Giunta in questo
caso abbia fatto bene a non concordare su una imposizione per ciò
che riguarda il ritorno del riparto ai 7/10, perchè se non ci sono
delle valutazioni finalizzate a qualche obiettivo generale non si
può, semplicemente con fini generici, decurtare la quota spettante
alla Valle d'Aosta.
Se invece ci sarà, d'intesa con la Regione, la possibilità di
concordare anche una partecipazione della nostra Valle ad un
progetto di risanamento, in questo caso si può discutere.
In quanto all'incontro con il Sen. Fanfani, pur sentendo da
parte del Presidente della Giunta il preannuncio di ulteriori
sacrifici, noi non crediamo che in questo caso sia facile per la
nostra Regione adeguarsi ad impostazioni politiche che ci sembrano
piuttosto confuse. E' stato certamente positivo l'accordo raggiunto
per il costo del lavoro in questi giorni, che ha permesso di
difendere i salari, il potere di acquisto a più basso reddito, ma
non è stato un risultato positivo del Governo solamente - come
viene alle volte presentato dagli organi di stampa - è stato un
risultato positivo dovuto anche alle manifestazioni, alle lotte, ai
cortei dei lavoratori che hanno cercato di difendere le proprie
condizioni. Ma, sgombrato il campo da questa materia, certo sarà
possibile per le parti sociali fare ulteriori passi avanti alla
ricerca di vie d'uscita dalla crisi. Non ci sembra invece che il
Governo abbia finora un progetto complessivo coerente che indichi
soluzioni in questo senso, senza il quale difficilmente i sacrifici
richiesti alla popolazione potranno poi dare dei risultati
effettivi di un'opera di risanamento.
