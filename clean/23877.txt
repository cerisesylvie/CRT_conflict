Classificazione
ASSETTO DEL TERRITORIO
Difesa ed uso del suolo - Sistemazione idrogeologica



Oggetto del Consiglio n. 2881 del 11 luglio 2007 - Resoconto
OGGETTO N. 2881/XII - Interventi di carattere preventivo di
regimazione idraulica di corsi d'acqua. (Interpellanza)
Interpellanza
Premesso che:
-
il maltempo dei giorni scorsi ha provocato l'ennesima
scarica di detriti e terriccio dalle pendici del Monte Zerbion,
provocando l'esondazione del torrente Grand Valey a
Châtillon;
-
in analoghe condizioni si trova sovente il torrente Neran,
che scorre nel medesimo luogo;
-
nelle immediate adiacenze dei bacini di questi due corsi
d'acqua sorgono edifici, o sono in previsione nuove costruzioni, e
si snodano strade di diversa importanza;
i sottoscritti Consiglieri regionali
Interpellano
il Presidente della Regione e/o l'Assessore delegato per
sapere
1) se siano stati ipotizzati interventi di regimazione
idraulica dei torrenti citati in Premessa: in caso affermativo,
quali;
2) se intende adottare altre iniziative di carattere
preventivo per evitare situazioni che, in futuro, possano
compromettere la stabilità dei fabbricati esistenti, o di quelli in
fase di progettazione o costruzione, e la percorribilità delle
strade che si trovano nelle vicinanze.
F.to: Tibaldi - Frassy - Lattanzi
Président
- La parole au Vice-président Tibaldi.
Tibaldi (CdL)
- Direi che il testo dell'interpellanza è
chiaro, i quesiti anche, quindi ascolto la risposta
dell'Assessore.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- I torrenti di Saint-Vincent (Biègne,
Saint-Valentin, Grand Valey) sono oggetto della prima tornata di
studi della pericolosità per colate di detrito su conoide affidati
con la deliberazione della Giunta regionale n. 2585 del 12 agosto
2005 a 15 gruppi di professionisti. Questi incarichi prevedono la
redazione di specifici studi di valutazione della pericolosità per
colate di detrito e dell'efficacia delle opere di difesa
eventualmente esistenti, nonché della progettazione di massima dei
possibili interventi di sistemazione idraulica per 50 bacini
regionali individuati come maggiormente pericolosi per i diversi
centri abitati regionali, per un costo complessivo di circa 1,5
milioni di euro. Il lavoro dei 15 gruppi di studio e di
progettazione è coordinato dal punto di vista tecnico e scientifico
da uno studio tecnico altamente specializzato in questo settore
delle risorse idriche, per avere un'omogeneità di valutazione e
determinazione dei risultati, che altrimenti potrebbero essere fra
di loro non dialoganti. Gli studi sono stati consegnati al 30
aprile come previsto e sono attualmente in corso le procedure di
validazione degli stessi, mentre a breve inizieranno gli incontri
di presentazione e di confronto con i Comuni interessati, visto che
si rideterminano gli ambiti di pericolosità di cui alla legge
regionale n. 11/1998...
(interruzione del Vicepresidente Tibaldi, fuori
microfono)
... non sempre, sovente può succedere che con tali studi si vada
a restringere o allargare zone, ma questo è sempre previsto dalla
legge n. 5 sulla protezione civile, non è una procedura nuova.
Con riferimento al primo quesito, sono state quindi consegnate
le ipotesi di intervento di sistemazione dei bacini dei torrenti
Biègne, Saint-Valentin e Grand Valey che sono attualmente in fase
di verifica da parte delle strutture competenti.
Facendo riferimento a quanto avvenuto il 15 giugno sul torrente
Grand Valey, occorre richiamare comunque l'intervento in corso di
realizzazione, operazioni di disalveo a parte, da parte del
Servizio sistemazioni idrauliche e dissesti di versante che a
partire dagli ultimi giorni di maggio, data alla quale veniva
segnalato, da parte delle autorità comunali e dal Corpo forestale,
un forte accumulo di materiale nella parte alta del bacino del
torrente stesso, si attivava per la realizzazione di 3 briglie
selettive - sono degli sbarramenti - in rete per il contenimento di
eventi di colata detritica. I tempi tecnici di progettazione e
commerciali di produzione delle barriere in rete - non sono delle
barriere in muratura, ma sono delle barriere elastiche in rete,
devono essere modellate sui profili del torrente - non hanno
permesso di cominciare i lavori prima del venerdì 15 giugno e,
quindi, di ridurre i danni occorsi durante tale evento di colata
detritica. Attualmente sono comunque in corso di realizzazione
queste 3 opere che in un contesto di "back-analisis" ci permettono
di dire che sarebbero state in grado di contenere un fenomeno pari
a quello verificatosi. Sono opere che non consentono di contrastare
completamente i fenomeni potenziali che si possono scatenare su
questo torrente, ma si inseriscono... per non dire che sono
propedeutiche alla realizzazione di altre opere indirizzate alla
riduzione e al contenimento delle portate.
Con riferimento al secondo quesito, è necessario ricordare che
il sistema regionale inerente i rischi idrogeologici si basa su
misure di salvaguardia articolate: perimetrazione delle aree a
rischio con le cartografie degli ambiti inedificabili; sistema di
allertamento per rischi idrogeologici: bollettini di allertamento
meteo e dei dissesti; realizzazione di interventi di protezione
strutturale. Questo sistema è attualmente attivo anche per le
situazioni oggetto dell'interpellanza e compete al Comune, oltre
che alla Regione per le sue competenze, gestirlo. Esso costituisce
l'unica strategia effettivamente da perseguire proprio per ottenere
gli obiettivi che sono citati nel secondo quesito. Evidentemente
adesso, ottenuti i risultati di questi studi, sapremo cosa fare,
oltre a quegli interventi di messa in sicurezza con quelle 3
briglie selettive a rete, per ridurre al minimo la pericolosità di
tali torrenti. Teniamo presente che si tratta comunque di torrenti
che interferiscono sul tessuto urbano: questo pone dei problemi dal
punto di vista dell'efficienza degli interventi stessi, perché,
quando tali torrenti interferiscono con le abitazioni e con le
infrastrutture, non è semplice azzerare completamente il
rischio.
Président
- La parole au Vice-président Tibaldi.
Tibaldi (CdL)
- Alcune considerazioni, ringraziando
l'Assessore per le informazioni che ha fornito. Vogliamo con questa
interpellanza focalizzare l'attenzione su una problematica di
regimazione idraulica di corsi d'acqua, che in apparenza, se uno li
osserva quando sono in condizioni normali, appaiono poco più di
ruscelli, mentre, quando c'è un minimo di precipitazioni, questi 3
ruscelli, complice a monte una conca morenica piuttosto fragile e
franosa, diventano fonte di problemi... che si riversano...
soprattutto nella fase terminale del corso d'acqua che coincide con
una parte dell'abitato di Saint-Vincent e con una parte
dell'abitato di Châtillon. Si tenga presente che lungo l'alveo di
questi torrenti, in particolare del Grand Valey, vi è
l'insediamento del "Billia"; è vero che è collocato a livello
altimetrico più in alto rispetto al letto del torrente, dove vi è
la congiunzione del Biègne con il Grand Valey, comunque vi è una
zona urbana, dove insiste questo insediamento, che è drasticamente
interessata dai fenomeni di esondazione e trascinamento a valle dei
detriti, come è accaduto qualche settimana fa. Abbiamo visualizzato
le cartografie del PAI, che sono state realizzate a suo tempo,
apprezziamo il fatto che possono essere oggetto di revisione,
quindi di prevenzione proprio in virtù del fatto che questi corsi
d'acqua sono apparentemente tranquilli, ma in realtà pericolosi in
caso di precipitazioni anche modeste. Apprezziamo che siano state
messe in cantiere queste 3 biglie selettive, attendiamo le
risultanze di tali 15 studi consegnati nell'aprile scorso ai
competenti uffici e vedremo le rideterminazioni effettuate in
merito, sottolineando che ci vuole precauzione, anche perché nella
parte terminale dove vi è la confluenza dei 3 corsi d'acqua, la
zona rossa è particolarmente estesa, è più esigua nella parte
intermedia in coincidenza delle aree abitate.
Credo che queste considerazioni, che, se vogliamo, sono banali,
fatte da una persona che non ha un'esperienza tecnica come i
professionisti incaricati, siano supportate da una serie di eventi
ripetitivi che si sono verificati e constatati da tutti, dalle
autorità comunali, dalla Forestale, che sono intervenuti
prontamente nel corso dell'ultimo evento alluvionale e immagino dal
suo Assessorato e dai tecnici da esso dipendenti.
