Classificazione
BENI CULTURALI
Interventi vari


Resoconto integrale del dibattito dell'aula
Oggetto del Consiglio n. 1615 del 8 novembre 1995 - Resoconto
SEDUTA ANTIMERIDIANA DELL'8 NOVEMBRE 1995
OGGETTO N. 1615/X Ritardi nel restauro del tetto della
Collegiata di Saint Gilles in Verrès. (Interrogazione)
Interrogazione Venuto a conoscenza, tramite i mezzi di
informazione, che l'Amministrazione regionale avrebbe stanziato nel
dicembre 1993 centocinquantamilioni di lire per il restauro del
tetto della collegiata di Saint Gilles a Verrès, ma che a tutt'oggi
tali lavori non sarebbero neppure iniziati;
Ritenuto importante fare luce su eventuali ritardi
amministrativi o burocratici per causa dei quali la somma stanziata
sarebbe rimasta a tutt'oggi inutilizzata;
il sottoscritto Consigliere regionale
Interroga
la Giunta regionale per sapere:
1) se quanto detto in premessa corrisponde al vero, e se sì
quali sono i motivi di tale enorme ritardo;
2) con quali mezzi e in quali tempi l'Amministrazione regionale
intende adoperarsi affinché i lavori di restauro del tetto della
collegiata abbiano rapidamente inizio e vengano al più presto
ultimati.
F.to: Lanièce
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) In riferimento ai quesiti posti da questa
interrogazione, c'è da dire che la delibera n. 10706 del 24
dicembre 1993, prevede la concessione di un contributo di lire 152
milioni, pari al 60 percento dell'importo dei valori ammissibili, a
valere per 122 milioni sul bilancio 1993 e 30 milioni sul bilancio
1994.
L'intervento viene effettuato ai sensi della legge regionale n.
27 del 10 maggio 1993, che prevede la concessione di contributi per
il restauro e la conservazione del patrimonio edilizio, artistico,
storico ed ambientale. Tale legge prevede la possibilità di
intervenire con un contributo massimo del 60 percento su tutti gli
edifici notificati, o tutelati ai sensi della "1089", e su quelli
non notificati, aventi comunque interesse artistico, storico ed
ambientale, previo parere vincolante della Commissione regionale
per i beni culturali ed ambientali.
Ho voluto dare questa impostazione all'inizio della mia
risposta, perché questo intervento non deve essere realizzato dalla
Regione, come prevede specificatamente la legge; non è la
Sovrintendenza, ma il richiedente il contributo, vale a dire il
proprietario o il possessore dell'immobile che si avvale di imprese
di propria fiducia per l'esecuzione dei lavori, e questo vale non
solo per questo caso della Collegiata di Saint Gilles a Verrès, ma
per tutti i casi di intervento nelle cappelle e nei vari oratori,
nella sistemazione dei pavimenti delle chiese, un po' dappertutto
dove siamo intervenuti applicando quanto previsto dalla legge n.
27.
Quindi, sicuramente senza equivoco, in questo caso non siamo di
fronte a ritardi amministrativi o burocratici, come è stato citato
nel testo; sono ritardi non imputabili alla Regione, ci sono stati
sicuramente dei problemi che riguardano - a quanto ci ha detto il
Parroco - difficoltà dell'impresa per la posa di attrezzature ed
impianti in un luogo di difficile accesso.
In merito al ritardo dell'inizio non è pervenuta però finora
alcuna comunicazione ufficiale, anche se da un recente incontro da
noi sollecitato il Parroco ha indicativamente fornito la data del
15 novembre quale data di inizio lavori.
I fondi stanziati verranno erogati ad esecuzione avvenuta, anche
ratealmente, sulla base della documentazione comprovante la spesa
sostenuta, così come previsto dalla citata legge n. 27.
Come già è successo in altri casi, qualora i lavori non
venissero attivati entro tre anni, si provvederà a revocare il
finanziamento richiesto.
Presidente Ha chiesto la parola il Consigliere Lanièce.
Lanièce (GA) Prendo atto della risposta dell'Assessore Agnesod.
Quindi era vero che erano stati stanziati nel dicembre 1993 circa
150 milioni da parte dell'Amministrazione regionale per il restauro
del tetto della Collegiata di Saint Gilles. Al di là delle
giustificazioni, anche corrette, che mi sono state date
dall'Assessore, di fatto siamo di fronte a degli importi che sono
stati stanziati nel dicembre 1993 e che ad oggi non sono mai stati
utilizzati.
Ovviamente ci può essere anche un ritardo da parte dell'impresa,
però in pratica queste somme stanziate in bilancio, non sono state
mai utilizzate. Se l'Amministrazione regionale stanziando somme nel
bilancio aveva intenzione di intervenire al più presto per
salvaguardare il tetto della Collegiata di Saint Gilles, che ha un
valore monumentale, un valore storico, oltre al valore religioso in
sé, secondo me aveva anche il compito di verificare l'utilizzo o
meno di tali somme, altrimenti sarebbe troppo facile inserire nel
bilancio di previsione svariate somme di denaro senza poi
preoccuparsi che questi importi vengano utilizzati per riparare, in
questo caso, un tetto che ha una valenza anche turistica, quindi
una valenza positiva per quanto riguarda la nostra regione, oltre
alla valenza importantissima dal punto di vista religioso.
Questa è una cosa che mi ha lasciato un po' perplesso, quindi mi
auguro che la data che mi è stata appena detta dall'Assessore, cioè
il 15 novembre, come inizio dei lavori sia una data certa. Invito
comunque...
(... interruzione dell'Assessore Agnesod, fuori microfono...
)
... sì, però se vengono inseriti delle disponibilità nel
bilancio 1993 e 1994 e poi non vengono spese, a questo punto o si
tolgono, oppure si cerca di invogliare, chi ha chiesto il mutuo, ad
effettuare l'intervento, altrimenti si finisce per avere dei
bilanci consuntivi che non corrispondono alle previsioni fatte, in
ultima analisi dei bilanci non veritieri. E' compito
dell'Amministrazione invece di dare un senso di verità alle somme
stanziate.
Invito comunque l'Assessore nel prossimo bilancio di previsione
a tenere in alta considerazione i capitoli riguardanti le chiese e
le cappelle valdostane, perché queste oltre ad avere una grande
valenza religiosa, hanno anche una valenza turistica, una valenza
monumentale.
Penso sia opportuno cercare di intervenire al più presto,
aumentando le somme a disposizione, in modo da evitare che il
patrimonio religioso e culturale presente in queste cappelle venga
deturpato o rovinato dagli agenti atmosferici. Invito quindi
l'Assessore ad aumentare i fondi a disposizione, verificando però
che gli stessi vengano utilizzati.
