Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.


Resoconto integrale del dibattito dell'aula
Oggetto del Consiglio n. 2364 del 19 dicembre 2001 - Resoconto
OGGETTO N. 2364/XI Convenzione fra U.S.L. e IN.VA. S.p.A. per
la gestione del servizio informatico dell’U.S.L.
(Interpellanza)
Interpellanza In considerazione della deliberazione della
Direzione Generale dell’U.S.L. n. 29
dell’8 gennaio 2001 con oggetto: "Rinnovo della
convenzione tra U.S.L. e IN.VA. S.p.A.";
Ai sensi della legge regionale 12 luglio 1996 n. 16 che
prevedeva l’utilizzo della IN.VA. S.p.A. per la
gestione del sistema informatico U.S.L.;
Considerate le risposte date dall’Assessore in
una recente interpellanza circa l’utilizzo di
personale IN.VA. anche per funzioni segretariali;
Evidenziate le molteplici aree di servizi offerti da IN.VA.
all’U.S.L. e previste nella convenzione quadro;
il sottoscritto Consigliere regionale
Interpella
l’Assessore alla Sanità al fine di conoscere:
1) quale ruolo strategico si intende dare a tale collaborazione
e quali nuove aree di servizio si intendono affidare
all’IN.VA. S.p.A. oltre alle determinazioni già
adottate;
2) quali sono stati gli importi di spesa definiti
dall’U.S.L. per utilizzo di tale convenzione negli
anni 1998, 1999, 2000, 2001 (assestato);
3) quali le correlate spese risparmiate
dall’U.S.L. per l’esternalizzazione
di tali servizi.
F.to: Lattanzi
Président La parole au Vice-président Lattanzi.
Lattanzi (FI)
Riporto in quest’aula
un'interpellanza che si occupa ancora di INVA, ce ne siamo occupati
nel Consiglio regionale del 28 novembre scorso, in occasione
dell’apprendimento di un progetto sperimentale per
il reparto di Radiologia e di Analisi del nostro Ospedale, tramite
il quale per un anno INVA veniva utilizzata non più solo per quelli
che erano stati i suoi iniziali rapporti con
l’Azienda sanitaria locale, cioè quelli di gestione
di processi informatici, di call center, di manutenzione hardware
apparecchiature, di manutenzione ordinaria di applicativi in
esercizio. In quell'occasione avevamo discusso del più o meno
corretto ampliamento dell’utilizzo di INVA anche per
attività segretariali, perché si andava di fatto ad utilizzare
personale INVA esterno all'ASL per attività segretariali, appunto,
che erano state svolte da impiegati dell’Ospedale e
che venivano così esautorati dai loro incarichi, almeno per quanto
riguarda Radiologia e Analisi.
Oggi abbiamo voluto riportare questa problematica
dell’utilizzo di INVA da parte
dell’USL sempre in base a questa convenzione,
firmata l’8 gennaio di quest’anno,
che rinnovava i rapporti fra la Direzione sanitaria e questa
società esterna, perché dalle risposte puntuali che
l’Assessore ci aveva dato sulla problematica del
reparto di Radiologia si era appreso che
l’utilizzazione non solo in via sperimentale per
quanto riguarda Radiologia, ma l’utilizzazione di
INVA poteva anche venire contemplata per altri servizi di tipo
segretariale, amministrativi, eccetera.
Voglio ricordare che avevamo sollevato una serie di questioni
tecniche, legate anche all'interpretazione delle leggi, che danno
sì la possibilità all’ASL di utilizzare personale
esterno a sostituzione di personale interno
dell’USL, ma ritenevamo che in base
all'interpretazione delle leggi questo potesse avvenire solo in
momenti in cui ci fossero state delle necessità che il personale
interno non poteva espletare, per cui il ricorso al personale
esterno potesse essere compreso esclusivamente per brevi periodi e
per eccezionali condizioni.
Il lancio di questo progetto sperimentale di un anno, invece, ci
informava che così non veniva interpretata, che si dava alla legge
un'interpretazione diversa, quindi l’utilizzo di
INVA andava in una direzione diversa da quella iniziale.
Oggi vogliamo conoscere più a fondo la verità sulle intenzioni
politiche di questo Assessorato e di questa Direzione generale
dell’USL, perché abbiamo la sensazione sgradevole di
trovarci di fronte a chi, un passettino alla volta, voglia
procedere in una direzione che, condivisa o meno, sarebbe
auspicabile che fosse almeno dibattuta.
Non ci rallegra il venire a sapere che per INVA si preveda un
ruolo più importante in termini prospettici rispetto a molti altri
servizi di call center, di gestione di rapporti con
l’utenza, da piani operativi che girano nei reparti,
che sinceramente ci stupiscono. Infatti, si tende a sminuire una
relazione con INVA, che viene presentata come legata ai processi
informatici, dicendo che per questo progetto sperimentale in
Radiologia e Analisi viene utilizzata in termini temporanei, anche
se non - come la legge prevede - di 60 giorni, ma di un anno, ma
che tutto finisce lì, per cui non c’è da
preoccuparsi. Abbiamo invece il sospetto, che è quasi una certezza,
che INVA stia per diventare il vero ufficio di collocamento
dell’amministrazione sanitaria, un ufficio di
collocamento che ha una caratteristica molto anomala rispetto al
collocamento normale del personale sanitario, mentre tutti quelli
che vogliono lavorare in Ospedale devono fare un normale concorso,
superare gli esami di francese, che quasi mai vengono superati,
creando anche difficoltà a chi deve reperire risorse umane per far
fronte ai servizi, questa società non ha nessun obbligo di fornire
personale che abbia superato gli esami di francese, personale che
abbia una qualifica di tipo sanitario anche nei processi
amministrativi, dove bisogna comunque conoscere le
terminologie.
Abbiamo quindi individuato tutta una serie di fastidiose
interpretazioni che questa Amministrazione e questo assessorato dà
all’utilizzo di questa società. Abbiamo posto tre
domande molto semplici:
"quale ruolo strategico si intende dare
a tale collaborazione e quali nuove aree di servizio si intendono
affidare all’INVA S.p.A. oltre alle determinazioni
già adottate"
in base a quel progetto sperimentale;
"quali
sono stati gli importi di spesa definiti dall’USL
per l’utilizzo di INVA negli anni 1998, 1999, 2000,
2001 (assestato)"; "quali le correlate spese risparmiate
dall’USL per l’esternalizzazione di
tali servizi".
Ricordiamo che all’utilizzo di
personale esterno devono corrispondere quelle due situazioni: una,
di non reperimento della risorsa umana interna
all’Ospedale; l’altra, della
straordinarietà e la temporaneità di questo utilizzo, perché se
questo non avviene, significa creare dei duplicati di personale,
che potrebbero essere portati anche all’attenzione
della Corte dei Conti.
Chiedo all’Assessore se ci può illuminare
sull’utilizzo strategico che questo Assessorato
intende dare ai rapporti con INVA.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Probabilmente il Vicepresidente Lattanzi mi
dirà che non è soddisfatto, perché non sono in grado di
illuminarlo. Ho alcune informazioni, ma obiettivamente non so quali
siano i programmi futuri dell’ASL, ma su questo
tornerò.
Rispetto alla prima domanda,
"quale ruolo strategico si
intende dare a tale collaborazione"
, la collaborazione fra USL
e INVA è disciplinata a livello di definizione dei ruoli
strategici, nell’ambito delle norme fissate con
legge regionale n. 81/87 e con legge regionale n. 16/96, combinato
disposto articoli 1-4.
Tale articolato individua in INVA lo strumento per la
realizzazione e la gestione del sistema informativo
dell’azienda USL Valle d’Aosta in
ambito di piani programmatici, inteso allo sviluppo, alla
modernizzazione e alla diffusione delle tecnologie telematiche e
dei servizi informativi. Sulla base di tale presupposto, la
collaborazione fra USL e INVA si è concretizzata nei seguenti
servizi: gestione e supporto all'organizzazione del sistema delle
comunicazioni e del sistema di emergenza sanitaria, esteso anche al
Pronto soccorso, e comprende l’hardware, il
software, la telecomunicazione, i centralini, i registratori, le
comunicazioni via cavo, i ponti radio, il supporto tecnico,
operativo, organizzativo, commerciale finalizzato
all’assistenza al sistema informatico e di
telecomunicazione dell’emergenza; gli screening, la
gestione e il supporto completo del progetto Pap-test e
mammografia; l’Help desk,
l’assistenza manutenzione del parco apparecchiature
informatiche dell’USL Valle d’Aosta;
il data entry, servizi finalizzati al supporto
dell’attività di data entry specifico, di data entry
specializzato al popolamento e finalizzato a creazione di data base
dedicati ad analisi statistiche, nonché servizi finalizzati al
front desk di sportello informatizzato; management leasing esteso
alla fornitura e posa in opera di attrezzature informatiche e di
telecomunicazioni; infine, di consulenza, pianificazione,
progettazione e direzione lavori riferiti alle tecnologie
informatiche ed alle telecomunicazioni.
Per il futuro immediato, in considerazione del rilevante aumento
delle dotazioni informatiche dell’azienda USL, si
renderà opportuna un'azione di razionalizzazione dei contratti
esistenti adeguandoli alle nuove necessità.
Tale opera di razionalizzazione dovrà anche riguardare il
servizio di data entry, facendolo sempre più rientrare in un ambito
di sportello informatizzato, in quanto le procedure di rilevante
interesse per i clienti esterni ed interni sono sempre più gestite
a mezzo di tecnologie informatiche: è il caso specifico della
Radiologia.
In particolare, la logica della gestione di sportello
informatizzato sarà applicabile ai servizi di diagnostica,
interessati da profonde innovazioni tecnologiche, che necessitano
l’attribuzione di contratto di servizi con garanzie
di risultato in termini di soddisfazione operativa, che si
ripercuota positivamente nei confronti dell'utenza servita, che si
determina annualmente in numeri molto rilevanti.
Un ruolo, quindi, di fornitore di tecnologia telematica, di
strumenti organizzativi e di procedure specifiche in grado di
massimizzare l’utilizzo delle potenzialità inserite
nella tecnologia, assumendosi profili di responsabilità
contrattuale sui risultati ed il correlato rischio
imprenditoriale.
Rispondendo alla seconda parte della prima domanda, quali aree
si intendono affidare, io non ne sono a conoscenza in termini
diretti. L’unico momento in cui
l’azienda presenta le proposte operative per
l’anno futuro è il momento della predisposizione del
piano attuativo locale (PAL), che è conseguente alle direttive che
la Regione impartisce ogni anno all’Azienda USL; in
quella sede si entra più nel merito della questione.
Ritengo comunque, come ho già avuto modo di dire, che si debba
andare anche in queste nuove aree, fermo restando quanto è stato
detto, con molta cautela, perché se è vero, come è vero, che ci
sono necessità di specializzazioni ulteriori rispetto a quelle
molte volte presenti in ambito di pianta organica, è altrettanto
vero che questi processi devono essere gestiti con gradualità
soprattutto per far crescere il personale interno, e non dare loro
l’impressione di essere messi a parte, perché essere
considerati tali è un rischio reale.
L’invito che ho fatto e che continuerò a fare
all’USL va in questa direzione. Posso dire con
certezza che la sperimentazione che era prevista per il Laboratorio
di analisi non si farà in quanto, a seguito
dell’incontro fatto tra la Direzione generale
dell’azienda e il personale appartenente al
Laboratorio di analisi, e a seguito di certe garanzie di
operatività che sono state date, l’operazione di
esternalizzazione è stata - in questo caso il termine è corretto -
congelata, nel senso che si vuole verificare il sistema nel suo
complesso.
Rispetto alla seconda domanda, nel 1998 l’importo
di spesa è stato di lire 1.373.536.827, nel 1999 di lire
2.996.335.740, nel 2000 di lire 3.979.259.410, nel 2001
all’11 dicembre liquidate lire 3.759.617.314. In
relazione al punto 3, la fornitura di servizi per il tramite
dell’INVA viene valutata dal punto di vista della
congruità dei prezzi rispetto ai prezzi correnti di mercato,
pertanto non è appropriato in questo caso parlare di spese
risparmiate per l'esternalizzazione.
Gli eventuali risparmi infatti non potranno derivare da costi
unitari al di sotto delle medie di mercato, bensì dalla possibilità
di creazione di economie di scala e di ottimizzazione organizzativa
in relazione a determinati settori. Il beneficio legato alla
partecipazione a INVA: come si sa, l’USL partecipa
con una quota del 5 percento ad INVA, potrà essere solo quello di
partecipare ad eventuali utili di bilancio, che dovranno
trasformarsi per gli associati in risparmio e contenimento delle
tariffe, nei limiti delle percentuali di riconoscimento
spettanti.
Ma quando parliamo di risparmi, fondamentalmente la motivazione
alla base di questa scelta, al di là di quelle che ho riferito,
cioè l’alta tecnologia del sistema operativo della
radiodiagnostica, sistema che è stato totalmente rifatto e che
necessita di una professionalità di un certo livello, riguarda
anche la possibilità da parte dell’Azienda USL di
avere garantiti i sostituti in casi di assenze improvvise, anche in
tempo reale, anche la mattina alle 7,30 quando inizia il servizio,
sostituzione automatica che INVA deve garantire al prezzo iniziale.
Pertanto in questo senso c’è sicuramente un
risparmio, ma non è tanto il risparmio in termini reali che conta,
quanto l’efficienza del servizio che è dedicato
all'utenza. Rifacendomi alla convenzione quadro fra USL e INVA, che
è stata deliberata dall’USL con delibera n. 29/2001,
se guardiamo gli articoli 2 e 3 della convenzione,
l’articolo 2, avente per oggetto le aree operative
di riferimento, le suddivide in due aree: l’area
dello sviluppo e l’area delle prestazioni
professionali.
Lo sviluppo è conosciuto e si sa a cosa fa riferimento:
progettazione, realizzazione di sistemi informativi, applicativi,
tecnologici. L’area delle prestazioni professionali
consiste nella fornitura di definite competenze professionali a
supporto sia dello svolgimento di specifici progetti o iniziative,
sia a supporto delle tipiche attività direzionali di coordinamento,
pianificazione, monitoraggio e adeguamento dei piani di specifico
settore.
In queste aree ricadono le prestazioni di servizio, il cui
oggetto, condizioni e livelli verranno, di volta in volta,
concordati. La caratteristica fondamentale di tali servizi
consisterà nell'oggettiva possibilità di misurazione dei livelli di
servizi contrattualmente definiti.
"A titolo esemplificativo e
non esaustivo"
, dice la convenzione,
"potranno ricadere
nell’area il call center, l’Help
desk, l’outsourcing, il noleggio di apparecchiature,
Internet, supporto realizzazione siti Web, supporto comunicazioni e
quant’altro".
L’articolo 3 parla di "personale messo a
disposizione" e dice che
"INVA metterà prevalentemente a
disposizione proprio personale dipendente per la realizzazione di
quanto derivante dalla presente convenzione; qualora
l’INVA non disponesse in numero sufficiente di
proprio personale essa potrà avvalersi di altro personale o di
società specializzate con essa convenzionate, a condizione che
questo personale sia accettato dal committente".
Questa è la
convenzione quadro, che ricalca altre convenzioni quadro fornite
con altri enti. Per concludere, il Consigliere mi chiede quali sono
le intenzioni politiche dell’Assessorato. Ripeto,
non entriamo nel merito come Assessorato di questa attività; di
certo, forte dell'iniziativa svolta in quest’aula
dal Vicepresidente Lattanzi, mi farò carico di verificare con più
attenzione il momento della predisposizione del piano attuativo
locale, perché in quella sede vengono definite le intenzioni
dell’azienda per l’anno in corso.
Concludo dicendo: non citiamo il francese in questo caso, perché
parliamo di personale amministrativo, che utilizza, come ben si sa,
ormai da due anni il concetto della spendibilità, cioè chi si è
diplomato in Valle d’Aosta non sostiene più nessun
esame di francese, per cui il problema non sussiste.
Président
La parole au Vice-président Lattanzi.
Lattanzi (FI)
Intanto sgombriamo il campo dagli equivoci.
Il partito che rappresento, Forza Italia, su questa interpellanza è
a favore della razionalizzazione dei costi, del miglioramento del
servizio all'utenza, quindi non si scandalizza se un'azienda
sanitaria, come fanno molte altre regioni, utilizza società private
esterne per migliorare la qualità del servizio agli utenti e
abbassare i costi. Ricordiamoci che i Valdostani sono quelli che in
tutta Italia pagano un pro capite più alto di chiunque altro per la
sanità.
A maggior ragione, quindi, riteniamo che in questa regione si
debba lavorare per ridurre i costi e migliorare la qualità del
servizio, che è ancora lungi dall’essere ottimale.
Detto questo, mi ha fatto piacere che l’Assessore
sulle nostre proposizioni vada a verificare meglio quella che lui
ritiene "una sua ingerenza", in quelle che dovrebbero essere
pratiche gestionali tutte delegate alla gestione. Io dico che lo
deve fare e spiego il perché. Perché "o ci fa o ci è" e io sono
convinto che "lei ci è" e in questo caso vuol dire che si presenta
onesto intellettualmente, quindi non essendosene occupato, può
darsi che i suoi dirigenti abbiano imboccato una strada che a noi
non piace e qual è?
Non è quella, ripeto, dell'esternalizzazione dei servizi con
economie di scala; qui, fra l’altro, prendo atto che
lei quando dice che il risparmio non si può quantificare sul costo
unitario, ma bisogna vederlo su un'economia di scala, vediamo anche
dai bilanci rispetto all’utilizzazione di INVA che
siamo passati da 1,3 miliardi del 1998 ai 4 miliardi che
chiuderanno il 2001, quindi lei dice che è difficile calcolare le
economie di scala sul singolo costo unitario della prestazione,
vanno viste in un processo di evoluzione tecnologica che deve
essere affrontato.
Quello che mi fa piacere sentire, ma che vorrei si traducesse in
azione politica - altrimenti se non si fanno seguire alle parole
delle azioni conseguenti, rimangono solo parole che restano fra noi
e non vanno ai cittadini - è che lei deve andare a verificare, in
questo processo di evoluzione tecnologico, quale ruolo vogliono
dare i suoi dirigenti sanitari all’utilizzo di
quell'azienda esterna e le spiego perché: perché in termini
assoluti il processo di informatizzazione dei servizi potrebbe
presupporre che, nell’arco dei prossimi cinque anni,
l’intero palazzo della sanità e
l’intero Ospedale sia sostituito dagli
amministrativi oggi, dagli infermieri domani e dai medici e primari
dopodomani, che sempre più dovranno utilizzare tecnologia non con
personale assunto dall’USL, ma con personale assunto
dall’esterno.
Lei ha citato l’articolo 3 di quella convenzione;
quell’articolo, oggi, va forse rivisto o perlomeno
gestito, perché dice che INVA metterà a disposizione, per la
realizzazione di quanto derivante dalla convenzione quadro,
prevalentemente proprio personale dipendente ma, qualora INVA non
disponesse in numero sufficiente di proprio personale dipendente
e/o di specifiche competenze tecniche, essa potrà avvalersi, per lo
svolgimento delle attività previste, di altro personale o di
società specializzate con essa convenzionate e comunque in possesso
dei necessari requisiti.
Assessore, io e lei lo sappiamo - ma lo sappiamo tutti - che nei
prossimi dieci anni un primario che vorrà operare dovrà essere
comunque un esperto nell’utilizzo di software. Un
infermiere che dovrà fare dell’assistenza
ospedaliera, dovrà essere un conoscitore di strumenti tecnologici
avanzati, quindi di software. Un semplice amministrativo
dell’Azienda USL, lo abbiamo scoperto con la
Radiologia adesso e con l’Analisi fra qualche
giorno, ma lo scopriremo meglio nei prossimi mesi in tutti i
reparti, dovrà avere a che fare con le apparecchiature
tecnologiche.
Allora, se questo è il principio: che allo sviluppo tecnologico
contestualmente si sviluppa il rapporto con INVA, dico che a questo
punto l’INVA non può diventare il collocamento
impazzito per conto proprio di personale nell’ente
ospedaliero.
Se così deve essere, deve essere dichiarato, deve essere un
obiettivo preciso, deve essere quantificata la percentuale di
servizi che si può esternalizzare, devono essere quantificate le
economie di scala, perché sono d’accordo quando
dice:
"io ho detto di congelare le situazioni e di andare con
molta prudenza sulla sostituzione di personale amministrativo oggi
in essere con personale esterno"
, ma attenzione, Assessore!
Attenzione perché lei lo dice, ma il giorno dopo che lei lo ha
detto qui, il 28 novembre, il 29 il personale amministrativo di
Radiologia è stato cacciato dalle proprie scrivanie, in quanto il
giorno dopo c’era un software la cui password di
accesso era in possesso solo del personale INVA. Quindi o lei
parla, ma i suoi dirigenti non la ascoltano e vanno avanti per
conto loro, o lei parla, ma non è in condizioni di controllare
quello che dice!
Perché lei il 28 novembre ha concordato con la preoccupazione
espressa da Forza Italia, dicendo che questi sono processi
complessi che si devono sviluppare, abbiamo iniziato con
Radiologia, ma adesso dirò e farò in modo che?; invece, il giorno
dopo, i segretari amministrativi di Radiologia non avevano più le
password per entrare nel computer e sono stati collocati in un
corridoio.
Condivido allora la razionalizzazione, le economie di scala,
l'esternalizzazione dei servizi, ma se queste diventano efficienza
e minor costi per gli utenti! Se tutto questo, invece, fa sì che il
personale interno venga abbandonato nel processo di sviluppo della
propria formazione e competenza, e che a questo si assommino i
costi di un personale esterno, noi non ci stiamo e su questo faremo
una battaglia durissima!
L’esternalizzazione non deve diventare un
doppione dei servizi, ma deve essere un effettivo miglioramento ed
efficienza, e anche un effettivo ritorno economico.
