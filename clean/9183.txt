Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3726 del 6 maggio 1988 - Resoconto
OGGETTO N. 3726/VIII - RISTRUTTURAZIONE ED UTILIZZAZIONE
DELL'IMMOBILE DI PROPRIETA' REGIONALE GIÀ SEDE DEL MOBILIFICIO
GAGLIARDI. (Interrogazione).
PRESIDENTE:
Do lettura dell'interrogazione in oggetto,
presentata dai Consiglieri Bajocco e Tonino:
INTERROGAZIONE
Con deliberazione del Consiglio regionale N. 388, del 29
febbraio 1984 si approvava l'acquisto del mobilificio del Signor
Gagliardi in Aosta, per la cifra di £. 1.000.000.000
(unmiliardo).
Detta struttura doveva servire come edificio parcheggio degli
abitanti del Quartiere Cogne per poter iniziare i lavori di
ristrutturazione.
In secondo tempo detta struttura sarebbe stata ristrutturata
per le forze armate.
Ciò premesso i sottoscritti Consiglieri regionali
INTERROGANO
l'Assessore ai Lavori Pubblici per sapere:
1)
a quale stadio si trovano i lavori;
2)
quando saranno ultimati;
3)
quanti alloggi risulteranno disponibili;
4)
quanto l'opera è già costata sino ad ora e a quanto
ammonterà la spesa finale;
5)
chi sarà insediato in tali appartamenti.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
L'edificio, già sede del mobilificio
GAGLIARDI, acquistato dalla Regione, doveva essere destinato ad
edificio parcheggio degli abitanti del Quartiere Cogne, per essere
destinato, infine, alle Forze Armate: così dicono, nelle premesse
della loro interrogazione, i Consiglieri Bajocco e Tonino. Cercherò
di rispondere alle varie domande con la maggior precisione
possibile.
Al momento del rilevamento dei dati, e cioè tre giorni fa, in
data 3 maggio 1988, è stato eseguito il 35% dei lavori di
ristrutturazione. Il tempo utile per l'ultimazione dei lavori, come
risulta dal contratto sottoscritto con l'impresa, è di 680 giorni
consecutivi. Si tratta, in effetti, di un lavoro di
ristrutturazione abbastanza complesso ed è in questo senso, quindi,
che sono giustificati i giorni previsti dal contratto.
I giorni lavorativi utilizzati, al 3 maggio 1988, sono 250;
restano quindi a disposizione dell'impresa 430 giorni. E' probabile
che i lavori siano finiti nel tempo previsto ed alla fine
risulteranno disponibili 13 alloggi, per una superficie variabile
dai 68 ai 173 metri quadrati.
La spesa finale prevista per tutta l'opera è di 1.670.118.156
lire. Al 14 marzo 1988, data dell'ultimo pagamento all'impresa,
risultavano essere state pagate 546.466.524 lire.
L'ultima domanda dell'interrogazione chiede chi sarà insediato
in tali appartamenti: la risposta è già nelle premesse
dell'interrogazione e cioè che l'edificio, alla fine, verrà
destinato ad ospitare alloggi per le Forze Armate. Non escludiamo
di destinare la casa ad edificio-parcheggio per gli abitanti del
Quartiere Cogne ed in questo senso stiamo valutando con il Comune
di Aosta la possibilità di insediarvi abitanti del Quartiere Cogne
o di altre case di proprietà pubblica che debbano essere
ristrutturate.
PRESIDENTE:
Ha chiesto la parola il Consigliere Bajocco;
ne ha facoltà.
BAJOCCO (P.C.I.):
Quattro anni fa anche il Gruppo
comunista aveva approvato la deliberazione d'acquisto della casa
GAGLIARDI per la spesa di 1 miliardo, proprio perché era stato
detto che, con l'inizio della ristrutturazione del Quartiere Cogne,
quegli alloggi sarebbero serviti per ospitare alcune famiglie di
quel Quartiere; ma se quei poveri abitanti avessero dovuto
aspettare fino all'ultimazione della casa GAGLlARDI - campa
cavallo, che l'erba cresce! -, sarebbero ancora nelle loro
case.
In una delibera successiva, la destinazione di quella casa era
già stata modificata: non sarebbe più servita a casa-parcheggio per
gli abitanti del Quartiere Cogne, ma avrebbe ospitato le famiglie
di alcuni ufficiali delle Forze Armate. In quell'occasione, noi
facemmo un'apposita interrogazione.
Non è che le Forze Armate non debbano avere quegli alloggi, ma
la nostra interrogazione è stata presentata per sapere come mai
sembra che i lavori procedano molto lentamente. Personalmente non
ho esaminato il capitolato per conoscere, anche solo per
approssimazione, la data della loro ultimazione; oggi
,
però,
vengo a sapere che sono previsti solo 13 alloggi, alcuni di 68 ed
altri di 183 metri quadrati.
Si è detto che alla fine la spesa totale di questa
ristrutturazione ammonterà a 1.600.000.000; sono convintissimo,
però, che i prossimi Consiglieri saranno chiamati a ratificare
delle perizie suppletive abbastanza elevate e questa è la mia più
grande preoccupazione, perché mi sembra impossibile che questa
spesa possa essere prevista, già oggi
,
in 1.600.000.000. Non
sarebbe convenuto, forse, abbattere totalmente quella costruzione e
su quell'area edificare un edificio "ad hoc"? Sono convinto che
avremmo speso di meno e che, forse, si sarebbero costruiti più
alloggi.
L'Assessore dice che questo edificio potrebbe ancora ospitare
provvisoriamente degli abitanti del Quartiere Cogne: io me lo
auguro veramente, almeno per le famiglie piccole, perché
all'Ufficio-casa del Comune di Aosta risultano diverse famiglie
sfrattate, che però non riescono ancora a trovare un alloggio.
Anche questa mattina, ad esempio, una signora, piangendo, ha
chiesto al sottoscritto: "Bajocco, dammi una mano!". Potete
immaginarvi se il sottoscritto può darle una casa! Comunque questa
signora ha ricevuto lo sfratto per la fine del mese, ma non sa dove
andrà a finire.
Io mi auguro, pertanto, che quei lavori procedano il più
celermente possibile e che ci si ricordi che in questa città, che
pure ha una grande disponibilità di denaro e di tante altre cose,
vi è ancora una grande necessità di case.
Si dà atto che alle ore 18,00 assume la Presidenza il Presidente
BONDAZ.
PRESIDENTE:
Poiché l'oggetto n. 13 verrà discusso
congiuntamente all'oggetto n. 19, si passa alla trattazione
dell'oggetto iscritto al punto n. 14 dell'ordine del giorno.
