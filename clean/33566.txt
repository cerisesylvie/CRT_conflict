Classificazione
AMMINISTRAZIONE REGIONALE
Amministrazione della giustizia
Ordinamento degli uffici e del personale



Oggetto del Consiglio n. 1688 del 9 marzo 2011 - Resoconto
OGGETTO N. 1688/XIII - Disegno di legge: "Istituzione
dell'Avvocatura regionale".
Art. 1
(Avvocatura regionale)
1. In
attuazione di quanto disposto dall'articolo 59
della legge 16 maggio 1978, n. 196 (Norme di attuazione dello
statuto speciale della Valle d'Aosta), presso la Presidenza della
Regione, è istituita l'Avvocatura regionale alla quale compete in
via generale la rappresentanza e la difesa in giudizio
dell'Amministrazione regionale dinanzi alla magistratura ordinaria,
amministrativa e contabile.
2. L'Avvocatura regionale provvede, in particolare:
a) alla tutela legale dei diritti e degli interessi
dell'Amministrazione regionale e alla connessa difesa in giudizio
dell'Amministrazione regionale;
b) alla formulazione delle proposte alla Giunta regionale, in
collaborazione con i dirigenti delle strutture regionali di volta
in volta competenti, in ordine all'avvio delle liti attive e
passive e all'opportunità di transigere o di conciliare le
liti;
c) alla cura dei rapporti con l'Avvocatura dello Stato, in
collaborazione con le strutture regionali competenti, in tutti i
casi in cui il patrocinio della predetta Avvocatura si rende
obbligatorio in relazione a contenziosi afferenti all'esercizio di
funzioni prefettizie;
d) alla formulazione delle proposte alla Giunta regionale di
affidamento di incarichi esterni di patrocinio per i giudizi
dinanzi alla Corte costituzionale o quando questi si rendano
necessari in relazione alla specificità o alla particolare
complessità delle materie trattate o al grado o alla sede della
circoscrizione della autorità giurisdizionale competente, nonché
alla cura degli adempimenti amministrativi e contabili
connessi;
e) alla consulenza agli organi e alle strutture regionali
nelle questioni connesse al contenzioso;
f) alla cura degli adempimenti e degli atti inerenti ai
ricorsi straordinari al Capo dello Stato avverso atti o
provvedimenti adottati dall'Amministrazione regionale;
g) all'assunzione degli oneri relativi al patrocinio legale
per gli amministratori e i dipendenti regionali nei casi e nei
limiti stabiliti dalla normativa vigente.
3. All'Avvocatura regionale è preposto un avvocato dirigente,
scelto tra i dirigenti della qualifica unica dirigenziale in
possesso dell'abilitazione all'esercizio della professione di
avvocato e degli altri requisiti di legge per l'iscrizione
nell'elenco speciale di cui all'articolo 3, comma quarto, lettera
b), del regio decreto-legge 27 novembre 1933, n. 1578 (Ordinamento
delle professioni di avvocato e procuratore), convertito, con
modificazioni, dalla legge 22 gennaio 1934, n. 36, ed incaricato
con le modalità stabilite per il conferimento dei restanti
incarichi dirigenziali dalla legge regionale 23 luglio 2010, n. 22
(Nuova disciplina dell'organizzazione dell'Amministrazione
regionale e degli enti del comparto unico della Valle d'Aosta.
Abrogazione della legge regionale 23 ottobre 1995, n. 45, e di
altre leggi in materia di personale), o, nei limiti di cui
all'articolo 20, comma 5, della medesima l.r. 22/2010, ad un
soggetto esterno che abbia esercitato la professione di avvocato
per almeno cinque anni precedenti il conferimento dell'incarico; il
trattamento economico complessivo spettante è stabilito dal
contratto collettivo regionale per l'area separata della dirigenza
e tiene conto della rilevanza dell'attività professionale
svolta.
4. L'Avvocatura relaziona annualmente al Presidente della
Regione in merito allo stato del contenzioso che interessa
l'Amministrazione regionale e alle necessità organizzative e
funzionali della struttura, alla quale è assegnato il personale
amministrativo necessario alla cura degli adempimenti
amministrativi e contabili di competenza.
5. Per l'esercizio delle funzioni di cui al presente
articolo, la dotazione organica dell'Amministrazione regionale,
definita ai sensi dell'articolo 11, comma 1, della legge regionale
10 dicembre 2010, n. 40 (Legge finanziaria per gli anni 2011/2013),
è incrementata di due unità di personale appartenenti alla
categoria D. La copertura dei posti è disposta in deroga a quanto
stabilito dall'articolo 7, comma 1, della l.r. 40/2010. Al predetto
personale, in possesso dell'abilitazione all'esercizio della
professione di avvocato, compete un'indennità stabilita in sede di
contrattazione collettiva decentrata ai sensi dell'articolo 47,
comma 5, della l.r. 22/2010, correlata allo svolgimento delle
funzioni di assistenza legale dell'Amministrazione
regionale.
6. La Giunta regionale provvede, con propria deliberazione,
in ordine all'iscrizione dei dirigenti e dei funzionari addetti
all'Avvocatura regionale all'elenco speciale di cui al all'articolo
3, comma quarto, lettera b), del r.d.l. 1578/1933, convertito, con
modificazioni, dalla l. 36/1934.
Art. 2
(Disposizione transitoria)
1. Alla definizione dell'assetto organizzativo e funzionale
dell'Avvocatura regionale si provvede non oltre un anno dalla data
di entrata in vigore della presente legge.
2. Restano fermi gli incarichi di patrocinio già in essere
alla data di entrata in vigore della presente legge fino
all'esaurimento del grado di giudizio in corso e di quelli
successivi.
Art. 3
(Disposizioni finanziarie)
1. L'onere complessivo derivante dall'applicazione
dell'articolo 1, commi 5 e 6, è determinato in euro 115.000, a
decorrere dall'anno 2011.
2. L'onere di cui al comma 1 trova copertura nello stato di
previsione della spesa del bilancio di previsione della Regione per
il triennio 2011/2013 nell'unità previsionale di base 1.2.1.10
(Trattamento economico del personale regionale).
3. Al finanziamento dell'onere di cui al comma 1, si provvede
mediante l'utilizzo per pari importi degli stanziamenti iscritti
nel bilancio di previsione della Regione per il triennio 2011/2013
nell'unità previsionale di base 1.2.1.12 (Altri interventi per il
personale regionale).
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Président
- La parole au rapporteur, le Conseiller
Caveri.
Caveri (UV)
- Mi rimetto alla relazione scritta.
Président
- La discussion générale est ouverte.
La parole au Conseiller Louvin.
Louvin (ALPE)
- Abbiamo lavorato bene in commissione su
questo disegno di legge e sono stati esaminati i profili necessari,
non stiamo a fare ricostruzioni di quadro o di altro. Mi preme
anche perché ciascuno di noi ha le proprie debolezze costituzionali
e la mia è quella di venire da una categoria che è interessata a
questa vicenda... siccome ha avuto apprezzamento nella sostanza e
comunque una valutazione complessivamente positiva da parte
dell'ordine professionale, vogliamo sottolineare dal nostro punto
di vista di Amministrazione regionale, di Consiglieri l'utilità
dello strumento "Avvocatura" come scelta politica. L'abbiamo fatta
a suo tempo come scelta nelle norme di attuazione di richiedere
questo tipo di strumento, di poterci svincolare dall'Avvocatura
dello Stato, che è stata una via obbligata, o comunque esclusiva in
un certo senso per tanti anni, quindi è un bene che la Regione
possa attrezzarsi in questo modo. Una sottolineatura soltanto
riguarda i caratteri di indipendenza che, come ci è stato
autorevolmente ricordato dal Presidente dell'Ordine degli avvocati,
devono mantenere i professionisti che lavorano nell'Amministrazione
regionale in quel ruolo. Rispetto a questo, c'è stata
un'apprezzabile modificazione soprattutto della norma transitoria
come era prevista inizialmente, ma nella definizione elastica che è
stata individuata rimangono delle ampie praterie. Noi chiediamo che
ci sia molta attenzione a tale punto di vista, perché sappiamo che
ce ne sarà dal punto di vista deontologico da parte dell'Ordine
professionale degli avvocati nel garantire queste condizioni di
indipendenza, che poi vuol dire semplicemente che non devono poter
essere rimossi dall'oggi al domani senza motivazione gli avvocati
che svolgono attività presso l'Avvocatura regionale e quindi che
sia utilmente tutelata questa posizione non di inamovibilità, ma di
stabilità tendenziale che devono avere. Credo poi che sia anche
alla fine - Presidente, lo dico a lei e ai colleghi, alcuni dei
quali hanno svolto la funzione di Presidente della Regione - nel
nostro interesse di avere degli avvocati che siano dei consulenti
interni rispetto al contenzioso, che diano dei pareri indipendenti,
autorevoli e non sempre o non tendenzialmente piegati... perché
alla fine ci troviamo tutti a portarne i danni. A nostro avviso, ci
sono le condizioni affinché questo ramo dell'amministrazione si
sviluppi adeguatamente, l'esperienza che ha avuto il Comune di
Aosta è inversa alla nostra, perché è uscita dalla logica
dell'avvocatura. Io ho espresso a suo tempo alcune riserve su tale
scelta, perché mi pareva che, indipendentemente dalle persone,
fosse un servizio utile ed economicamente remunerativo per
l'Amministrazione avere all'interno queste risorse, speriamo che
questo possa servire all'Amministrazione regionale per avere un
utile servizio.
Voteremo a favore della legge.
Président
- La parole au Conseiller Rigo.
Rigo (PD)
- Grazie Presidente. Due parole per alcune
valutazioni in merito al nostro atteggiamento nei riguardi di
questo disegno di legge. Credo che con tale proposta la Giunta
intenda costituire una struttura interna, preposta alla materia
legale e, come già ricordato, credo che voglia rispondere a due
principi: efficienza da una parte ed economicità dall'altra. Il
primo: il fatto di disporre di un ufficio interno, capace di
assicurare una completa conoscenza dei meccanismi dovrebbe
consentire alla Regione una più efficiente ed efficace tutela
legale. Il secondo, riguarda l'economicità dell'azione
amministrativa, che dovrebbe essere assicurata in questo caso a
vantaggio del bilancio regionale.
Vorrei fare un richiamo importante: per i lavori della
commissione, come ha ricordato il collega Caveri nella sua
relazione scritta, è stata utile l'audizione del Presidente
dell'Ordine degli avvocati della Valle d'Aosta che, con garbo e
capacità professionali, ci ha spiegato che una norma, contenuta
originariamente, nel disegno di legge era ritenuta in contrasto con
il principio di indipendenza ed autonomia dei funzionari avvocati.
Il nuovo testo predisposto dalla II Commissione dà sostanza quindi
al richiamo del Presidente Paolo Caveri e ci consente oggi di
evitare di incorrere in uno spiacevole incidente di percorso.
Votiamo a favore anche noi del disegno di legge.
Président
- La parole au Président de la Région,
Rollandin.
Rollandin (UV)
- Intervengo solo perché è doveroso
ringraziare anzitutto i colleghi e il relatore, che ha seguito
questo tema non facile, che arriva buon ultimo ad una definizione
nella nostra regione, perché la gran parte delle altre Regioni si
sono già dotate di questo strumento. È uno strumento molto
importante per quanto riguarda la legittimazione che la Regione può
avere attraverso una consulenza importante di un organo interno su
quello che propone, anche se devo dire che anche chi mi ha
preceduto ha potuto vedere che gli organi interni in genere hanno
sempre cercato di essere molto obiettivi sulle valutazioni. Con
questo chiaramente abbiamo uno strumento in più, e credo sia
significativo e vada nella logica da tutti auspicata. Ringrazio
anche l'Ufficio legislativo che ha seguito questo tema e che ha
avuto un ruolo importante, ma soprattutto credo che le valutazioni
fatte in commissione siano state tali da poter avere l'unanimità
oggi in aula, il che credo sia significativo della bontà della
legge. Grazie ancora.
Presidente
- Dichiaro chiusa la discussione generale.
Passiamo all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 32
Il Consiglio approva all'unanimità.
Presidente
- Articolo 2: stesso risultato. Articolo 3:
stesso risultato.
Pongo in votazione la legge nel suo insieme:
Consiglieri presenti, votanti e favorevoli: 33
Il Consiglio approva all'unanimità.
Presidente
- Con tale punto abbiamo terminato i lavori di
questo pomeriggio. Il Consiglio è convocato per domani mattina alle
nove.
La seduta è tolta.
---
La seduta termina alle ore 19,54.
