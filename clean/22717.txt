Classificazione
TRASPORTI E VIABILITÀ
Trasporti
Viabilità



Oggetto del Consiglio n. 2173 del 5 ottobre 2006 - Resoconto
OGGETTO N. 2173/XII - Intensificazione dei controlli dei
mezzi pesanti nel Tunnel del Monte Bianco. (Interpellanza)
Interpellanza
Preso atto che il Consiglio regionale della Valle d'Aosta,
con delibera del 7 marzo 2002, ha richiesto una riduzione
significativa del transito di mezzi pesanti attraverso il Tunnel
del Monte Bianco di almeno il 50% rispetto a quello antecedente il
disastro del 24 marzo 1999, e che in conseguenza a ciò il transito
medio giornaliero di circa 1.060 TIR rapportato su base semestrale
corrisponde ad un tetto di circa 192.000 mezzi pesanti;
Esaminati i dati relativi ai transiti nel 1° semestre 2005 e
quelli del 1° semestre 2006;
Evidenziato che il tetto stabilito dal Consiglio regionale è
stato ampiamente superato nel 1° semestre (+ 34%) e ancor di più
nei primi mesi 2006 (+ 62%), registrando inoltre un incremento
medio dei transiti del semestre 2006 rispetto al semestre
precedente del 21%;
Rilevato quindi che le ripetute richieste del Presidente
della Regione in sede C.I.G. di ridurre il numero dei mezzi pesanti
attraverso il Tunnel del Monte Bianco hanno avuto come risultato un
ulteriore incremento dei passaggi;
Appreso altresì che la percentuale dei mezzi pesanti
controllati dalla Polizia stradale, nell'area di regolamentazione
di Quart, risulta essere inferiore al 3% dei transiti
totali;
i sottoscritti Consiglieri regionali
Interpellano
il Presidente della Regione per sapere:
1) il numero dei transiti, dei controlli di Polizia e dei
controlli ARPA presso l'area di regolazione di Quart nei mesi di
luglio e agosto 2006;
2) come si intende operare per garantire una più organica e
regolare attività di controllo nell'area di regolazione di Quart da
parte della Polizia stradale e dell'ARPA;
3) se vi sono novità sul fronte del controllo dell'intera
distanza;
4) se i contatti con l'autorità Prefettizia francese circa la
necessità di rendere omogenei i controlli abbiano sortito qualche
effetto.
F.to: Venturella - Bortot
Presidente
- La parola al Consigliere Venturella.
Venturella (Arc-VA)
- Questa interpellanza prende origine
da alcuni dati, estrapolati dalla pagina 8 de "Il Sole 24Ore", dove
è riportata una tabella sui transiti nei trafori valdostani. Il
titolo di questo articolo da cui è tratta la tabella è: "Riprende
la crescita"... quale crescita? La crescita economica, la crescita
sociale... no! Riprende la crescita dei transiti dei TIR attraverso
il Monte Bianco. Siamo fortemente preoccupati perché i due limiti,
dei quali il secondo improprio, a nostro avviso, ovvero il famoso
limite "TBridge", quello che il Presidente Caveri ogni tanto
rispolvera e dice: "quello è il limite"...
Noi, su questo argomento, siamo contrari perché il limite è
stato stabilito dal Consiglio regionale ed è solo questo che può
metterci il becco, non è sicuramente una società incaricata dal
Presidente che dimentica il famoso limite stabilito il 7 marzo 2002
e fissa un nuovo limite! Questo è il primo terreno di scontro con
il Presidente Caveri; il secondo fa riferimento a dichiarazioni del
Presidente Caveri in questa sede, che diceva: il "trend" del
traffico attraverso il tunnel, ma attraverso tutto l'arco alpino è
in discesa, e anche in Valle d'Aosta, attraverso il Tunnel del
Monte Bianco. Affermazioni smentite da fatti e da cifre, che non
sono cifre riportate dal nostro quindicinale di informazione, ma
sono riportate da "Il Sole 24Ore". Cosa dice questo quotidiano?
Dice che attraverso il Traforo del Monte Bianco sono passati nei
primi 7 mesi del 2006 401.330 TIR, abbiamo fatto 2 conti e siamo al
limite di 1.893 TIR al giorno, quasi 1.900 TIR al giorno.
Considerate, colleghi, che questo 1.893 è calcolato per 200 e
"rotti" giorni, ma non vengono considerati né sabati, né domeniche,
né giorni di chiusura, quindi in alcune giornate la cifra è
ampiamente superata, siamo oltre i 3.000 TIR al giorno! Nel 2005,
stesso periodo: 1° gennaio 2005-31 luglio 2005, anzi no, 1° gennaio
2005-31 dicembre 2005 i TIR transitati erano 584.000 con una media
di 1.702 TIR al giorno! Era stato già superato il limite "TBridge",
era già stato ampiamente superato il limite stabilito dal Consiglio
regionale nel 2005! Ora abbiamo un aumento incontrollato e
incontrollabile dei mezzi pesanti lungo questo itinerario,
arrivando a 1.900 TIR al giorno... è preoccupante! L'incremento
confrontato dal primo semestre 2005 al primo semestre 2006 rispetto
al limite stabilito è per il 2005 +34% e nel primo semestre 2006
l'aumento è stato del 62%; sono passati rispetto al limite
stabilito da questo consesso ogni 100 TIR 62 in più.
Un'altra domanda: lei, Presidente, durante le risposte ha sempre
detto che in sede di Conferenza intergovernativa operava pressanti
richieste per ridurre il passaggio dei mezzi pesanti; qual è stato
il risultato in questi 2 anni? Un ulteriore incremento!
In terza battuta: sappiamo che il controllo degli organi di
Polizia stradale e delle Forze dell'ordine in generale, all'area di
controllo di Quart, risulta essere inferiore al 3% dei transiti
totali? Crediamo che questa situazione sia insostenibile, anche
perché, dopo tutte le promesse fatte dal Presidente Caveri in sede
di Conferenza intergovernativa, ma anche in questo Consiglio e
anche nelle audizioni, il risultato è un aumento indiscriminato del
traffico dei TIR!
Alla terza domanda chiediamo se vi sono novità sul fronte del
controllo - qui c'è un errore di stampa: non è "
intera
distanza"
, ma della "
interdistanza
" e mi scuso per il
mancato controllo - e ci riferiamo a una sua dichiarazione,
Presidente Caveri, nella quale lei, con forza, faceva notare che
nelle 2 aree di regolamentazione, Quart e Passy, vuoi per diversa
normativa italiana e francese, vuoi per un diverso modo di
intendere l'area di regolazione... l'area di regolazione da parte
francese non è nella rete viaria autostradale, invece da noi sì...
vi erano comportamenti inconciliabili fra i 2 versanti. Lei si era
impegnato a pungolare il Prefetto, l'autorità prefettizia francese,
il quale ha competenza analogamente a lei, in questa Regione, per
rendere omogenei i controlli in entrambe le aree.
Chiediamo, come ultima domanda, se questi contatti hanno sortito
qualche effetto.
Presidente
- La parola al Presidente della Regione,
Caveri.
Caveri (UV)
- Come spesso capita, l'interpellanza è stata
farcita anche di elementi che sono estranei al contenuto
dell'interpellanza stessa, credo che sia normale che ciò
avvenga.
Devo dire che non mi sforzerò di convincerla della bontà delle
mie tesi, come lei non mi convince con la bontà delle sue. Per cui
evitiamo questa specie di "braccio di ferro virtuale", perché io
resto convinto che la cifra di 1.060 era una "bufala" per la
semplice ragione che nel frattempo il parco dei TIR si è
modificato, per cui 1.060 di allora erano ancora "Euro 1" e "Euro
2", oggi la maggior parte dei TIR sono "Euro 3" e, se la ragione
principale per cui era stata fissata una soglia erano i rischi di
inquinamento ambientale e acustico, che sono le uniche ragioni che
possiamo far valere, ritengo che il Consiglio regionale bene abbia
fatto, in vista della celebre Conferenza intergovernativa di Parigi
e poi quella di Roma, di votare un documento che ha superato i
1.060, fissando opportunamente nei 1.500 i TIR che oggi possono
essere tollerati. Su questo abbiamo una visione diversa, quindi non
cercherò di ipnotizzarla, perché ritengo essere del tutto inutile,
avendo 2 visioni differenti le une dalle altre.
Vorrei invece rispondere sull'andamento. È vero che oggi abbiamo
qualche dato in più rispetto a quelli che lei ha citato: in agosto
i TIR transitati sono 37.270, quindi 1.202 veicoli al giorno. La
media di luglio era 1.715 TIR, oggi nei primi 8 mesi del 2006 siamo
a una media di 1.650. Quindi è vero che c'è un aumento, ma è anche
vero che se guardiamo le cifre del 2006 rispetto alle cifre del
1998 ci troviamo di fronte ad un 20% di riduzione rispetto al
passaggio dei TIR di allora. Questo dimostra la bontà della mia
tesi, cioè che a fronte di tutte le cifre che erano state fatte
negli anni e che immaginavano che attraverso gli assi alpini ci
sarebbe stato, ogni 2-3 anni, un raddoppio in alcuni studi o una
quadruplicazione secondo altri studi, così non è! Se prendiamo le
cifre del Fréjus e le cifre del Monte Bianco, vediamo che rispetto
alla fine degli anni '90 i TIR sono in diminuzione, il che non vuol
dire che in questi anni, dalla riapertura ad oggi invece l'aumento
non ci sia stato - e su questo non possiamo che concordare -, ma in
generale possiamo dire che l'assalto alla diligenza dei TIR ai
passi alpini non è avvenuto!
L'altra cosa che ci differenzia, visto che lei fa dei
"distinguo" politici, è che la mia tesi per la riduzione dei TIR su
strada è costruire la Torino-Lione, prospettiva rispetto alla quale
lei è contrario, e visto che non esiste ancora il teletrasporto,
come "Star Trek", in cui infiliamo un TIR ad Anversa e questo esce
fuori a Reggio Calabria, o quel TIR lo facciamo viaggiare su treno
- ed è meglio che farlo viaggiare su gomma - oppure potremmo
continuare a lungo a disputarci su questa cosa, ma senza arrivare
ad un esito positivo. Dicevo degli aumenti che ci sono stati nel
2006. Come li spieghiamo? Li spieghiamo perché la chiusura del
Fréjus nel 2005 ha creato degli spostamenti, questi spostamenti
sono stati confermati anche alla fine dello scorso anno dalle
manifestazioni anti-TAV che hanno spostato del traffico che poi si
è di nuovo affezionato al Traforo del Monte Bianco. Abbiamo avuto
nel 2006 la questione delle Olimpiadi; abbiamo avuto dei lavori
straordinari a partire dal mese di aprile sul tunnel francese di
l'Epine, che oggi sono finiti; abbiamo avuto la chiusura nel mese
di giugno per lavori urgenti del tunnel del S. Gottardo in Svizzera
che hanno spostato dei traffici, per cui ritengo che alla fine
vedremo fra 6-7 mesi chi ha ragione, ma ritengo che in linea
tendenziale dovremmo attestarci attorno a 1.500 TIR.
È del tutto evidente che la battaglia all'interno della
Conferenza intergovernativa continua ad essere - da parte mia o dei
rappresentanti che partecipano - molto forte, ma è anche vero che
la risposta che abbiamo dato in termini legislativi è la risposta
presente nella legge, che mi auguro verrà esaminata al più presto
dal Consiglio, in cui si fissa una procedura più efficace della
vecchia legge del 1994, la quale, oggi, non consente un intervento
nel momento in cui si supera una soglia che, nel caso dell'ordine
del giorno del Consiglio del 2002 è una specie di soglia ideale,
che non ha un fondamento basato su una deliberazione del Consiglio
che abbia un valore amministrativo, ma aveva un valore politico. Le
nuove procedure previste nell'ambito della legge che abbiamo
discusso in Commissione e che mi sembra pronta per l'aula, potranno
invece portare fino a un blocco del traffico nel caso in cui ci sia
una violazione di quella cifra fissata dal Consiglio e
opportunamente notificata alle autorità nazionali e alle attività
europee.
Avete peraltro a Roma, collega Venturella, il Ministro
dell'ambiente: se il ministro ritiene che 1.650 TIR che
attraversano il Monte Bianco sono troppi, allora che intervenga con
un decreto che è ben più forte, in termini cogenti, dell'intervento
che può fare il Presidente della Regione! Scriva al Ministro
Pecoraro Scanio, a cui io ho già scritto senza ottenere risposta,
mentre mi ha risposto il Ministro Di Pietro. Io ho scritto al
ministro: "cosa intendi fare per questo traffico dei TIR?"...
nessuna risposta! Di Pietro mi ha risposto in modo generico, ma
almeno dal punto di vista della cortesia un Ministro mi ha
risposto. L'altro, che dovrebbe essere la parte più forte della
vostra presenza governativa, non mi ha risposto! Evidentemente non
può che essere che Caveri è cattivo perché non blocca i TIR e il
Ministro è bravo perché non li blocca! Credo che avendo, voi, una
forte influenza sull'attuale "Governo Prodi", possiate intervenire
in maniera molto muscolosa per fare in modo che questi cattivi dei
TIR vengano bloccati!
Secondo me, comunque, la situazione migliorerà perché abbiamo
insistito - malgrado la vostra "insistenza" di non fare
l'autostrada - e finalmente a dicembre verrà inaugurato l'ultimo
tratto dell'autostrada e finalmente quella strettoia che c'è oggi
fra l'uscita dell'autostrada e il curvone che arranca verso il
Traforo del Monte Bianco non ci sarà più, grazie alla Regione Valle
d'Aosta che ha finanziato questa opera mirabile dal punto di vista
architettonico e ambientale, di cui ritengo i meriti non possono
essere equamente distribuiti fra tutti!
Per quel che è dei controlli, abbiamo avuto 297 controlli in
luglio, 349 in agosto, quindi 2.725 è il totale dei controlli
effettuati nel 2006. Nel 2006 l'ARPA non ha, per adesso, svolto dei
controlli sull'opacità del gas, tenuto conto che i controlli degli
anni precedenti hanno dimostrato che la larghissima maggioranza dei
veicoli in circolazione e di recente immatricolazione risponde alle
norme europee più recenti: questo deriva dal fatto che ormai l'80%
della flotta che va verso il Monte Bianco è costituita da "Euro 3",
e cioè dei motori modernissimi per cui è inutile accanirsi a
continuare a fare questo tipo di controllo. La Polizia di frontiera
ha sanzionato 5 TIR nel mese di luglio e 10 nel mese di agosto per
infrazioni nei limiti di velocità all'interno del tunnel, quindi
sono 114 infrazioni che sono state rinvenute nei primi 8 mesi del
2006 in rapporto ai 5.122 veicoli leggeri che sono stati sanzionati
per la stessa infrazione. Questo significa che gli automobilisti
non rispettano i limiti di velocità, i camionisti sono più furbi,
evidentemente useranno il limitatore di velocità che hanno nella
loro cabina, per cui solo 114 TIR hanno superato la velocità e
questo dimostra che i camionisti sono dei professionisti.
Per quel che riguarda la seconda domanda, ricordo che la
Commissione intergovernativa ha riaffermato l'efficacia
dell'insieme delle disposizioni applicate in materia di sicurezza
della circolazione e della protezione dell'ambiente non solo nel
tunnel, ma lungo l'intero asse delle strade di accesso. Da questo
punto di vista abbiamo ribadito che non solo bisogna controllare i
TIR, come si è fatto, nella logica delle aree di regolazione, ma
sull'intero itinerario, e devo dire che questo lo si sta facendo. A
partire dal novembre 2005 infatti abbiamo invitato le Forze
dell'ordine a controllare dappertutto e devo dire che bisogna
ricordare - perché questo non può essere fonte di equivoco - che i
controlli non devono servire a limitare il traffico, ma hanno come
obiettivo la sicurezza della circolazione e la protezione
dell'ambiente. Questo nella logica della libera circolazione delle
merci, finché non avremo la normativa che vareremo, e spero che
questa norma non venga impugnata davanti alla Corte costituzionale,
altrimenti lì "cascherà l'asino" proprio dal 10° piano, perché
abbiamo inventato nella legislazione una modellistica nuova che
finalmente serve a controllare il traffico e non solo ci si può
appigliare alle norme di tipo ambientale.
Nel luglio 2006 le Forze dell'ordine hanno adoperato circa 6.000
pattugliamenti, hanno controllato 12.000 TIR nell'area di
regolazione di Quart e nella piattaforma sud del tunnel, ma
sull'autostrada A5 e sulla statale 26 sono state rilevate 1.470
infrazioni. È un'attività molto importante, di cui ringraziamo le
Forze dell'ordine, e sfido chiunque a dimostrare se esiste in una
zona alpina, che sia in Austria, che sia in Svizzera, che sia in
Slovenia, che sia in Germania, un'area dove esiste un controllo di
questo genere: ne dobbiamo andare fieri! Al tempo stesso non
dobbiamo diventare degli specie di "maniaci sessuali" dei TIR in
cui qualunque autista passi, gli dobbiamo andare a vedere le gomme,
il tubo di scappamento, controllare se ha "taroccato" il motore,
guardargli i documenti delle merci, andare a vedere le patenti,
perché sennò rientriamo in un intervento che è vietato dai trattati
europei! Bravissimi quindi a farlo, siamo gli unici che lo fanno
con questa serietà, ma cerchiamo di non esagerare, anche perché per
quel che mi riguarda un passaggio ragionevole di TIR consente anche
di poter immaginare che SAV e RAV un giorno non chiudano. Non è che
abbiamo speso centinaia e centinaia di miliardi per realizzare
un'autostrada e poi, in quest'autostrada, non facciamo passare
neanche un TIR, che sono quelli che pagano, perché vorrebbe dire
essere dei "Tafazzi"! E in prospettiva con l'Eurovignette i TIR
saranno quelli che pagheranno di più, consentendo di poter
realizzare quelle opere pubbliche di confine che sono
indispensabili.
Per quel che riguarda la 3
a
domanda, il "GEIE" mi ha
comunicato che sta cominciando la sperimentazione del dispositivo
per il controllo delle distanze di sicurezza, che è già stato
installato nel tunnel, e si ritiene che fra 6 mesi ci potrà essere
l'omologazione del sistema. A questo proposito la rassicuro, perché
ritengo che l'interdistanza sia un tema nodale. Se fra 6 mesi mi
sentirò preso in giro, sarò il primo a fare un esposto là dove
necessario, perché ogni anno dicono: "adesso è pronto, lo
facciamo". L'interdistanza è importante, perché nel caso in cui
sciaguratamente oggi dovesse crearsi un qualche incidente
all'interno del Tunnel, le posso assicurare che il Presidente della
Regione Valle d'Aosta di oggi e del passato è tranquillo, perché in
tutte le sedi ufficiali ha sempre detto che l'interdistanza doveva
essere messa in moto. Chi non lo ha fatto, nel caso di gravi
incidenti dovrebbe assumersi la responsabilità.
Per quel che riguarda l'ultima domanda, i rapporti fra noi e le
autorità francesi sono molto amichevoli, ci scriviamo, ci
incontriamo, ma l'ufficialità dei rapporti avviene all'interno
della Commissione intergovernativa e noi, in quella Commissione,
abbiamo ribadito sempre che ci vuole una unitarietà di controlli.
Noi li facciamo molto severi, la stessa cosa non avviene però lato
francese Perché questo avviene? Non è solo una questione di "Préfet
de Police", cioè non è solo l'equivalente delle funzioni
prefettizie del Presidente della Regione, ma ci sono delle
disposizioni a livello ministeriale. È per questo che abbiamo
chiesto di mettere nei verbali della Conferenza intergovernativa la
nostra preoccupazione, che riguarda anche una certa mancanza di
uniformità nell'impiego delle Forze di Polizia. Noi mettiamo
moltissimo impegno dal lato italiano della Polizia di frontiera,
non sempre la "Gendarmerie" dall'altra parte mette lo stesso
impegno, e su questo abbiamo scritto ai Prefetti, francese in
particolare, e alla Prefettura dell'Alta Savoia. Mi auguro quindi
che questa logica di rendere più equo l'insieme del sistema dei
controlli possa realizzarsi.
Devo dire come aspetto positivo che, nell'ambito di un fondo
europeo, il "Département de la Haute Savoie" sta facendo uno studio
approfondito attraverso la "TBridge" - alcuni mesi fa qualcuno
aveva detto che questi erano una sorta di non si sa bene cosa,
invece hanno scelto con procedure loro la "TBridge", si vede che il
lavoro che avevano fatto per noi non era così disdicevole - e anche
noi aggiorneremo lo studio in maniera da avere maggior
contezza.
Dal punto di vista politico, collega Venturella, potremmo a
lungo disputarci e dire: "ma siete bravi voi, siete cattivi voi,
voi volete il treno, noi vogliamo la strada..." credo che la
risposta a molte delle osservazioni fatte da lei, ma anche a molte
delle cose che auspico, sia nella legge che discuteremo - spero -
nel prossimo Consiglio. Lì si sceglie un metodo e una procedura
che, una volta cristallizzati con la pubblicazione della legge, ci
permetteranno di poter avere delle soddisfazioni e di fare anche un
rude confronto politico su quale sia la soglia: 1.060 dite voi,
1.500 dico io. Nel momento in cui quella legge verrà approvata, al
superare quella soglia ci sarà un reale strumento giuridico che
oggi non esiste.
Presidente
- La parola al Consigliere Venturella.
Venturella (Arc-VA)
- Non dobbiamo negare che il
Presidente Caveri, armato di tutte le intenzioni in sede di
Conferenza intergovernativa, venga sistematicamente smentito dai
dati... perché dico questo? Il fatto che il transito dei mezzi
pesanti attraverso l'arco alpino - sto parlando del settore
nord-ovest - sia ora in una fase di disequilibrio, per cui ciò che
transitava sta subendo uno spostamento verso l'asse del Monte
Bianco è incontrovertibile, e questo nonostante tutte le iniziative
che sono state intraprese in Consiglio e nonostante il suo
dinamismo, Presidente Caveri!
Non voglio neanch'io tentare di convincerla sull'insostenibilità
di un traffico di 1.500 o 1.600, ma poi lo stabiliremo qual è il
limite sopportabile dalla Valle d'Aosta. Quello che contestiamo non
è il traffico dei mezzi pesanti "Euro 0", "Euro 1", "Euro 2"; noi
contestiamo il traffico delle merci attraverso la gomma su questo
asse, anche perché circa il 30% degli automezzi pesanti, per il
cambiamento della concezione di azienda priva di magazzini,
viaggiano vuoti. Alcuni automezzi pesanti, per il meccanismo del
mercato della commercializzazione di prodotti, fanno fare 2 o 3
volte lo stesso itinerario a dei prodotti che vengono fabbricati in
Italia, poi esportati in Belgio e rimandati in Italia; anche se
questo scambio di merce fosse attuato con l'"Euro 14", l'"Euro 15",
non cambierebbe nulla, poiché è insostenibile la modalità di
trasporto, non l'automezzo, perché comunque la modalità di
trasporto su gomma è per certe merci e in certe situazioni
insostenibile, sia economicamente che socialmente, in quanto noi ci
dimentichiamo sempre di considerare, nei costi di trasporto, la
ricaduta sul sociale, sull'ambiente: è su questo che, come
principio e come approccio, siamo su posizioni diametralmente
opposte, Presidente!
Mi permetta un'ultima osservazione: finalmente abbiamo sentito
in questo Consiglio che l'autostrada, la famosa "autostrada del
Monte Bianco" è stata costruita per il trasporto dei mezzi pesanti,
perché sono loro quelli che pagano, pagano anche 7 volte il
transito nel tunnel all'incirca; quindi si è piegato l'interesse
pubblico della popolazione valdostana ad interessi meramente
economici, per cui il traffico dei mezzi pesanti rimanga così
com'è, con questi numeri; noi costruiamo l'autostrada per far sì
che il traffico sia più fluido, anzi che ancor più mezzi pesanti
attraversino, perché sono loro che pagano! Si sono scoperte le
carte: l'autostrada serve per far transitare i mezzi pesanti,
perché sono loro quelli pagano e quindi che ne vengano anche
2-3.000 al giorno, non ci importa, l'importante è che si facciano
transitare! Non è che il bene della popolazione viene perseguito
pensando ad un'altra modalità di trasporto, no! Sempre la stessa
modalità: si fanno investimenti incredibili su quella modalità di
trasporto per costruire l'autostrada, 3, 4, 5, 6 corsie o... quello
che è! È questo principio che contestiamo!
Infine, Presidente Caveri, il fatto che in questi anni, dal
2002, lei non si sia mai avvalso della facoltà che le deriva
dall'essere investito delle funzioni prefettizie, non significa che
non funzionino; non sono mai state applicate, non sono mai state
utilizzate! Sì, quando c'è la festa nazionale dall'altra parte, in
quel caso è quasi obbligato, perché di là non c'è nulla ed è
inutile far passare gli automezzi pesanti... ma non è per il fatto
che lei, coscientemente, nel pieno rispetto delle sue prerogative e
della sua autonomia di comportamento, non le ha mai utilizzate in
passato, queste non debbano essere riaffermate nel disegno di legge
n. 120 che andrete a presentare... perché? Credo che di fronte a
questi dati e a questa situazione di aumento nel primo semestre
2006 del 64% rispetto a quello che era il limite fissato dal
Consiglio - se non vogliamo indicare il limite stabilito dal
Consiglio e vogliamo prendere il limite stabilito dalla "TBridge",
è comunque il 20% in più, e non in meno come lei ha affermato,
riferendosi fra l'altro ad una situazione del 1998 che era
veramente insostenibile... Credo che la situazione del 1998 non
debba essere utilizzata come denominatore nel rapporto, perché era
insostenibile, non è neanche logicamente corretto utilizzare il
dato del 1998 che vedeva un passaggio incredibile, il quale, fra
l'altro, ha provocato la tragedia del Monte Bianco.
Su questo argomento ci confronteremo anche duramente; credo che
il disegno di legge, così come emendato da lei in Commissione,
abbia delle buone indicazioni, ma debba essere rivisto e reso molto
più forte.
Presidente
- Vista l'ora dichiaro chiusi per la mattinata
i lavori del Consiglio. I lavori riprenderanno il pomeriggio alle
ore 15,30.
Vi ricordo che alle ore 15 c'è la riunione dei Capigruppo e poi
si riprenderà con il punto 13 all'ordine del giorno.
La seduta è tolta.
---
La seduta ha termine alle ore 13,10.
