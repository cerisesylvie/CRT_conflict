Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3277 del 23 aprile 1992 - Resoconto
OGGETTO N. 3277/IX Applicazione della mozione del Consiglio
regionale che richiedeva interventi concreti per ridurre il
transito dei TIR.
(Interpellanza)
Presidente
Do lettura dell'interpellanza presentata dal
Consigliere Riccarand:
Interpellanza Ricordato che, con decreto 8 gennaio 1992, n.
15, il Presidente della Giunta regionale, sulla base di una
circolare del Ministero dei Lavori Pubblici, aveva previsto alcune
limitazioni al traffico dei TIR, in partico-lare in tutte le
domeniche, alcuni giorni di sabato ed altri giorni festivi;
ricordato altresì che, con decreto 11 febbraio 1992, n. 153, il
Presidente della Giunta regionale aveva modificato il decreto
15/1992 posticipando l'inizio dei divieti di circolazione di
quattro ore;
rilevato che il decreto 153/1992 ha suscitato forti e vivaci
reazioni da parte dei cittadini di Aosta e di altri comuni,
pesantemente penalizzati dall'intenso traffico di TIR;
constatato che, di fronte alle negative reazioni dell'opinione
pubblica, il Presidente della Giunta ha provveduto a revocare il
decreto 153/92;
ricordato che il Consiglio regionale ha approvato, fin dal 13
luglio 1990, una mozione che impegnava la Giunta ad assumere
iniziative per ridurre il transito dei TIR attraverso la
Regione;
evidenziato che, contrariamente a quanto richiesto dal
Consiglio, nel corso del 1991 e dei primi mesi del 1992 il traffico
dei TIR è ulteriormente aumentato;
il sottoscritto Consigliere regionale del Gruppo Verde
Alternativo
interpella
il Presidente della Giunta regionale per sapere:
1) per quale motivo aveva provveduto ad emanare il decreto
153/92, poi revocato;
2) quali sono gli estremi del provvedimento di revoca del
decreto 153/92 e quali contatti sono intercorsi con il Ministero
dell'interno prima dell'emanazione del provvedimento di revoca;
3) come viene esercitato il controllo sui divieti di
circolazione dei TIR e quante infrazioni sono state rilevate nel
1992;
4) che cosa intende fare per dare finalmente applicazione alla
mozione del Consiglio regionale che richiedeva interventi concreti
della Giunta per ridurre il transito dei TIR.
Presidente
Ha chiesto la parola il Consigliere
Riccarand, ne ha facoltà.
Riccarand (VA)
Nel luglio del 1990, quando c'è stato
il grande cambiamento di maggioranza, sull'onda dell'entusiasmo il
Consiglio votò di ridurre il traffico dei TIR, poi sono passati due
anni e i TIR hanno continuato ad aumentare. Anche adesso i dati
indicano un continuo aumento del transito dei TIR.
Quindi questa interpellanza vuol sapere in che modo la Giunta
regionale intende dare applicazione a questa volontà espressa dal
Consiglio regionale con la mozione che risale al 13 luglio 1990, e
in particolare volevamo capire quali sono state le motivazioni che
hanno portato il Presidente della Giunta regionale ad assumere un
decreto, l'11 febbraio 1992, n. 153, con cui invece di andare a
restringere le possibilità di transito dei TIR attraverso la Valle
d'Aosta, andava addirittura ad ampliare i permessi di circolazione
di ben quattro ore, rispetto a divieti che erano stati stabiliti
nel gennaio del 1992.
Questo decreto, n. 153 del 1992, è stato successivamente, in
base a notizie di stampa, revocato dal Presidente della Giunta,
dopo che c'erano state delle osservazioni critiche rispetto a
questo provvedimento.
Vorremmo sapere quali sono le motivazioni che hanno portato
prima ad un provvedimento di ampliamento dell'orario in cui è
possibile, anche nei giorni festivi, la circolazione dei TIR, e poi
invece sulla base di quale iter e quali contatti si è provveduto a
revocare quel provvedimento. Soprattutto vogliamo sapere quali sono
gli strumenti che la Giunta regionale intende mettere in atto per
arrivare a questa auspicata riduzione del traffico dei TIR.
Ricordo che nei mesi passati, tutte le volte che sollevavo
questo problema, mi veniva risposto che c'era un disegno di legge
in procinto di essere presentato al Consiglio regionale, ed è
passato forse un anno e mezzo da quando è stato annunciato per la
prima volta quel disegno di legge, ma è sempre rimasto un disegno
di legge che il Consiglio non ha mai potuto avere il piacere di
vedere, esaminare e valutare. Questi sono i motivi che stanno alla
base di questa interpellanza.
Presidente
Ha chiesto la parola il Presidente della
Giunta Bondaz, ne ha facoltà.
Bondaz (DC)
Il decreto n. 153 dell'11 febbraio 1992, è
stato emanato quale provvedimento di attuazione della direttiva
ministeriale n. 132 in data 23 gennaio 1992.
Questa direttiva ministeriale stabiliva che l'orario di inizio
del divieto di circolazione viene posticipato di ore quattro
anziché di ore due, come precedentemente disposto, per i veicoli di
massa complessiva autorizzata superiore a 7,5 tonnellate,
provenienti dall'estero o dalla Sardegna, purché muniti di idonea
documentazione attestante l'origine del viaggio.
Il provvedimento interessa solo gli automezzi commerciali
provenienti dall'estero, i quali possono pertanto fruire di due ore
in più di deroga ai divieti rispetto al passato. Quindi l'inizio
dei divieti di circolazione rispetto al passato non è di quattro
ore come si legge nella premessa dell'interpellanza, ma di due
ore.
L'emanazione del provvedimento è, per l'organo prefettizio,
obbligatoria e non è soggetta a valutazioni di merito in quanto
necessariamente conforme alle direttive del Ministro dei lavori
pubblici.
Essendo stabilita dalla legge la conformità alle direttive
ministe-riali, articolo 3 del Codice della strada, i motivi del
provvedimento risultano qualificati proprio dalla natura di queste
direttive.
L'esistenza di un rapporto di gerarchia consente infatti al
Ministro dei lavori pubblici, di impartire istruzioni, di dare
ordini ai prefetti in materia di limitazione della circolazione e
il prefetto è tenuto a conformarsi alle istruzioni e ad eseguirne
gli ordini. Sia prima, sia dopo l'emanazione del provvedimento, si
è comunque tentato in ogni modo di ottenere da parte del Ministero
dei lavori pubblici, la possibilità di non applicare la direttiva
nel territorio della Valle d'Aosta, già oberata di pesante
traffico.
Il Ministero ha tuttavia tenuto a precisare che le due ore di
proroga della deroga sono state oggetto di accordo tra il Governo e
la categoria degli autotrasportatori interessati e che, trattandosi
di accordo sindacale, l'applicazione di esso doveva riguardare
l'intero territorio nazionale e tutti i valichi alpini.
Le categorie degli autotrasportatori erano riuscite a strappare
questa deroga in cambio dell'aumento tariffario richiesto e non
concesso dal Governo.
La mancata applicazione avrebbe rimesso in causa l'accordo
sindacale con conseguente blocco dei trasporti e quindi, nel giro
di due o tre giorni, la paralisi delle attività economiche,
industriali e commerciali del paese.
Si è insistito facendo presente che quest'anno la stagione
turistica invernale era incominciata tardi, che la scarsità della
neve e che le intervenute precipitazioni nevose e la coincidenza di
una Pasqua tardiva, avevano messo in movimento un traffico
automobilistico diretto verso le stazioni sciistiche più intenso
rispetto agli anni precedenti e questa attività turistica non
poteva essere compromessa da ulteriori intralci nella circolazione
festiva.
Fatto presente inoltre che il servizio ferroviario
Aosta-Pré-Saint-Didier non sarebbe stato in funzione fino al mese
di giugno per i lavori, e che pertanto ulteriori aggravi alla
circolazione esistevano sulla statale 26, si è potuto arrivare al
decreto n. 288 del 13 marzo 1992, con cui si revocava il precedente
decreto n. 153 dell'11 febbraio 1992, in via di sospensione
temporanea.
Gli estremi del provvedimento di deroga sono: decreto n. 288 in
data 13 marzo 1992 emanato a seguito di quanto sopra
specificato.
I contatti sono intercorsi non con il Ministero dell'interno
come scritto nell' interpellanza, in quanto non competente in
materia, ma con il Ministero dei lavori pubblici, con contatti
anche personali tra il Servizio regionale delle comunicazioni e dei
trasporti e la Direzione generale di coordinamento territoriale dei
lavori pubblici, Ispettorato circolazione e traffico
I colloqui finali sono avvenuti presso il Ministero in data
precisata nelle premesse del decreto stesso, cioè il 10 marzo
1992.
La possibilità di una sospensione temporanea del decreto è stata
concordata solo in via eccezionale tale da non costituire
precedente e comunque fatti salvi i diritti delle categorie
interessate di vedere applicato, anche nei valichi valdostani, il
contenuto degli accordi sindacali intervenuti con il Governo.
Il controllo sui divieti di circolazione dei TIR viene
esercitato dalla Polizia stradale.
Dal 1° gennaio 1992 a venerdì 17 aprile 1992, sono state
accertate solo due infrazioni ai divieti di circolazione
festiva.
La Polizia stradale comunica comunque che il numero dei veicoli
pesanti circolanti nelle ore di divieto, ma in possesso di regolare
autorizzazione in deroga delle prefetture delle località di
partenza, è consistente.
Il numero delle deroghe concesse con decreti del Presidente
della Giunta regionale è stato nel 1992 di poche unità, dovute a
casi di necessità e di urgenza. Non è tuttavia possibile impedire
la circolazione di quegli autoveicoli pesanti che provengono da
tutte le altre provincie italiane, compresi i rientri in possesso
delle regolari autorizzazioni prefettizie delle località di
partenza e che interessano gli interi percorsi della Valle d'Aosta
compresa.
In applicazione della mozione del 13 luglio 1990 è stato, come
ha ricordato l'interpellante, predisposto un disegno di legge
regionale comprendente numerosi interventi concreti che peraltro,
per la complessità delle conseguenze su altri Enti proprietari
della strada, Stato, autostrade, trafori e autorità estere, è
purtroppo in fase ancora di valutazione e di armonizzazione con le
direttive comunitarie.
Si ricorda altresì che il problema della saturazione della
direttrice del Monte Bianco, a seguito della deliberazione della
Giunta regionale n. 4666 del 17 maggio 1991, è stato oggetto di una
iniziativa della nostra regione presso la CEE ed è oggetto di una
trattativa con la Direzione generale dei trasporti della Comunità
europea presso la quale, il 30 gennaio scorso, è stata effettuata
un'audizione ufficiale.
In tale occasione è stato disposto che una delegazione
comunitaria effettuerà, direttamente in Valle d'Aosta, una
valutazione dei traffici per l'adozione di interventi a breve
scadenza.
Per quanto riguarda invece il trasferimento del trasporto merci
dalla gomma alla Ferrovia, la stessa Direzione generale dei
trasporti della Comunità europea, sempre in data 30 gennaio, ha
preannunciato l'accoglimento dell'istanza della nostra regione a
riconoscere il progetto del traforo ferroviario del Gran San
Bernardo, con una dichiarazione di utilità europea, ai sensi
dell'articolo 2 del regolamento CEE n. 3359 del 20 novembre 1990,
ed è stato anche preannunciato il riconoscimento dello stesso
progetto come progetto pilota di trasporto combinato, ai sensi del
programma di azioni pilota della Comunità.
Si ricorda infine che il 29 e 30 aprile prossimi, si terrà in
materia di vie di comunicazione tra l'Italia e la Francia, una
riunione della commissione italo-francese per i problemi di
frontiera presso il Ministero degli affari esteri francese a
Parigi.
Nell'ordine del giorno dei lavori, il ministero degli affari
esteri italiano, su nostra proposta, ha inserito anche il problema
della saturazione della direttrice internazionale del Monte
Bianco.
Presidente
Ha chiesto la parola il Consigliere
Riccarand, ne ha facoltà.
Riccarand (VA)
Sarei grato al Presidente della Giunta
se potesse farmi pervenire copia della sua risposta in modo che
possa rileggermela con calma, perché ci sono delle cose abbastanza
interessanti.
Intanto questo decreto 288, del 13 marzo 1992, ritengo che sia
un fatto importante, ed è la dimostrazione di quello che abbiamo
sempre sostenuto, cioè che è possibile, anzi è logico, che il
Presidente della Giunta regionale, nella sua qualità di prefetto,
possa provvedere ad una applicazione di normative ministeriale a
seconda delle esigenze della nostra regione.
Quindi il Presidente della Giunta e il Prefetto della Valle
d'Aosta non devono comportarsi come dei semplici fotocopiatori di
normative ministeriali, si tratta evidentemente di applicare delle
normative, dei principi che hanno una valenza generale, tenendo
conto delle nostre particolari condizioni, ed è questo del resto la
ragione per la quale non si provvede direttamente ad un
provvedimento del Ministro, ma viene demandata ai singoli Prefetti
l'applicazione di una normativa di carattere generale. Quindi io
credo che, come è successo in questo caso così in altre situazioni,
si debba rivendicare la competenza dell'Amministrazione regionale,
del Prefetto e del Presidente, ad assumere delle decisioni che
siano conformi rispetto ad esigenze gravi e particolari della
nostra regione.
Sicuramente i problemi di saturazione del traffico, comunque di
intensità e pericolosità del traffico lungo il percorso da Aosta al
tunnel del Monte Bianco, lungo tutta la Valdigne, non si
esauriranno con il passare della stagione turistica invernale e
neppure con l'entrata in funzione della ferrovia
Aosta-Pré-Saint-Didier, ma il problema permane e quindi, secondo
noi, bisogna continuare ad insistere e andare nella direzione di un
allargamento dei divieti di transito invece che verso una
restrizione.
Per quanto riguarda un altro aspetto, quello dei controlli dei
divieti di circolazione, il Presidente della Giunta dice che
soltanto due infrazioni sono state riscontrate.
Io credo che sarebbe interessante, se fosse possibile, avere un
dato sui controlli effettuati dalla Polizia stradale, cioè sapere
che tipo di vigilanza viene esercitata su questi divieti di
transito, sulle normative sulle distanze che devono esistere fra un
camion e un altro, sugli scarichi inquinanti dei camion, cioè quale
tipo di controllo viene fatto dalla Polizia stradale sul traffico
di TIR attraverso la nostra regione. Questo è un altro settore su
cui si può intervenire in modo significativo e incisivo per ridurre
il transito dei TIR.
Per quanto riguarda poi una impostazione più generale del
principio di riduzione del transito dei TIR, mi sembra che ancora
una volta si fa riferimento a questo disegno di legge, e credo
finiremo la legislatura ma difficilmente avremo possibilità di
discutere e votare in questo Consiglio. Quindi credo che ci si
debba orientare verso altri strumenti, perché è inutile continuare
a ripetere che c'è un disegno di legge in gestazione, se poi questo
disegno di legge non vede mai la luce.
Ci sono molti altri strumenti, noi li abbiamo più volte indicati
in passato, si tratta di metterli in atto con molta più
determinazione di quanto è avvenuto finora, perché altrimenti
abbiamo fatto un'affermazione di principio di carattere generale
'rinunciamo al traffico dei TIR', e poi di fatto, ci siamo trovati
di fronte a una realtà che è completamente l'opposto, cioè invece
di ridursi il traffico, invece di mantenersi sui livelli del 1990,
è ulteriormente cresciuto, con dei benefici che per la nostra
regio-ne si sono comunque ulteriormente ridotti.
Se all'inizio degli anni '80 era circa il 50 per cento del
transito che faceva le operazioni di sdoganamento all'autoporto,
oggi siamo al 15 per cento ...
(... voci in aula ...)
... negli anni '80, quando l'autoporto funzionava come autoporto
di frontiera, gran parte del traffico in entrata faceva tutte le
operazioni di sdoganamento, poi con tutta una serie di normative
comunitarie, questo fenomeno si è progressivamente ridotto, oggi
siamo intorno al 14-15 per cento e fra alcuni mesi, probabilmente
all'inizio del 1993, questa cifra sarà ulteriormente ridotta se non
quasi annullata, rimarrà quel poco traffico proveniente dalla
Svizzera. Credo che ci sia un punto, il 36, si tratta di
un'interpellanza, che affronta questo problema, quindi entreremo
ben presto in questo argomento.
Quello che io volevo sottolineare in questo contesto è che noi
avremo sempre più un danno da questo flusso di traffico che
provocherà pericoli, inquinamento, congestione, con benefici che
sono ormai vicini allo zero. Quindi bisogna, con molta più
determinazione di quanto si sia fatto in passato, muoversi
nell'ottica di quello che comunque il Consiglio regionale ha già
deciso, cioè un'azione concreta per ridurre in modo effettivo ed
incisivo, questo traffico di TIR.
