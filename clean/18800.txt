Classificazione
ASSISTENZA SOCIALE
Famiglia, tutela dell'infanzia


Resoconto integrale del dibattito dell'aula
Oggetto del Consiglio n. 1924 del 4 aprile 2001 - Resoconto
OGGETTO N. 1924/XI Revisione dei criteri di erogazione
dell’assegno post natale di cui alla legge regionale
n. 44/98 "Iniziative a favore della famiglia".
(Interpellanza)
Interpellanza Vista la D.G. n. 325 del 12 febbraio 2001, con
la quale si rivedono criteri e quantità di erogazione
dell’assegno post natale previsto
dall’art. 13 comma 2 della legge regionale n. 44/98
concernente "Iniziative a favore della famiglia";
Appreso che si riscontra una diminuzione di 500.000 lire per
ogni assegno annuale;
Constatato che non è più presa in considerazione la situazione
della famiglia monoparentale;
Considerando che l’attenzione per la famiglia è
una delle priorità del programma della nuova maggioranza;
i sottoscritti Consiglieri regionali
Interpellano
l’Assessore competente per sapere:
1) quali sono i motivi che hanno suggerito la diminuzione degli
importi dell’assegno post natale e la non
considerazione della famiglia monoparentale;
2) se, e come, intenda rivedere i criteri seguiti nel redigere
la delibera di cui in premessa, per adeguarla al programma della
nuova maggioranza.
F.to: Squarzino Secondina - Beneforti
Presidente
La parola alla Consigliera Squarzino
Secondina.
Squarzino (PVA-cU)
Con questa interpellanza volevamo
attirare l’attenzione sulla delibera di Giunta n.
325/2001, con cui vengono modificate le cifre
dell’assegno post natale dei bambini da 1 a 3
anni.
Con la legge n. 44, conosciuta come legge sulla famiglia, erano
state indicate, all’articolo 13, fra le varie
iniziative, quelle a sostegno dell'educazione e della cura dei
bambini. Per fare questo si individuava, come una delle modalità,
l’erogazione di un assegno di lire 1.500.000 per
anno per il primo figlio, lire 2.000.000 per anno per il secondo
figlio, lire 2.500.000 per anno per il terzo figlio e, per ogni
figlio nato dopo il terzo, un ulteriore aumento di lire 500.000
annue. Questo assegno è stato pensato per i bambini fino a 3 anni,
cioè questo è l’arco di vita per cui è previsto
l’assegno.
Ricordo che all'inizio c’era stata una grande
discussione sull’applicazione della legge stessa,
nel senso che questo Consiglio aveva chiesto e preteso che avesse
valore retroattivo. Essendo stata data la possibilità alle famiglie
di usufruire di un assegno, non si capiva perché per pochi mesi
alcuni bambini ne fossero esclusi la legge era dunque partita con
tutti i suoi limiti e i suoi vantaggi. Di questo si parlerà a lungo
nella conferenza sulla famiglia che sarà organizzata.
Ma recentemente, con la delibera n. 325/2000,
l’importo degli assegni annuali è stato, io dico
drasticamente, diminuito perché tutti gli assegni sono stati
decurtati di 500.000 lire. L’assegno per il primo
figlio, che era dal 1998 di lire 1.500.000 è stato ridotto a lire
1.000.000, l’assegno per il secondo figlio, che era
di lire 2.000.000, è stato ridotto a lire 1.5000.000,
l’assegno per il terzo figlio che era di lire
2.500.000 è stato ridotto a lire 2.000.000.
Sicuramente ci sono dei motivi per cui la Giunta ha deciso
questa riduzione degli assegni e sarebbe importante che questi
motivi fossero comunicati al Consiglio, tanto più che queste cifre
erano state definite nella legge votata dal Consiglio.
È vero che la legge prevede che ogni tre anni la Giunta
ridetermini l’importo dell’assegno,
tenuto conto delle disponibilità di bilancio e della variazione del
costo della vita per le famiglie di operai e di impiegati rilevata
dall’ISTAT in Valle d’Aosta.
Ma le variazioni apportate sono in diminuzione, a fronte di un
aumento, se pur minimo, dell'indice ISTAT.
Un secondo elemento di novità portato da questa delibera è il
fatto che, mentre nella prima applicazione della legge si
consideravano due tipologie di famiglie: quelle monoparentali con
soltanto un genitore e i figli e le famiglie normali con i due
genitori, in questa delibera viene eliminata questa prima categorie
di famiglie, come se il maggior disagio che c’è
nelle famiglie monoparentali non fosse più preso in
considerazione.
Su questi temi chiediamo all’Assessore di dire
pubblicamente quali sono i motivi che hanno suggerito la
diminuzione degli importi.
E poi ci consenta una vena non dico polemica, ma attuale: nel
momento in cui si è costituita una nuova maggioranza, che in
Consiglio è venuta con un programma che riprende il programma già
precedente, ma ne puntualizza i punti che ritiene importanti, e nel
momento in cui questa nuova maggioranza indica nella famiglia uno
dei punti importanti, chiediamo se questa delibera è stata
predisposta prima dell’approvazione del programma
della nuova maggioranza oppure dopo e, nel caso fosse stata
predisposta prima, se si intende adeguarla, dato che non pare
davvero favorire le famiglie.
Presidente
La parola all’Assessore alla
sanità, salute e politiche sociali, Vicquéry.
Vicquéry (UV)
Sarò breve perché l’argomento
non si concluderà comunque con la mia risposta in Consiglio
regionale, ma sarà ripreso, come giustamente è stato detto, a
livello di conferenza sulla famiglia prendendo in considerazione
non solo gli aspetti che riguardano parametri di reddito o
quant’altro, ma l’intera problematica
che concerne le politiche a favore della famiglia. Ma i motivi che
hanno determinato le modificazioni sono i seguenti.
Intanto la scadenza prevista al terzo comma
dell’articolo 13 della legge n. 44, già citato, dava
una validità triennale ai parametri stabiliti per le motivazioni
addotte dalla collega Squarzino ovvero nel momento in cui abbiamo
definito questi parametri abbiamo lungamente discusso in
commissione consiliare e in Consiglio sul quantum e tutti ci siamo
detti all’epoca impreparati a farlo. Questa valenza
triennale era per poter fare una riflessione ex post, riflessione
che faremo in sede di conferenza regionale sulla famiglia di cui
porteremo i risultati in questa Assemblea.
La seconda motivazione riguarda l’applicazione, a
regime, degli articoli 65 e 66 della legge n. 448/98 come
modificati dall’articolo 50 della legge n. 144 del
17 maggio 1999 nonché il decreto del Ministro per la solidarietà
sociale del 15 luglio 1999 n. 306 contenente regolamento attuativo
per la concessione da parte dei comuni e la relativa liquidazione
da parte dell’INPS degli assegni per il nucleo
familiare e degli assegni di maternità, prestazioni
inequivocabilmente analoghe alle prestazioni regionali.
La terza motivazione riguarda la disponibilità iscritta in
bilancio per il 2001 che è di 4,5 miliardi con un residuo
all’epoca di 3 miliardi e qualcosa nonché la
disponibilità in relazione anche al numero delle domande pervenute
molto superiori, anche qui per le motivazioni addotte rispetto a
quelle preventivate all’atto della predisposizione
del disegno di legge. A titolo informativo le domande pervenute
sono state in totale 4.260 cominciando dai nati nel 1996 e
proseguendo fino ai nati del 2000.
Si è reso necessario armonizzare le due normative, quella
regionale e quella statale, al fine da un lato di evitare delle
difficoltà interpretative da parte degli uffici e da parte dei
cittadini circa i limiti di reddito e dall’altra per
evitare la cumulabilità dei due interventi per il terzo figlio
perché la normativa statale prevede solo
l’intervento per il terzo nato.
Abbiamo fatto una valutazione rispetto al numero delle domande
presentate e alle fasce di reddito che venivano considerate e
abbiamo potuto constatare che i parametri di reddito definiti con
la nuova delibera di Giunta rientrano ampiamente nella casistica
presentata nelle 4.260 domande tenendo conto che i parametri di
reddito dell’Amministrazione regionale sono comunque
superiori ai parametri di reddito per il terzo figlio previsti
dallo Stato.
Per intenderci, con riferimento a un nucleo composto da due
persone con reddito annuo non superiore a lire 52.410.000, in
questa categoria rientrano statisticamente ampiamente tutte le
famiglie che hanno presentato la domanda. Vengono escluse le due
fasce di reddito più alte sia per una ragione di politica sociale,
sia perché sono pochissime le famiglie che rientrano in quella
fascia di reddito per cui abbiamo seguito una logica che è un po'
le fil rouge delle politiche sociali di questa maggioranza e della
maggioranza che ha preceduto che intende favorire le fasce più
deboli della popolazione valdostana essendo di fatto questa linea
in un contesto generale che cerca di dare il giusto a chi ne ha
bisogno.
Di certo queste politiche sono soggettive, discutibili e ognuno
può vederla sotto un angolo visuale diverso. Ognuno di noi
personalmente poi può avere delle impostazioni di tipo diverso; si
tratta di definire una linea e di seguirla.
Da questo punto di vista il riscontro che abbiamo noi a livello
di Assessorato rispetto a questa legge è più che positivo perché
stanno partendo anche gli altri punti della legge che finora non
erano stati molto applicati.
L’assegno post natale è uno degli interventi, ma
tutti gli interventi previsti per la politica dell'infanzia stanno
pian piano decollando e questo è molto importante.
Preciso poi che non è vero che non si è presa in considerazione
la famiglia monoparentale perché come dicevo prima il nucleo minimo
di riferimento per l’ammissione ai contributi è il
nucleo monoparentale che è giocoforza composto da due persone: un
adulto e un minore. Abbiamo anche qui semplicemente voluto
armonizzare con la legislazione dello Stato.
Detto questo, mi pare che per ora non ci sia nulla da aggiungere
se non che dovremo attentamente approfondire queste tematiche nella
conferenza sulla famiglia a proposito della quale anticipo già che
ho non poche difficoltà a metterla in piedi perché, al di là
dell’entusiasmo di facciata da parte di molti, la
partecipazione concreta è molto scarsa.
Vorrei che alle dichiarazioni sui giornali locali seguissero
fatti concreti; molto spesso così non è perché dobbiamo
continuamente sollecitare questi che ritengono di avere la verità
in tasca e nessuno di noi ha la verità in tasca perché un minimo di
confronto dialettico ci vorrebbe in una logica di correttezza
formale. Coloro che ritengono di avere la verità in tasca
dovrebbero proporre qualcosa di concreto e mi auguro che presto si
passi a una traduzione in norme, dettati, regolamenti, delle
dichiarazioni di principio.
Questa è la difficoltà fondamentale perché la legge in sé mi
pare che non sia criticabile nell’impianto generale.
La legge in sé è modificabile come tutte le leggi, ma bisogna dare
contenuto alle dichiarazioni e mi auguro che con la collaborazione
di tutti la conferenza regionale sulla famiglia possa apportare
degli elementi di valutazione significativi.
Presidente
La parola alla Consigliera Squarzino
Secondina.
Squarzino (PVA-cU)
Mi si permetta di continuare il
discorso precedente prima di iniziare questo intervento.
Assessore, rispetto alla prima interrogazione io non ho fatto i
nomi qui perché se avessi fatto i nomi rispetto a
quell’intervento, la Presidenza, lei stesso o chi
altro, avrebbe detto che non si poteva discutere in seduta
pubblica. Chiusa parentesi.
Rispetto alla sua risposta, Assessore, faccio solo alcune
osservazioni per dire laddove non mi ha convinto. Lei ha fatto
riferimento, giustamente, al comma 3 dell’articolo
13 della legge sulla famiglia, in cui si dice che la Giunta
regionale ridetermina ogni tre anni l’importo e
aggiunge che la Giunta è stata per così dire obbligata a farlo
perché la legge lo prevedeva. D’accordo.
Quali paletti fissava la legge alla Giunta?
"La Giunta
ridetermina l’importo
dell’assegno"
, stabilisce la legge
, "tenuto
conto delle disponibilità di bilancio e della variazione del costo
della vita per le famiglie di operai e impiegati secondo
l’indice ISTAT".
Questi erano i due paletti
presi in esame.
Sappiamo tutti che in questi tre anni il costo della vita per le
famiglie di operai ed impiegati in Valle d’Aosta non
è diminuito tanto che vediamo che negli assegni familiari che si
basano sul minimo, si procede, visto che l'indice ISTAT è aumentato
del più 2,4 ad aumentare anche l’assegno di borse di
studio.
È chiaro allora che il criterio deciso per rivedere questi
contributi non è stato il costo della vita, perché questo è
aumentato, ma è stata la disponibilità di bilancio. Qui bisogna
essere molto chiari: l'Assessore e la Giunta devono dirci quali
sono i settori che vengono penalizzati o che vengono tagliati.
Capisco che, quando c’è un bilancio che ha dei
limiti, si faccia una scelta di priorità e guarda caso nello
scegliere i settori da tagliare è sempre il settore sociale che
viene tagliato. Di fatto è stato così. Di fatto, nel momento in cui
bisogna far quadrare il bilancio e bisogna scegliere dove tagliare,
si sceglie di decurtare le risorse nel settore sociale. Questa è
stata la scelta politica molto grave fatta dalla Giunta, scelta
alla quale l’Assessore non ha neanche accennato,
scelta che l’Assessore non ha neanche difeso,
spiegandoci il perché si è tagliato in questo settore.
Ci sono in questa delibera delle contraddizioni rispetto al
nuovo programma della nuova maggioranza. Prima l’ho
detto in modo un po' ironico, ma credo che sia chiaro che il
programma della nuova maggioranza, non ha nessuna influenza
sull’azione di governo, perché
l’attenzione alla famiglia, tanto proclamata si
traduce in una riduzione degli assegni familiari.
Oppure è un programma che far sentire il suo peso soltanto
laddove c’è interesse, vedi il Casinò ed altre
situazioni, il che rende ancora più negativo il nostro giudizio su
questa nuova maggioranza di governo.
Vi è un altro elemento di contraddizione di questa delibera: lei
continua a parlare di questa conferenza sulla famiglia in cui si
rivedrà tutto l’insieme della politica, ma era
quello il momento in cui si sarebbe dovuto andare ad individuare
come, di quanto e perché, bisognava incidere
sull’importo dell’assegno post
natale. Non ha senso intervenire prima. Se la conferenza sulla
famiglia è il momento in cui si andrà a riflettere su come rivedere
eventuali lati negativi della legge o come rileggerli in modo
diverso o come rilanciarla, è a quel momento che andava riportata
un'eventuale modifica dell’importo
dell’assegno e non prima. A meno che lei non volesse
per così dire provocare nelle persone la volontà di collaborare
alla conferenza sulla famiglia. Non so la sua decisione se avesse
un valore tattico.
Nel momento in cui abbiamo discusso quella legge, Assessore,
eravamo su posizioni diverse pur essendo io in maggioranza, e
ricordo ancora che non ero fra le persone che condividessero tanto
l’idea di dare un assegno ad ogni bambino; avrei
preferito che si dessero dei servizi. Ora qui la stessa riduzione
dell’importo non è accompagnata con
l’offerta diversa e più ricca di servizi, ma è
proprio una riduzione tout court.
Lei dice di aver voluto armonizzare la normativa regionale con
quella dello Stato, rispetto alle fasce di reddito; forse è stata
un'operazione giusta.
Ma, quando dice che vuole armonizzare la normativa regionale con
quella statale, vuole forse intendere che quando c'è il contributo
statale viene sospeso quello regionale? È questo? Perché lei nel
comunicato stampa, che illustra le modifiche apportate alla legge
sulla concessione dell’assegno post natale, dice:
"? Si comunica infine che l’assegno post natale
non viene erogato per un'annualità nel caso in cui
l’interessato abbia già usufruito del contributo di
natalità concesso dal comune di residenza?"
, quindi armonizzare
vuol dire scegliere tra l’uno o
l’altro.
Nella logica dell'armonizzazione lei dice che chi ha ricevuto
l’assegno statale è già stato aiutato e a chi non lo
ha ricevuto noi diamo un assegno regionale, ma inferiore per
equipararlo a quello statale. Trovo che sia contraddittorio il suo
ragionamento; tutte le giustificazioni che lei ha cercato di dare
per motivare le scelte di questa delibera non stanno in piedi a
nostro avviso.
Lei parla di un riscontro positivo, ma lei avrà visto sui
giornali delle lettere in cui ci sono dei riscontri negativi,
allora bisogna vedere caso per caso, situazione per situazione.
E poi, ripeto, il voler intervenire prima che si faccia la
conferenza sulla famiglia, modificando la legge e anche in modo
così forte, secondo me è estremamente negativo, Assessore, ha già
avuto delle reazioni negative e ne avrà ancora.
