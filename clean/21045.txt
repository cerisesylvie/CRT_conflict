Classificazione
ENERGIA



Oggetto del Consiglio n. 1013 del 15 dicembre 2004 - Resoconto
OGGETTO N. 1013/XII - Destinazione degli utili ottenuti dalla
C.V.A. S.p.a. (Interrogazione)
Interrogazione
Osservato che la Regione Autonoma Valle d'Aosta è azionista
della C.V.A. s.p.a. (Compagnia Valdostana delle Acque), società che
produce l'energia elettrica nella nostra Regione;
Creduto interessante conoscere la destinazione degli utili,
che si presumono assai cospicui, di detta società;
il sottoscritto Consigliere regionale
Interroga
l'Assessore competente per sapere:
1) a quanto ammontano gli utili ottenuti negli ultimi anni
dalla C.V.A. S.p.A.;
2) quali indicazioni ha dato al Consiglio di amministrazione
di detta società l'Amministratore regionale, in riferimento alla
destinazione degli utili di bilancio;
3) come sono stati effettivamente destinati detti
utili.
F.to: Curtaz
Presidente - La parola all'Assessore al bilancio, finanze,
programmazione e partecipazioni regionali, Marguerettaz.
Marguerettaz (UV) - L'interrogazione presenta due questioni, una
molto puntuale:
"a quanto ammontano gli utili ottenuti negli
ultimi anni dalla C.V.A. S.p.A.".
Questo tipo di richiesta ha
una risposta molto puntuale, dove gli utili portati a nuovo della
"Compagnia Valdostana delle Acque", quindi dopo l'approvazione del
bilancio e dopo l'accantonamento a riserva legale, ammonta a
97.760.176.
Per evitare che vi siano discrepanze fra questo dato e un dato
che è stato comunicato dagli organi di stampa, posso fare il
raccordo fra questi 97 milioni e rotti con i 140 milioni che sono
comparsi sugli organi di stampa, in quanto questi 140 milioni
tengono conto dell'utile presunto del 2004 che avrà una sua
determinazione all'atto dell'approvazione del bilancio. Queste
previsioni hanno un carattere di certezza perché siamo alla fine
dell'anno, quindi presumibilmente con l'esercizio 2004 gli utili
accantonati e disponibili ammonteranno a circa 140 milioni. Il 1997
è poi confluito nella fusione fra "Compagnia Valdostana delle
Acque" e "GEVAL", però questa è la situazione attuale della "CVA".
Ad oggi troverete, se avete modo di consultare la documentazione
contabile, 97,760 milioni a riserva disponibile; riserva
disponibile che è il dato che può permettere all'azionista di
decidere delle distribuzioni di dividendo, quindi questi 97 milioni
oggi sono disponibili per essere utilizzati come meglio crede
l'Assemblea.
Passo alla seconda domanda:
"quali indicazioni ha dato al
Consiglio di amministrazione di detta società l'Amministratore
regionale, in riferimento alla destinazione degli utili di
bilancio"
. Già in sede di discussione della finanziaria
regionale abbiamo avuto modo di individuare una logica nella
strategia di non distribuzione, strategia che è valida fino ad
oggi; nulla vieta che possano esserci riconsiderazioni. Volevo
condividere con voi solo alcune riflessioni. La società, al 31
dicembre 2003, per dare omogeneità ai due dati, quindi i 97 milioni
che vengono comparati con la situazione contabile al 31 dicembre
2003, riportava un debito a lungo termine di 372 milioni. In una
situazione di questo genere la "CVA" aveva al suo interno un debito
di 372 milioni.
Cosa potrebbe accadere in una situazione del genere? Vista la
disponibilità di una certa liquidità, l'azionista potrebbe anche
decidere di rimborsare parte di questo debito; ovviamente la
decisione è, da un lato, strategica, cioè sulla distribuzione dei
dividendi, mentre sulla restituzione del debito è una
considerazione prettamente economica. La valutazione di ordine
economico è la seguente: la liquidità, ad oggi, per il 2003, ha un
rendimento medio, viste anche le dimensioni, che è intorno al 4,5%,
e il debito ha un tasso di interesse che è leggermente inferiore al
3%, diciamo il 3%, quindi questa liquidità rende 1 punto e 1/2 in
più rispetto al costo del debito. Ecco perché questo tipo di
operazione permette una certa gestione economica.
Vi rappresento anche che, a fronte di questa situazione
contabile - e vi anticipo un qualcosa che non è stato ancora
definito, ma che gli amministratori sono in attesa di ricevere -, è
stato possibile rinegoziare lo "spread" applicato a quel tipo di
debito; lo "spread" è quel margine che viene applicato rispetto a
un parametro definito, quindi oggi i debiti a tasso variabile hanno
un riferimento che è l'"Euroribor" a 6 mesi, a questo si aggiunge
uno "spread": lo "spread" è fisso e l'"Euroribor" è variabile a
seconda delle condizioni di mercato. Le ho detto il 3% perché il
tasso definito era l'"Euroribor" a 6 mesi, più uno "spread" di 0,9;
oggi, grosso modo, abbiamo un 2%, con lo 0,9 siamo alle soglie del
3%. La rinegoziazione ha permesso di contenere lo "spread" a 0,45,
quindi abbiamo l'"Euroribor" a 6 mesi più 0,45, e questo su un
debito di 370 milioni porta un vantaggio notevole di alcuni
miliardi per il sistema economico.
A fronte di questo, dobbiamo tenere conto del piano degli
investimenti della società, che attualmente ha investimenti per
oltre 35 milioni di euro per la costruzione di centrali già
autorizzate sulla Dora di La Thuile, quindi questo tipo di società,
oggi come oggi, ha in una logica aziendale un suo equilibrio e una
sua dimensione. Nulla toglie che l'azionista di riferimento possa
riconsiderare questo tipo di ragionamento, però vi voglio fare una
considerazione, che non vuole fare polemiche. Sotto alcuni aspetti
alcuni ragionamenti non credo di poterli condividere appieno, e...
quali sono questi ragionamenti? Siccome, lì, abbiamo un patrimonio
importante, distribuiamolo, perché in una logica del genere, e
qualcuno ha fatto delle considerazioni in passato parlando del
casinò, dicendo che lo stesso deve essere gestito con criteri
aziendali, farei tesoro di queste affermazioni dicendo che anche la
"CVA" continui ad essere gestita con criteri aziendali. Questo non
vuol dire che non si possono fare delle riconsiderazioni, ma
tenendo presente una cosa: la produzione della "CVA" all'interno
del contesto elettrico italiano rappresenta l'1%, in una logica di
liberalizzazione questo 1% con dei "competitor" come "ENEL" e
"EDISON", rischia anche di essere schiacciata e ha quindi la
necessità di mantenere un livello aziendale di una certa
efficienza. Detto questo, è nostro preciso diritto, ma dovere - e
lì, concordo - nell'analizzare tutte le possibilità che possono
essere utilizzate per creare un volano positivo onde creare un
certo tipo di ritorno sul territorio.
Quando vi ho fatto il ragionamento, il debito che ho citato ho
detto che è a medio-lungo, quindi oggi non siamo neanche nel primo
quinquennio; ecco che attività che portassero eventualmente ad
azioni importanti di impoverimento patrimoniale sarebbero, a dir
poco, audaci!
Presidente - La parola al Consigliere Curtaz.
Curtaz (Arc-VA) - Intanto alcune osservazioni bonarie, che non
vogliono essere polemiche, circa il modo con cui l'Assessore usa
rispondere alle interrogazioni.
C'è da diffidare quando dà molti numeri, questa volta un po' ne
ha dati, perché in genere dà tanti numeri quando vuole eludere le
domande essenziali e questa volta un po' lo ha fatto. Poi mi ha
molto stupito l'uso del tempo verbale, perché lei ha sempre usato
il condizionale: l'azionista potrebbe, l'azionista dovrebbe, ma
l'azionista è lei, sì, l'azionista è la Regione, allora non
possiamo immaginare che l'azionista sia qualcun altro che dovrà
decidere! È la Giunta regionale, in primo luogo, che deve decidere,
quindi di fronte a domande che mi sembravano semplici e
circostanziate, forse sarebbe stato interessante sentire qualche
presente e qualche futuro piuttosto che il condizionale con
riferimento alla terza persona! Mi sembrava di sentir parlare
Maradona... che quando parlava, intervistato, diceva sempre:
"Maradona ha fatto questo", "Maradona ha fatto quello"... ma
parlava di sé stesso!
A parte questo, ho ascoltato con attenzione la risposta
dell'Assessore e le sue argomentazioni, che saranno, per quanto ci
riguarda, oggetto di riflessione. Certo è che un utile di questo
tipo, pur in presenza di un debito consistente a lungo termine -
come lo ha definito -, qualche problema lo pone, perché stiamo
parlando di cifre molto consistenti. Parlare di 97 milioni di euro
in riferimento al 2003 e di un potenziale utile di 140 milioni di
euro in riferimento a fine 2004 significa, per l'azionista, dover
risolvere un problema - ce ne fossero di problemi di questo tipo! -
della destinazione di tali utili e questo è un tema particolarmente
interessante non solo per tutte le osservazioni fatte
dall'Assessore che potranno essere oggetto di confronto dopo un
approfondimento anche da parte nostra, ma perché c'è in ballo una
proposta di una forza politica, proposta che non è ancora arrivata
alla discussione del Consiglio regionale, per una riduzione del
costo delle bollette elettriche. Il ragionamento che fa quella
forza politica - condivisibile o meno - è: se la "CVA" fa tutti
questi utili, li fa perché i cittadini valdostani pagano un certo
costo di energia elettrica, pagano le bollette: tale entrata
costituisce quanto meno una delle fonti più significative. La
proposta di ridistribuire questi soldi a favore delle persone che
pagano le bollette può essere oggetto di discussione, su cui deve
cominciare il confronto politico.
Per quanto mi riguarda, ma è un'osservazione del tutto
personale, così com'è la proposta del gruppo della "Stella Alpina",
desta qualche perplessità, perché rischia di essere un po'
demagogica... ma non è questo che mi preoccupa... invece, mi
preoccupa di più il fatto che porterebbe a un beneficio
indiscriminato, a favore di tutti; questa, almeno dal mio punto di
vista, mi pare sia un'ipotesi discutibile. Mi sembrerebbe più
corretto, invece, un approccio che consenta uno sconto
significativo del costo dell'energia elettrica per le famiglie meno
abbienti e per chi ha maggiori difficoltà, soprattutto in un
momento di grande crisi economica, anche ad affrontare i costi di
energia elettrica. Come primo contributo a un dibattito che andrà
fatto, proporrei che si affrontasse anche questa tematica, sotto il
profilo di un aiuto consistente ai ceti meno abbienti e alle
famiglie più bisognose.
