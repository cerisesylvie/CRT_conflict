Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2014 del 28 maggio 1986 - Resoconto
OGGETTO N. 2014/VIII - COPERTURA DEI POSTI VACANTI DI
RESPONSABILI DI UNITÀ OPERATIVE E DI SERVIZI SPECIALISTICI
OSPEDALIERI PRESSO L'USL DELLA VALLE D'AOSTA. (Interrogazione con
risposta scritta).
PRESIDENTE
: Do lettura dell'interrogazione con risposta
scritta presentata dal Consigliere Aloisi:
Interrogazione con risposta scritta
Esaminata
la situazione del personale dipendente dell'USL
della Valle d'Aosta, con particolare riferimento ai responsabili
delle Unità Operative, nonchè dei servizi specialistici ospedalieri
ed extraospedalieri;
Visti
i ritardi con cui vengono banditi taluni concorsi
pubblici, mentre per altri versi si assiste all'attribuzione
diretta dei posti a soggetti che, non solo non erano titolari dei
posti corrispondenti, ma addirittura non avrebbero neppure i titoli
per accedere alle posizioni apicali di cui trattasi;
Ritenuto
indispensabile procedere ad una indagine
conoscitiva che garantisca la massima trasparenza, vuoi per la
indizione concorsuale, vuoi altresì per l'affidamento di incarichi
di tutto rispetto nell'ambito di Unità Operative e di servizi
specialistici;
E che
alla luce di quanto premesso non sia immaginabile
il continuo procrastinarsi dei doveri d'istituto incombenti sul
Consiglio d'Amministrazione, e più specificatamente sul Comitato di
Gestione dell'USL della Regione Valle d'Aosta;
il sottoscritto Consigliere regionale del MSI-DN
INTERROGA
l'Assessore alla Sanità ed Assistenza Sociale per
sapere:
1) per quali ragioni si è atteso sino al 17.2.1986 per
richiedere all'Amministrazione regionale l'indizione del concorso
pubblico per la copertura del posto di responsabile dell'Unità
Operativa di medicina legale dell'USL;
2) per quali ragioni non è ancora richiesto analogo
provvedimento per il posto di responsabile dell'Unità Operativa
microbiologica del Servizio n. 1 afferente all'igiene pubblica ed
ambientale;
3) quali ragioni hanno impedito altresì di mettere a concorso il
posto di responsabile dell'Unità Operativa n. 1 relativa in genere
all'impiantistica, nonchè alla sicurezza dei luoghi di lavoro;
4) per quali motivazioni, in aperta violazione delle norme per
la prima collocazione delle piante organiche dell'USL - con
specifico riferimento al disposto di cui all'art. 66 1° comma del
DPR 761/79 - il posto di cui sopra (punto 3) è stato attribuito a
soggetto che non era titolare del corrispondente posto nell'ambito
territoriale giusta quanto previsto espressamente dalla legge.
PRESIDENTE
: È stata data risposta con lettera n. 662 del
12.5.1986.
