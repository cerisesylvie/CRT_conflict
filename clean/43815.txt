Classificazione
ORDINE PUBBLICO - FORZE ARMATE
Pubblica sicurezza



Oggetto del Consiglio n. 984 del 3 novembre 2021 - Resoconto
OGGETTO N. 984/XVI - Interpellanza: "Azioni conseguenti
all'episodio di presunta violenza su minore realizzatosi nella zona
fra Piazza Manzetti e Via Carrel ad Aosta".
Bertin (Presidente) -
Punto n. 34 all'ordine del giorno.
Per l'illustrazione il consigliere Manfrin.
Manfrin (LEGA VDA) -
Con questa iniziativa ritorniamo su
un tema che ci aveva già visto protagonisti all'interno di
quest'aula, un'iniziativa a prima firma della collega Foudraz,
rispettivamente alla sicurezza della nostra regione e, nello
specifico, del nostro capoluogo di regione e nello specifico,
ancora di più, rispetto a un triangolo, quello posto fra i giardini
Emilio Lussu, quelli prospicienti le scuole superiori, la stazione
degli autobus e la stazione dei treni di Aosta, un triangolo che
ormai è diventato purtroppo tristemente famoso.
Rispetto a questa zona lei, Assessore, stimolato sulla questione
della sicurezza, aveva detto alcune cose - io sono andato a
risentirmi il suo intervento, quello che aveva fatto - e lei
dichiarò ai tempi che "Il Comune, a cui compete la zona, ha già
adottato misure importanti, come la videosorveglianza". Dopodiché
ha detto che era stato effettuato un sopralluogo per mitigare
l'utilizzo di quelle zone, "ci sono dei rapporti aperti" disse ai
tempi "che proseguiranno nelle prossime settimane per trovare una
soluzione definitiva". Lei di cosa parlava esattamente? Parlava
della parte che concerne le mura romane, perché se una parte dei
luoghi, che sono citati all'interno di questa iniziativa e a
seguito dei fatti che sono accaduti, sono sotto il controllo del
Comune di Aosta, c'è una parte, che è quella delle mura romane, che
è invece amministrata dalla parte regionale, essendo dei beni
protetti e sotto competenza, immagino, della Sovrintendenza.
Lei annunciò questi interventi con queste misure importanti e
disse che si era fatto questo sopralluogo per mitigare l'utilizzo
di quelle zone. Pare, però, che a fronte di questi sanguinosi fatti
di cronaca difficilmente questa situazione possa essersi risolta.
Come lei sa, ma è bene ribadirlo pubblicamente in maniera netta, un
ragazzo minorenne è stato stuprato. Lo ripeto, Presidente: un
ragazzo minorenne è stato stuprato nella zona fra Via Carrel e
Piazza Manzetti! Questo è accaduto dopo che lei ha espresso le sue
parole rassicuranti a quest'aula e aveva annunciato degli
interventi e dopo che il Sindaco di Aosta in pompa magna aveva
annunciato la videosorveglianza e l'illuminazione della zona.
Io in prima persona sono andato in questa zona, più volte dal
2015 a oggi, per verificare la situazione di quei luoghi. Ho
denunciato alle forze dell'ordine, alla Polizia locale quando ho
potuto e ho denunciato nelle sedi consiliari, nelle sedi pubbliche,
quanto accadeva in quelle zone e sono arrivato addirittura a
intervenire in prima persona, quando ho potuto. Ho perso il conto
di quanti materassi ho buttato via di persone che dormivano nella
zona, andando con il sacco a prendere materialmente i materassi, ho
perso il conto di quanti bivacchi abbiamo denunciato sotto le mura.
Una volta, assieme al collega Distort, siamo andati addirittura a
scovare un nascondiglio dove la gente andava a dormire vicino alle
rotaie e dove c'era anche della refurtiva: lo abbiamo segnalato
alla Polizia locale e abbiamo aspettato in zona fino a quando,
appunto, non abbiamo fatto rilevare il tutto alla Polizia locale di
Aosta.
Purtroppo a oggi persiste questa presenza delinquenziale che,
come immagino lei saprà partecipando al CPOSP, è formata di
senzatetto, di prostitute, di spacciatori, di ladri, di violenti a
cui si sono aggiunti recentemente queste
new entry
,
addirittura gli stupratori. Se a fronte di un atto così grave, e
per di più ai danni di un minorenne, Presidente, non si arriva a
intervenire pesantemente sulla zona, io obiettivamente non so che
cosa si debba arrivare a fare per avere un intervento.
Rispetto alla risposta che lei ha dato alla collega Foudraz,
Presidente, mi trovo a doverle ricordare che una presenza costante
delle forze dell'ordine probabilmente sia l'unica risposta
possibile da dare, in considerazione peraltro del fatto - qui
faccio un'osservazione, non è di stretta sua competenza, ma è
giusto anche osservarlo - che siamo l'unico capoluogo di regione
nella quale la Polizia locale non fa servizio notturno; penso che
lei lo sappia. Oltre a questo permane, come dicevo prima, la
necessità di risolvere la questione, lei l'aveva evocata appunto
nella sua risposta, relativa alla messa in sicurezza della zona
adiacente le mura romane, quella che, come abbiamo detto prima, è
esclusivamente di competenza della Regione.
Oltre a questi temi che chiedono conto della gestione non solo
del luogo, ma anche dell'ordine e della sicurezza pubblica sulla
quale lei ci può ragguagliare, per fare in modo che la zona
adiacente alla stazione non si trasformi, come avvenuto in altre
città, nel ricettacolo costante di criminalità e feccia, alla luce
dell'identità degli aggressori, si pone un'altra riflessione. Lei
immagino, Presidente, che conoscerà la situazione che permane nelle
altre grandi città; per esempio, le zone prospicienti una stazione
sa benissimo che cosa possono diventare se vengono abbandonate a sé
stesse, una zona di passaggio, una zona che è quasi sempre aperta e
quindi provoca questi stazionamenti. Però mi interessa parlare
anche di un altro tema.
Come riportato dagli organi di informazione, le due persone che
sono state fermate sono un certo A. R., 25 anni richiedente asilo,
e U. M., 23 anni titolare di permesso di soggiorno per protezione
sussidiaria; quindi, uno richiedente asilo e l'altro titolare di
permesso di soggiorno per protezione sussidiaria. I due pachistani
sono stati identificati dalla Polizia di stato quali responsabili
di violenza sessuale ai danni di un ragazzo minorenne, grazie alla
visione delle telecamere di sorveglianza e alla testimonianza del
ragazzino ancora sotto shock; questo è quello che è stato riportato
dagli organi di informazione. Al termine delle operazioni i due
soggetti pakistani sono stati condotti presso il carcere di
Brissogne a disposizione dell'autorità giudiziaria.
In questo caso va ricordata una cosa: come ho già avuto modo di
ricordare in quest'aula, la stragrande maggioranza di coloro i
quali sono stati accolti dalla nostra regione, non solo non hanno
ottenuto alcuno status di rifugiato, ma sono addirittura decaduti
dalle misure di accoglienza. A quanto riportato, ci troviamo ad
avere a che fare con un richiedente asilo che, in teoria, dovrebbe
ancora essere ospitato e pagato dalle strutture del nostro
territorio. Ecco, quindi, che questa iniziativa si rende necessaria
per chiedere se questa persona, macchiatasi di un delitto
orrendo
, questo è quello che dicono gli organi di
informazione, Presidente - io non avrei utilizzato il condizionale
nel titolo di questa iniziativa: ci sono le videocamere, c'è la
testimonianza del ragazzo, ci sono due persone, il processo farà il
suo corso, ma le persone sono state identificate dalle videocamere
- sia stata allontanata dalle strutture e auspicabilmente sia in
procinto di essere espulsa dal nostro Paese. Stesso discorso per la
seconda, beneficiaria di quella accoglienza sussidiaria che, quando
governava la Lega, ovviamente a livello nazionale, quella forma di
accoglienza l'aveva tolta.
Quello che provoca più di una riflessione, però, è vedere la
definizione di questa protezione sussidiaria che dispone, per chi
ne è titolare, pur non possedendo i requisiti per il riconoscimento
dello status di rifugiato, di essere protetto in quanto, se
ritornasse nel paese di origine, andrebbe incontro al rischio di
subire un altro danno grave. Ebbene, secondo voi, questo danno
grave sarebbe maggiore o minore rispetto a quello che la stessa
persona ha causato a un minore per mezzo dello stupro? Questa è una
domanda che mi sono fatto, Presidente.
Di fronte a questo ennesimo caso di oscena accoglienza, oserei
definire, ovvero di persone che accolte e sfamate con i soldi dei
contribuenti qui in Valle d'Aosta hanno deciso di delinquere, non
si contano ovviamente gli episodi, ma li ho già elencati una volta,
Presidente, di spaccio, di aggressione, di furto, di violenza
segnalati dalla cronaca e dagli esigui numeri di chi realmente ha
ottenuto lo status di rifugiato, abbiamo fatto tutta una serie di
domande. Queste domande - io mi auguro che, Presidente, la sua sia
una risposta puntuale - tengono conto anche di un altro fattore che
abbiamo segnalato, cioè circa la cinquantina di persone che hanno
perso lo status di richiedente asilo, perché sono stati allontanati
dalle strutture, in quanto responsabili di azioni violente,
predatorie o che hanno avuto a che fare con il codice penale, che
li hanno resi incompatibili con l'accoglienza.
A fronte di tutto questo, Presidente, le chiedo con questa
interpellanza se i due soggetti siano ancora oggetto di misure di
accoglienza e, in caso affermativo, se sia stata disposta la
decadenza, se si intenda intervenire celermente per mettere in
sicurezza la zona fra Piazza Manzetti e Via Carrel ad Aosta e se,
alla luce dei numerosi casi di criminalità, degrado, violenza e
molestie da parte dei richiedenti asilo ospitati in Valle d'Aosta,
si giudichi positivamente il servizio di accoglienza e di
integrazione offerto dalla nostra Regione.
Presidente -
Per la risposta il Presidente della
Regione.
Lavevaz (UV) -
Questa interpellanza tratta di un caso di
criminalità molto grave che è accaduto qualche giorno fa, sul quale
nel merito non voglio in nessun modo entrare, perché c'è una
indagine in corso: due persone sono state arrestate, quindi come è
stato detto la giustizia farà il suo corso punendo i colpevoli per
quanto accaduto.
Cercando di rispondere alle domande puntuali che sono state
fatte: se i due soggetti siano ancora oggetto di misure di
accoglienza, in caso affermativo se sia stata disposta la
decadenza. Su questa prima domanda c'è una imprecisione, diciamo
così, nell'interpellanza. L'interpellanza dice testualmente "tutti
e due i soggetti risultano essere stati oggetto di misure di
accoglienza nella nostra regione, chi nel passato, chi ancora
attualmente". In realtà, uno solo dei due soggetti è stato oggetto
di misure di accoglienza, ma poco cambia nella sostanza: questa
persona era stata inserita presso un centro di accoglienza
straordinaria situato in Valle d'Aosta dal 30 ottobre 2018 al 27
novembre 2019, dopodiché è uscito dalla struttura in quanto, avendo
trovato un'attività lavorativa, disponeva delle risorse economiche
sufficienti al proprio sostentamento. Per quanto riguarda l'altro
cittadino pakistano si rappresenta che lo stesso non è mai stato
inserito in nessun centro di accoglienza straordinaria in Valle
d'Aosta.
La seconda domanda, se si intende intervenire celermente per
mettere in sicurezza la zona tra Piazza Manzetti e Via Carrel. Su
questo francamente mi piacerebbe capire cosa intende lei per
intervenire celermente, o meglio, cosa si aspetta che il Presidente
della Regione faccia per intervenire celermente su questo aspetto,
che sta nella sfera delle competenze delle forze di polizia, che
fanno parte del COSP che è presieduto dal Presidente della Regione
in quanto Prefetto e su problematiche nello specifico sottolineate
e sollevate diverse volte, e peraltro c'è stato un aumento anche
delle attività di controllo nello specifico in quella zona. Più
nello specifico, invece, nelle competenze della Presidenza della
Regione, ci eravamo già anche confrontati, come lei ha ricordato,
sulle questioni riguardanti la proprietà regionale, quindi in
particolare il tratto di mura romana e la Tour du Pailleron, che
però ovviamente nulla ha a che vedere con i fatti gravi che sono
avvenuti. Peraltro, come riportato dagli organi di stampa,
all'interno della stazione degli autobus, quindi in area di
proprietà del Comune di Aosta, ma poco cambia chi sia il
proprietario del fondo, però nello specifico la competenza della
Presidenza della Regione in questo ambito è, in questo caso,
limitata all'attività svolta all'interno del COSP, del
coordinamento delle forze di polizia; ripeto, per quanto riguarda
quell'area la questione era già stata sollevata ed erano stati
aumentati i controlli. Ciò non ha impedito che avvenisse un fatto
così grave e questo non è certo un fatto positivo,
assolutamente.
Sulla terza domanda, se alla luce dei numerosi casi di
criminalità, degrado, violenza e molestie da parte dei richiedenti
asilo ospitati in Valle d'Aosta si giudichi positivamente il
servizio di accoglienza e di integrazione offerto dalla nostra
Regione. Anche qui credo che potremmo stare diverso tempo a
discutere di statistica o del fatto se il numero di stranieri
presenti e i numeri dei reati siano variabili dipendenti o
indipendenti nell'analisi dei fatti di criminalità. Per rispondere
alla domanda va innanzitutto detto che il sistema di accoglienza
messa in atto dallo Stato tramite i centri di accoglienza
straordinaria non risulta aver creato al momento in Valle d'Aosta,
grazie anche all'impegno del livello regionale e del livello
locale, particolari e significative problematiche di criminalità e
di sicurezza sul territorio regionale. Credo che sia difficile
collegare questo fatto al sistema dell'accoglienza, visto che una
sola persona tempo fa era stata inserita nei centri di accoglienza
e poi, peraltro, ha intrapreso un percorso di indipendenza.
Questione diversa è quella della valutazione dei risultati del
sistema ma, come abbiamo già avuto modo di discutere in diverse
occasioni, queste sono valutazioni che attengono a un'altra
dimensione, trattandosi di misure che sono straordinarie e di
matrice europea e attuate dallo Stato in tutta Italia tramite il
livello prefettizio.
Presidente -
Per la replica consigliere Manfrin.
Manfrin (LEGA VDA) -
Presidente Lavevaz, lei giustamente
mi risponde facendomi delle ulteriori domande, cioè mi chiede
secondo me lei che cosa può fare o l'ente Regione che cosa può fare
in questo caso. Sono felice che lei mi ponga un'interpellanza e
rispondo volentieri ai quesiti che mi pone.
Inizialmente le devo dire che lei si è sostanzialmente risposto
da solo, cioè lei mi dice: ma cosa posso fare io povero e derelitto
Presidente di Regione che mi limito a presiedere il CPOSP, che è
l'organo che sovrintende la sicurezza e l'ordine pubblico di tutta
la regione? Beh, caspita! È una domanda che implicitamente contiene
una risposta. Lei ha possibilità di incidere in questo senso, non
solo, ma lei, come ben saprà, visto che io non so che cosa si è
deciso al CPOSP e lei non ci ha messo a conoscenza, quindi non so
se sia stato disposto, per esempio, che vi sia un servizio fisso,
una presenza fissa durante gli orari notturni di personale di
polizia in quella zona; lei non ce lo ha detto e noi non possiamo
saperlo. Ma mi permetto di evidenziare, per esempio, che la Regione
ha in seno un corpo che ha compiti anche di polizia e di ordine
pubblico che è il Corpo forestale e che può, in caso di necessità,
essere utilizzato anche per questo tipo di operazioni. Perché mi
chiedo, se lei ha parlato al CPOSP e ha chiesto una maggiore
attenzione, come si possa rilevare una maggiore attenzione e una
maggiore vigilanza in quella zona, se poi avvengono addirittura
degli stupri a danni di minori. Capisce Presidente? Non è
cattiveria, però se lei dice: "abbiamo chiesto, abbiamo aumentato
la sicurezza" e poi stuprano un minorenne nella stazione, un
osservatore esterno dice: "beh, forse tutta questa vigilanza non è
stata applicata". Lungi da me il suggerirle che cosa fare, però io
prenderei atto che lei presiede il CPOSP e quindi ha facoltà di
parlare con chi si occupa di ordine pubblico, compreso il Sindaco
di Aosta, il Comandante della Polizia locale di Aosta, il Questore
e tutte le forze di polizia; tendenzialmente qualcosa da dire in
merito ce l'ha.
Nel merito della gestione della zona, probabilmente, lei dice,
non è stata coinvolta in questo caso. Probabilmente è vero,
Presidente, non lo so, non ho idea, non ho visionato i filmati
delle telecamere, però le posso dire che la zona, la trincea, che è
prospiciente le mura, dietro e davanti, è diventata un ricettacolo
di personaggi poco raccomandabili.
Abbiamo persone che stazionano nell'ingresso tra le mura e la
stazione dei bus, che fermano le persone e offrono i propri
servigi; abbiamo lo stazionamento di persone che mettono sacchi a
pelo, tende, materassi e quant'altro nella trincea prospiciente le
mura e passano lì la nottata, e poi la mattina chi deve pulire la
stazione degli autobus trova i gentili regali che questi personaggi
regalano tutte le mattine; che cosa facciano di notte non è dato
sapere. Io passo spesso in quella zona banalmente alle dieci, le
undici, mezzanotte e vedo persone che dormono sulle panchine e in
ogni dove: credo che non sia sicuramente uno spettacolo decoroso e
che non contribuisca ad aggiungere serenità alla vita in quella
zona.
Dopodiché parliamo delle misure di accoglienza, Presidente. Lei
scarica ancora una volta le responsabilità al sistema nazionale, al
sistema europeo, al fato rio e avverso e quant'altro. Il punto è
uno: io le ho già presentato in quest'aula due diverse iniziative.
La prima rilevava quelli che erano i risultati dell'accoglienza sul
nostro territorio e le ho fatto l'esempio concreto di cinquanta
persone che sono state beccate con le mani nella marmellata e hanno
dovuto essere cacciate dalle misure di accoglienza; cinquanta, non
due, cinquanta di quelle accolte in Valle d'Aosta. Questi sono
quelli che sono stati beccati, non sappiamo se ce ne siano altri
che non sono stati beccati; ipotizzo che qualcuno in più ci sia. Ma
il punto è che, come le ho evidenziato in quest'aula, ci sono, per
esempio, degli enti che fanno accoglienza che dedicano il proprio
tempo non a fare integrazione o spendono soldi non per prendere
persone che fanno integrazione, ma quei soldi mi piacerebbe sapere
dove li mettono, se nemmeno le persone che sono in struttura sanno
che faccia abbiano quelli che dovrebbero fare integrazione.
Spero che questo discorso sia stato chiaro, Presidente: i soldi
che vengono dati, poca differenza fa se sono statali o regionali,
sono sempre soldi dei contribuenti, per fare in modo che queste
persone per lo meno non creino danni, vengono utilizzati per altro,
per cosa non si sa, ma sarebbe bene appurarlo.
