Classificazione
ASSISTENZA SANITARIA E OSPEDALIERA
Servizio di emergenza sanitaria (118)



Oggetto del Consiglio n. 331 del 28 gennaio 2009 - Resoconto
OGGETTO N. 331/XIII - Interpellanza: "Motivi dei ritardi
dell'attivazione della centrale unica per la gestione delle
chiamate di soccorso".
Interpellanza
Premesso che il Consiglio regionale della Valle d'Aosta
nell'aprile del 2008 ha approvato una legge in favore della
organizzazione della centrale unica per la gestione delle chiamate
di soccorso, con i relativi finanziamenti;
Richiamate le plurime dichiarazioni pubbliche attraverso le
quali l'allora Presidente della Regione esprimeva la previsione di
una piena operatività della centrale unica a partire dall'ottobre
scorso;
Richiamato il dibattito in merito a tale questione avvenuto
in Consiglio regionale il 23 luglio 2008, durante il quale il
Presidente della Regione ha precisato che, a partire dai mesi di
novembre-dicembre, il centro avrebbe iniziato a lavorare a pieno
regime, dato l'ingresso definitivo di tutte le cinque istituzioni
coinvolte;
Considerato che alla data attuale la centrale non sembra
essere affatto operativa come nelle previsioni temporali sopra
menzionate;
il sottoscritto Consigliere regionale
Interpella
il Presidente della Regione per sapere:
1) a che punto è l'organizzazione della centrale
unica;
2) a quali cause devono essere addebitati i ritardi della
mancata attivazione;
3) con quali obiettivi e per quali strategie saranno spesi
gli ingenti finanziamenti previsti dalla legge regionale 7/2008 per
l'anno 2009.
F.to: Zucchi
Presidente
- La parola al Consigliere Zucchi.
Zucchi (PdL)
- Su questo argomento la collega Morelli il
23 luglio 2008 ha posto all'attenzione di quest'Assemblea lo stesso
argomento che pongo io oggi. Lo ripropongo perché nel frattempo le
cose non si sono modificate secondo le aspettative e le
dichiarazioni fatte in aula da parte del Presidente Rollandin.
Un piccolo
excursus
giova. Questa centrale unica che era
stata inaugurata in pompa magna alla fine della scorsa legislatura,
non credo di essere troppo esagerato nel dire esclusivamente per
motivi elettorali, perché di fatto la centrale unica non era
operativa e non aveva alcuna possibilità di esserlo in quella fase,
ed era stata presentata agli organi di informazione dicendo che da
quel momento si sarebbero risolti tanti problemi che riguardavano
la questione del soccorso. Senza soffermarmi oltre su questi
particolari, nell'interpellanza della collega Morelli, avvenuta il
23 luglio, si chiedevano i motivi per i quali questa centrale non
era ancora stata resa operativa. Il Presidente in quella sede disse
che effettivamente c'erano stati dei ritardi, perché ai soggetti
inizialmente previsti se n'era aggiunto un altro e che comunque si
sarebbe giunti, secondo un cronoprogramma ben definito, a una
progressiva messa in funzione della centrale unica che avrebbe
avuto i seguenti tipi di percorsi: inizio ottobre sarebbero entrati
la Protezione civile e il Soccorso alpino, fine ottobre il Corpo
forestale e i Vigili del fuoco, fine novembre il 118.
Oggi siamo alla Fiera di Sant'Orso, siamo nel 2009, ho fatto un
sopralluogo anche molto breve presso i locali che sembrano deserti,
non risulta nulla, non uno solo di questi sembra essere operativo.
Allora chiediamo al Presidente quali sono i motivi per i quali si è
arrivati a questi ennesimi ritardi e i motivi per i quali in questa
regione anche le cose che sembrano semplici, disponendo di risorse
economiche che di fatto sono state messe a disposizione, anche
queste cose sembrano impossibili da realizzarsi nei tempi che
sembrano normali. Vorremmo sapere dal Presidente a che punto è
l'organizzazione della centrale unica, i motivi secondo i quali il
cronoprogramma da lui annunciato il 23 luglio non è stato
rispettato e secondo quali obiettivi e strategie saranno spesi gli
ingenti finanziamenti previsti dalla legge regionale 7/2008 per il
2009.
Presidente
- La parola al Presidente della Regione,
Rollandin.
Rollandin (UV)
- È già stato ricordato dal collega
interpellante che su questo tema avevamo dato una spiegazione dei
ritardi a luglio, prendendo atto della situazione che c'era e del
cronoprogramma precedentemente stilato e quindi prendevamo in
considerazione che era stata prevista una certa scadenza. Ad oggi
viene chiesto perché non è ancora in funzione. Le ragioni sono
essenzialmente di due tipi. La struttura, come avrà visto se è
andato a fare un sopralluogo, al di là della struttura fisica, ha
la complessità di mettere nello stesso luogo una serie di
professionalità e di interventi che oggi sono su parti diverse;
quindi in quanto a provvedimenti che sono stati nel frattempo
presi, ricordando che tutto è iniziato nel 2001 con l'appalto.
Successivamente ci sono state le diverse delibere attuative a cui
faceva riferimento il collega e il 2 ottobre 2008 l'ATI ha
comunicato l'ultimazione dei lavori. Con provvedimento dirigenziale
del 13 novembre 2008 è stata nominata la commissione di collaudo,
che ha effettuato fino al 26 novembre 2008 una serie di verifiche
tecnico-amministrative su un sistema che, come affermato dalla
stessa commissione, è stato sviluppato specificatamente per questa
installazione in Valle d'Aosta e non è mai stato installato
precedentemente altrove. Quindi si tratta di un'installazione che è
piuttosto complessa, anche per l'insieme delle forze che devono
coesistere sotto questo profilo.
In relazione a questo, in particolare agli elementi fortemente
innovativi della centrale e in mancanza di riferimenti ad altre
installazioni che impieghino analoghe strutture operative, la
commissione ha proposto di accedere a test prolungati da
effettuarsi nell'arco di quattro mesi, periodo ritenuto necessario
per testare l'affidabilità e la robustezza del sistema. Questo non
ha bisogno di spiegazioni, credo, perché non si può far partire la
centrale unica, che ha questi riflessi, senza avere testato cosa
succede nel momento in cui si stacca...
(interruzione del Consigliere Zucchi, fuori
microfono)
...come ho detto, i lavori sono finiti ad ottobre 2008.
Contestualmente il comitato di pilotaggio della centrale unica,
insediatosi formalmente il 30 settembre 2008, come previsto dalla
legge regionale 7/2008, composto dai dirigenti delle strutture
facenti parte della centrale, ha iniziato l'analisi della
valutazione di soluzioni organizzative e procedurali per il
funzionamento della centrale unica e si è riunito il 28 dicembre -
doveva riunirsi il 15 dicembre, ma ha rinviato a causa della
nevicata - e si è riunito adesso a gennaio. È evidente che i tempi
necessari per i test richiesti dalla commissione di collaudo non
permettono di rispettare il cronoprogramma, che era stato
illustrato nella risposta del 23 luglio che è stata ricordata dal
collega.
Ricordavo che questo era subordinato all'esito positivo del
collaudo - già allora avevo detto "a condizione che" - che è quello
che crea ulteriori problemi, perché voglio ribadire che ci saranno
questi quattro mesi di test e se tutti daranno esito positivo, sarà
possibile instaurare le procedure, ma se ci fossero dei problemi,
questi dovranno essere risolti e si allungheranno i tempi. È bene
ricordare che la centrale unica operativa di soccorso, una volta
entrata in funzione, sostituirà le centrali operative settoriali
attualmente esistenti del 118...
(nuova interruzione del Consigliere Zucchi, fuori
microfono)
...sì, però per dire che sono oggi staccate, quindi il fatto di
unificare queste procedure crea dei problemi di interconnessione
rispetto all'attuale sistema... dicevo, Protezione civile e SAV,
quindi dovrà essere perfettamente operativo onde evitare
disfunzionalità dei servizi di emergenza, che per loro natura sono
delicati e complessi. È pertanto di fondamentale importanza che
l'Amministrazione regionale effettui la fase di collaudo con le
dovute precauzioni e prenda tutti i provvedimenti necessari per
evitare che l'avvio della centrale comporti fasi di criticità, ciò
anche a costo di ritardarne i tempi.
Sul terzo punto dell'interpellanza, i finanziamenti previsti
dall'articolo 8 della legge regionale 7/2008 prevedono un onere
complessivo per il 2009 pari a 2,55 milioni di euro che sono così
ripartiti: 2 milioni sono i costi relativi al pagamento del
personale, medici, infermieri, tecnici amministrativi del servizio
di emergenza 118, tali costi sono regolati nell'ambito dell'accordo
di programma adottato ai sensi dell'articolo 7 della legge
regionale 5/2000 (si tratta quindi di una spesa già attualmente
sostenuta dalla Regione ma che viene correlata al nuovo sistema);
30.000 euro per l'espletamento dei corsi specialistici di
formazione per il personale che dovrà operare all'interno della
centrale unica; 5.000 euro per spese di funzionamento del comitato
di pilotaggio; 515.00 euro per il pagamento di spese di gestione,
manutenzione, contratti fonia e tramissione dati, contratti di
manutenzione h24 e spese gestionali. Anche questa voce di spesa
andrà a sostituire i costi attualmente sostenuti naturalmente per
le centrali operative settoriali del 118, in quanto verranno
unificate, Vigili del fuoco, eccetera. Ovviamente i costi di
gestione, manutenzione e dei contatti di fonia e trasmissione dati
saranno sostenuti solo dalla data di entrata in servizio della
centrale unica. Queste sono le previsioni perché al momento...
(nuova interruzione del Consigliere Zucchi, fuori
microfono)
...la risposta è condizionata al fatto che siano rispettati i
tempi di collaudo. Ho detto prima: stanno facendo dei test che sono
collegati alla possibilità di rendere immediatamente operativo
questo sistema che è unico, proprio perché non esiste da altre
parti, quindi devono poter prevedere questa attivazione in modo da
escludere possibili incidenti, perché non dimentichiamo che qui si
tratta del 118 cioè della chiamate per le urgenze.
Rendo qui quello che tecnicamente mi è stato detto, non è una
scelta politica diversa, si va in quella direzione e logicamente
devo tener conto delle difficoltà che mi sono rappresentate
nell'attivare un sistema che oggi sta andando, e condivido...
(nuova interruzione del Consigliere Zucchi, fuori
microfono)
...ma io ho dato le date che erano previste dall'accordo, oggi
prendo atto che gli stessi mi propongono questo. Non abbiamo la
volontà di differire, anzi, vorremmo che entrasse in funzione
presto, ma al contempo ci sia permesso di insistere su un dato
importante che non è l'apertura di un mese più o un mese meno, ma
che tutto funzioni, perché disattivare il 118 dal sistema attuale e
portarlo alla centrale unica vuol dire avere un momento in cui c'è
la cesura fra un sistema precedente e un sistema nuovo. Ma questo
deve funzionare, perché ne va della sicurezza dei cittadini!
Credo di poter dire che condivido le perplessità, non è che non
le abbiamo, e siamo dispiaciuti del ritardo, ma preferiamo attivare
il tutto con qualche ritardo piuttosto che avere delle incertezze
sulle attivazioni del sistema, che deve assolutamente funzionare
perfettamente per evitare disagi. Comprendo le ragioni che hanno
portato il collega a chiedere questo, perché è giusto che ci sia
un'informazione su cosa sta succedendo su un sistema che era
presentato come la soluzione. È la soluzione dal momento in cui
funziona: oggi non è ancora attivo.
Presidente
- La parola al Consigliere Zucchi.
Zucchi (PdL)
- Alla luce di quanto detto non si capisce
ancora di più il motivo per cui in pompa magna questa centrale
unica sia stata ufficializzata nel mese di maggio, come fosse stata
operativa dal giorno stesso, Presidente. Oggi prendiamo atto che le
cose sono diverse rispetto al 23 luglio, lei si pone con maggiore
prudenza rispetto ai tempi che sono quelli che interessano di più,
non tanto me quanto tutti. Vede, lei quando risponde in aula e si
prende degli impegni, Presidente, di fronte all'Assemblea e ai
cittadini, si pone in una veste di garante rispetto ai tempi e alle
modalità attraverso le quali determinati obiettivi devono essere
raggiunti. Questo non vale solo per la centrale unica, vale per
tutti gli altri campi.
Poi lei, mi sembra di ricordare, ha posto fra i punti fondanti
del suo programma di legislatura quello di velocizzare le
tempistiche, i rapporti con gli uffici e credo che questo sia un
esempio negativo delle discrasie con quanto dichiarato dagli
uffici. Ecco, quando si progettano dei lavori del genere - io
faccio un ragionamento generale e non voglio dare la responsabilità
ad uno piuttosto che all'altro - almeno nel privato funziona così,
quando si investono oltretutto tanti soldi si rispettano i tempi;
quando si fanno degli investimenti del genere e si programmano
determinate date, si prevedono le penali, i tempi, certe
realizzazioni oltre le quali non si può transigere. Mi chiedo come
sia possibile che nel pubblico queste cose siano rese così
difficili, come dicevo in apertura, perché di fronte a delle date
ufficializzate dagli uffici, mi rendo conto che la politica fa la
sua parte e i tecnici ne fanno un'altra, ma questa regione è piena
di casi che purtroppo conosciamo e che rappresentano una realtà non
proprio edificante di quelle che sono le tempistiche della
realizzazione di questi lavori.
Lei si è presentato qui il 23 luglio dando delle date, suppongo
sulla base delle informazioni che le erano state date, perché non è
che se le è sognate. Allora mi chiedo come lei possa agire, venendo
in aula e dando delle risposte che rappresentano l'ufficialità data
dal massimo vertice della Regione, rispetto a degli impegni che
devono essere presi solennemente di fronte all'aula e che poi
vengono disattesi, come possa agire nei confronti degli uffici che
cambiano le carte in tavola in continuazione.
Oggi non sappiamo, siamo di nuovo in balia, perché mi aspettavo
delle date. Lei prudentemente, visto che si è scottato una volta
non lo fa più, adesso dice: aspettiamo i collaudi e vediamo, quindi
oggi non sappiamo perché tutto dipende dai collaudi. Una piccola
strigliata immagino che gliela abbia data ai responsabili di questa
iniziativa, alle imprese che hanno appaltato e che forse non hanno
eseguito nei tempi dovuti i lavori, perché se stiamo ancora
parlando di collaudi e di tempi in contrasto con i momenti che
erano stati ufficializzati, c'è qualcosa che non va. Immagino e
spero che lei attraverso i suoi uffici e il carattere proverbiale
che la contraddistingue, possa sollecitare chi di competenza, per
arrivare spero nel 2009 a rendere operativa la centrale unica,
altrimenti passiamo veramente nel ridicolo.
