Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4404 del 6 aprile 1993 - Resoconto
OGGETTO N. 4404/IX Determinazione per l'acquisizione della
quota azionaria di maggioranza della Società "Funivie del Piccolo
San Bernardo".
(Interpellanza)
Interpellanza Con delibera n. 2784 del 19 marzo 93 la Giunta
regionale ha dato mandato alla Finaosta di acquisire, in via
temporanea e per un periodo non superiore ai 12 mesi, la quota
azionaria di maggioranza della società "Funivie del Piccolo San
Bernardo", messa in vendita dall'attuale proprietario. In tal modo
la Regione, che è già proprietaria del 32 percento delle azioni di
tale società, verrebbe di fatto ad essere anche l'unico azionista
(94 percento), nonostante che l'indirizzo costantemente seguito,
anche in periodi di grave crisi del settore, sia stato di non
superare mai la quota del 35 percento di partecipazione
pubblica.
A causa di tale intervento risulta anzitutto preoccupante la
filosofia di politica economica del governo regionale, emersa
recentemente anche per altre situazioni (Autoporto, Cogne), che
mortifica l'iniziativa privata e tende a "balcanizzare" l'economia
regionale, mentre in tutto il nonno si affermano orientamenti in
senso contrario.
Ma l'intervento appare ancora più pericoloso e preoccupante
perché effettuato nei confronti di una società sana e con bilanci
attivi, mentre altre società di impianti funiviari sono in grave
crisi finanziaria, a maggior ragione, dopo tale precedente
premeranno per trasferire all'Amministrazione regionale la
proprietà degli impianti e quindi i loro deficit.
Alla luce di tali considerazioni, il sottoscritto Consigliere
regionale
interpella
il Presidente della Giunta per conoscere:
1) quali sono i motivi che hanno spinto la Giunta regionale a
decidere tale intervento;
2) in che modo si pensa di ricollocare entro 12 mesi presso
imprenditori locali il pacchetto azionario che si va ad acquisire e
perché tale procedura non viene perseguita subito;
3) qual è, in linea di principio generale ed oggettivo, la linea
di demarcazione che individua il carattere strategico di un
comparto economico, o all'interno dello stesso di un'azienda,
rispetto ad altri.
Firmato: Pascale.
Presidente
Ha chiesto la parola per l'illustrazione il
Consigliere Pascale.
Pascale (PSI)
La Giunta regionale ha dato mandato
alla Finaosta di acquisire la quota di maggioranza della società
"Funivie del Piccolo San Bernardo", messa in vendita dall'attuale
proprietario con una quota del 62 percento, il che porterebbe
quindi la quota pubblica al 94 percento in quanto la Regione
possiede già il 32 percento.
Questo è un intervento che ritengo preoccupante per due motivi.
Il primo è la filosofia che c'è dietro questo intervento e sulla
quale abbiamo già avuto occasione di discutere in questo Consiglio
a proposito di altre decisioni della Giunta regionale relative alla
Cogne e all'Autoporto. Però in questi ultimi casi citati posso
capire le motivazioni che portano a intervenire in modo così
massiccio, mentre nel caso oggi in questione siamo nell'ambito di
un settore certamente strategico ma che già in passato ha avuto
momenti di crisi. Io ricordo che già quattro o cinque anni fa,
quando la neve mancava da un paio di stagioni, ci furono molte
aziende del settore funiviario che chiesero l'intervento pubblico
da parte della Regione che in quel momento invece non ritenne di
andare in questa direzione. La cosa che mi preoccupa è che si
intervenga oggi nei confronti di una società che è sana, con
bilanci attivi, quando sappiamo che ci sono altre società che
invece sono in piena crisi finanziaria, e cito le "Funivie Gran
Paradiso" e le funivie "Crevacol". Si può creare un precedente
pericoloso perché, se interveniamo in una società sana, io prevedo
che a distanza di poco tempo queste società chiederanno parimenti
alla Regione di intervenire, di acquisire le quote private e quindi
di attuare una pubblicizzazione dell'impresa.
È un intervento quindi che mi preoccupa, tra l'altro non sono
chiari neanche i motivi per cui si interviene, e questa è la prima
domanda che faccio. Per quelle che possono essere le conseguenze in
futuro rispetto alle altre imprese del settore verso le quali la
Giunta regionale deve assumere un indirizzo univoco, dove si vuole
andare a finire? Cioè quali sono in via programmatoria le
iniziative che la Regione intende assumere in questo settore?
Questa è una iniziativa isolata oppure c'è l'intenzione di muoversi
in questa direzione per tutte le società funiviarie?
Presidente
Risponde all'interpellanza il Presidente
della Giunta Lanivi.
Lanivi (GM)
È questo il significato della
deliberazione assunta dalla Giunta regionale. L'acquisizione da
parte di una società del pacchetto di maggioranza delle "Funivie
del Piccolo san Bernardo" va considerata all'interno di una grossa
operazione che dovrebbe portare al controllo di un vasto
comprensorio turistico invernale che dal Monte Bianco arriva a
Pila; quindi si tratta di una operazione che non è episodica ma
rientra in un quadro nel quale la Regione è, attraverso varie
disposizioni legislative, intervenuta in modo pesante per
realizzare questi impianti. Essa si trova di fronte ad una logica
con la quale vuole confrontarsi e quindi il carattere stesso della
deliberazione di Giunta non è definitivo ma è di tipo prudenziale,
cioè è stato dato alla Finaosta il mandato di acquisire per un
certo periodo limitato di tempo questa partecipazione, sempre che
ci riesca perché la Finaosta non sarà l'unica che farà un'offerta
ma potranno essercene altre.
La Regione è di fronte ad un fatto che ha una notevole
consistenza, rispetto al quale la Regione tende a creare dei
margini difensivi e di contrattazione con quello che il privato sta
facendo. Tutto questo per impedire che si arrivi, e ci si potrà
arrivare perché non abbiamo nulla di garantito sul fatto che questa
operazione possa avere successo, ad un quadro all'interno del quale
la Regione abbia difficoltà a concordare le linee di sviluppo
strategico relative ad un settore importante per il futuro della
Valle d'Aosta quale quello delle attività turistiche.
Questo è il senso della decisione: non è una guerra ai privati,
è una posizione di prudenza verso gli interessi regionali, anche
rispetto ai notevoli investimenti che la Regione ha fatto in questi
ultimi decenni, riuscendo a dotarsi di strutture di impianti di
risalita di livello ragguardevole. È dunque su questa logica che si
è mossa la Regione e non certamente con l'obiettivo di sostituirsi
all'imprenditoria privata. Per quanto riguarda la filosofia
generale, non spetta certamente a me, proprio alla scadenza di una
legislatura, fare roboanti indicazioni programmatiche, mi permetto
solo di fare alcune considerazioni che possono servire alla
riflessione di tutti.
Occorre superare la semplificazione del quadro, quasi ci fosse
un braccio di ferro tra due operatori ugualmente indispensabili,
quello pubblico e quello privato, ed arrivare a mediare in un
possibile equilibrio che va stabilito. Ma equilibrio tra chi?
Intanto io vedo tre grandi protagonisti in questa vicenda. Il
primo è sicuramente l'Amministrazione regionale perché non possiamo
dimenticare che, sia nel settore degli impianti di risalita sia nel
settore ricettivo, la Regione mette a disposizione
dell'imprenditore privato un cospicuo volume delle sue
disponibilità finanziarie; un secondo protagonista è sicuramente
rappresentato dall'Amministrazione locale, comuni e comunità
montane, che deve ugualmente essere coinvolta e investita dallo
sviluppo turistico; vi sono poi altre due dimensioni da
considerare, una è l'imprenditoria locale e l'altra è quella
esterna. Solo l'equilibrio tra queste due componenti o, se vogliamo
vederle nel loro insieme, quattro componenti, può evitare degli
interventi in qualche modo in contrasto con una linea corretta di
sviluppo non solo dell'economia ma anche del territorio
regionale.
Ecco il senso del nostro intervento che, se si vuole parlare di
filosofia, non si ispira certo a una filosofia che tende ad
umiliare il privato perché, se così fosse, non avrebbe senso tutta
quella serie di iniziative che la Regione ha messo in atto proprio
per favorire l'imprenditorialità privata. Mi pare che in questo
senso vada tutta una serie di interventi e al massimo un grosso
discorso da riprendere è quello sulla salvaguardia o la tutela che
la Regione deve esercitare per difendere i propri interessi
finanziari e perché il suo intervento finanziario non sia
semplicemente utilizzato in presenza di una Regione in condizione
di assistenza passiva a decisioni che altri prendono. D'altra parte
questa dichiarazione non vuole stabilire una sorta di egemonia del
Pubblico, cioè non si vuole un Privato piegato o umiliato rispetto
a decisioni che potremmo definire tra virgolette Pubbliche o di
tipo politico; in questo quadro va stabilito un confronto di tipo
dialettico dove le posizioni di ognuno trovino equilibrio rispetto
all'interesse complessivo dello sviluppo regionale.
Quindi questa è sicuramente una misura cautelativa e, lo voglio
ripetere, di per sé questa deliberazione non consente di
raggiungere il risultato: la Regione manifesta la volontà,
attraverso il mandato alla Finaosta, di esercitare questa
temporanea acquisizione del pacchetto di maggioranza della società
da riconsegnare poi ai privati, anche perché questo intervento si
colloca all'interno di un fenomeno, di un fatto, di una evoluzione
che condurrà a consegnare ad una sola società una vastissima area
del nostro territorio. Questa è la volontà e questi sono gli
obiettivi che, attraverso questa deliberazione, la Giunta regionale
ha voluto manifestare.
Presidente
Ha chiesto la parola per la replica il
Consigliere Pascale.
Pascale (PSI)
Ringrazio il Presidente della Giunta per
le risposte. Io posso capire le motivazioni prudenziali che hanno
spinto la Giunta a decidere questo intervento e posso anche
concordare sulla necessità di raggiungere quell'equilibrio tra
parte pubblica e imprenditoria privata locale ed esterna che
sarebbe ottimale per la razionalizzazione dei comparti produttivi
in Valle d'Aosta e anche in Italia, questo però è un equilibrio che
difficilmente si riesce a raggiungere e mi pare che sia materia di
discussioni anche a livello nazionale quando si parla di
privatizzazioni.
Io non credo dunque che noi dobbiamo spaventarci di fronte alla
concentrazione di imprese, anzi, in una economia che si apre
all'Europa questa cosa è da favorire perché la concentrazione di
imprese consente di realizzare economie di scala, di essere
competitivi con le aziende esterne e quindi in una Europa che si
apre è una operazione da favorire.
Capisco anche che sarebbe però ottimale realizzare questa
concentrazione di imprese attraverso l'imprenditoria locale ma qui
ritorniamo al vecchio discorso che abbiamo fatto tante volte e a
chiederci se questa imprenditoria locale c'è o non c'è. Quando la
si cerca, questa imprenditoria locale, non la si trova e se non la
si trova adesso, Presidente, non la si troverà neanche fra 12 mesi.
Io non credo che, se la Regione riuscirà ad acquisire questa
maggioranza, nel giro di 12 mesi noi troveremo in loco le forze
imprenditoriali capaci di sostituire l'imprenditoria esterna perché
se non ci sono adesso e non c'erano nel passato, come abbiamo avuto
più volte modo di sperimentare, non ci saranno neanche tra 12 mesi,
quindi posso convenire che l'equilibrio che lei auspicava sarebbe
quello giusto ma non credo che si possa raggiungere questo
risultato.
Non vorrei quindi che, ogni volta che l'imprenditoria locale
viene meno, la Regione le si debba sostituire perché se così fosse
si verrebbe a stravolgere quella giusta filosofia dell'intervento
pubblico in vista di un determinato equilibrio. Io quindi mantengo
le mie perplessità sull'efficacia di questa azione rispetto ai
propositi che sono stati manifestati.
