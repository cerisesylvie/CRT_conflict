Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3382 del 13 gennaio 1988 - Resoconto
OGGETTO N. 3382/VIII - COMUNICAZIONI DEL PRESIDENTE DEL
CONSIGLIO.
PRESIDENTE:
Do comunicazione al Consiglio dell'attività
svolta dalla Presidenza del Consiglio e dagli organi consiliari
dopo l'ultima adunanza:
Disegni di legge presentati: -
Disegni di legge vistati:
D.L. n. 462, concernente: "Rifinanziamento per l'anno 1987
dell'art. 11 della legge regionale 11 aprile 1984, n. 6 recante
finanziamento di opere pubbliche nell'interesse di enti
locali".
D.L. n. 464, concernente: "Concessione di un contributo all'ENEL
per il collegamento della centrale idroelettrica di Issime alla
rete ENEL".
D.L. n. 466, concernente: "Ulteriore finanziamento limitatamente
all'anno '87 della spesa della legge regionale 2 dicembre 1982, n.
84 concernente finanziamenti per la realizzazione di presidi
socio-sanitari distrettuali".
D.L. n. 469, concernente: "Rifinanziamento per l'anno 1987,
della legge regionale 8 ottobre 1973, n. 33 e successive
modificazioni concernente la costituzione di fondi di rotazione
regionali per la promozione di iniziative economiche nel territorio
della Valle d'Aosta".
D.L. n. 356, concernente: "Costituzione di una società per la
costruzione e l'esercizio in concessione dei gasdotti comunali e/o
consortili nel territorio della Regione Valle d'Aosta".
D.L. n. 472, concernente: "Finanziamento di spesa nei diversi
settori regionali di intervento e modificazioni alle autorizzazioni
di spesa di leggi regionali in vigore assunti in coincidenza con
l'approvazione del bilancio di previsione per l'esercizio del
pluriennale 1988/1990 (Legge finanziaria per gli esercizi
1988/1990)".
D.L. n. 473, concernente: "Bilancio di previsione della Regione
Autonoma Valle d'Aosta per l'esercizio finanziario 1988 e per il
triennio 1988/1990".
D.L. n. 475, concernente: "Approvazione di maggiore spesa annua
per l'applicazione della legge regionale 28 dicembre 1981, n. 85
contenente norme per favorire l'inserimento nella vita sociale
delle persone con difficoltà psichiche, fisiche e sensoriali".
Disegni di legge non vistati:
D.L. n. 465, concernente: "Ulteriore finanziamento limitatamente
all'anno 1987, della spesa per l'applicazione della legge regionale
25 ottobre 1982, n. 71, concernente interventi per opere regionali
pubbliche destinate all'assistenza delle persone anziane, inabili
ed handicappate".
Riunioni:
Ufficio di Presidenza: 1
Conferenza dei Capigruppo e Ufficio di Presidenza: 2
1^ Commissione: 4
4^ Commissione: 1
1^ e 3^ Commissione in riunione congiunta: 1
Signori Consiglieri,
in data 14 dicembre, notificata in via giudiziaria, è pervenuta
a questa Presidenza del Consiglio un'istanza del sig. Eraldo
Manganone, rivolta alla Regione Autonoma e al Consiglio regionale,
tendente ad ottenere un riesame del provvedimento di revoca
dall'incarico di Commissario regionale presso la Casa da gioco di
Saint-Vincent.
L'istanza è stata ricevuta ed esaminata da questa Presidenza che
l'ha collocata agli atti in relazione alle determinazioni già
assunte al riguardo dal Consiglio ed in mancanza di iniziative
specifiche da parte degli organi competenti.
È pervenuta a questa Presidenza la relazione annuale
sull'attività svolta dall'Ispettorato del Lavoro nel corso del
1987.
Il documento è a disposizione per i colleghi interessati alla
eventuale consultazione.
Profonda preoccupazione ha suscitato nell'opinione pubblica
l'aggravarsi della tensione nei territori arabi occupati da Israele
in seguito alla guerra arabo-israeliana del 1967.
Esprimiamo l'auspicio che l'antico contenzioso fra Ebrei e
Palestinesi possa essere risolto nel pieno rispetto delle identità
dei due popoli al fine di assicurare pace e stabilità ad una zona
tormentata come il Medio Oriente.
Un grave delitto contro le istituzioni democratiche della
Repubblica è stato compiuto ieri sera a Palermo; ne è rimasto
vittima Giuseppe Insalaco già Sindaco di Palermo e già Deputato
della Assemblea regionale siciliana in rappresentanza della
Democrazia Cristiana.
È un chiaro delitto di stampo mafioso commesso contro un uomo
che si era distinto come Primo Cittadino di Palermo e come Deputato
regionale in iniziative contro il fenomeno mafioso.
Giuseppe Insalaco, come Piersanti Mattarella, l'On. La Torre,
l'ex Segretario regionale della DC Michele Reina, il Gen. Carlo
Alberto Dalla Chiesa, hanno pagato con la vita la loro volontà di
opporsi alla mafia. Questo delitto cade proprio a pochi giorni
dalla coraggiosa sentenza del tribunale di Palermo, che ha inflitto
severe condanne ad esponenti di primo piano della cosiddetta
Onorata Società, e sta a dimostrare che la battaglia contro la
mafia non è stata ancora vinta e che pertanto è necessario un
impegno maggiore per estirparla definitivamente.
Penso di interpretare i sentimenti di questa Assemblea inviando
alla famiglia dello scomparso le più sentite condoglianze e la più
sincera partecipazione al suo grande dolore.
PRESIDENTE:
Ha chiesto di parlare il Consigliere Sandri,
sulle Comunicazioni del Presidente del Consiglio, ne ha
facoltà.
SANDRI (N.S.)
Mi associo alle parole del Presidente del
Consiglio che ha espresso profonda preoccupazione per gli
avvenimenti che si stanno susseguendo con crescente impatto nei
territori occupati da Israele durante la guerra del '67, in
particolare in Cisgiordania e nella striscia di Gaza.
Questo Consiglio ha approvato nella scorsa seduta un ordine del
giorno in cui si invitava e si facevano voti, perché la situazione
potesse risolversi con una conferenza internazionale di pace che
rispettasse i diritti del popolo di Israele come quelli del popolo
palestinese. Dal 22 dicembre, quando è stato votato questo ordine
del giorno, ad oggi, la situazione è estremamente peggiorata e
penso che tutti siamo molto scossi dalle immagini che si vedono
ritrasmesse dalla televisione e dalle notizie che ci dicono come
parecchi bambini e ragazzi siano stati uccisi dalle milizie
israeliane. Credo che si debba fare una osservazione storica su
questo evento di estremo disagio, di come cioè un popolo che ha
dovuto patire l'olocausto durante la seconda guerra mondiale negli
anni del regime nazista, oggi stia assumendo nei confronti dei
palestinesi un atteggiamento di pari ferocia.
Pertanto, esprimo grandissime preoccupazioni per questa
situazione, volevo annunciare che nel corso del Consiglio
presenterò un ordine del giorno di condanna dell'atteggiamento di
Israele nei territori occupati e di richiesta al Governo di rottura
delle relazioni diplomatiche con lo Stato di Israele.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.) -
Mi associo anzitutto alle parole
del Presidente del Consiglio sul delitto avvenuto ieri sera a
Palermo nei confronti dell'ex Sindaco della Democrazia Cristiana
del Comune di Palermo. Esprimo a nome mio e del mio partito le più
profonde condoglianze e mortificazione per quanto è avvenuto.
Per quanto riguarda il valoroso popolo di Israele che è
costretto a difendersi dalla violenza, non credo sia necessario
presentare ordini del giorno per esprimere la condanna di un popolo
martire, di un governo che ha già manifestato l'intenzione di voler
iniziare un colloquio con i palestinesi, non appena cesseranno le
violenze all'interno del territorio che il governo di Israele è
costretto a difendere.
Non aderirò all'ordine del giorno che il Consigliere Sandri ha
annunciato; voglio esprimere la mia solidarietà nei confronti del
valoroso popolo di Israele, perché ritengo che non è con la
violenza che si può dialogare, ma è necessario mettere fine a
questa violenza e la violenza avviene da parte del popolo
palestinese.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.) -
Credo che il Presidente abbia fatto
bene ad iniziare ancora una volta le sue comunicazioni con il
richiamo alla grave situazione che esiste nel territorio di Gaza.
Non passa giorno che non si apprenda la notizia della morte di
qualche giovane palestinese; non si tratta come sostiene qualcuno
di atti di violenza contro Israele, ma di dimostrazioni di una
parte del popolo palestinese, che non ha ancora un suo territorio,
che in quel paese non ha ancora i diritti politici. Sono
dimostrazioni che sono fatte da tutta la popolazione e non da
terroristi, in cui sono coinvolte le donne, i bambini, i
ragazzi.
Credo che il popolo ebreo che ha dovuto in questi secoli
sopportare delle dure persecuzioni, dovrebbe essere il primo a
capire che non si può lasciare senza risposta una parte così grande
della popolazione che vive sul proprio territorio, che non si può
mantenere con la forza una intera popolazione in condizioni di
subalternità.
L'auspicio che facciamo è che con il contributo di tutte le
forze e di tutti i paesi si riesca a trovare un equilibrio e una
soluzione che dia al popolo palestinese una terra e che dia
sicurezza allo stato israeliano.
Mi associo anche alle preoccupazioni espresse dal Presidente del
Consiglio per ciò che riguarda il continuo manifestarsi della
criminalità mafiosa nella Sicilia e non solo là; credo che le
istituzioni abbiano molto da fare per garantire ai cittadini di
questo paese la necessaria serenità. In questo senso credo che non
possiamo trascurare in questo Consiglio quanto è accaduto a scorsa
notte con l'esplosione di una bomba nella città di Aosta.
Si tratta di una bomba di una potenza, a quel che si dice molto
elevata; si tratta di un gesto che avrebbe potuto causare delle
vittime.
Credo che questo Consiglio regionale non possa sottrarsi al
compito di una riflessione, su come e perché, in una realtà come
quella valdostana, possano avere luogo eventi di questo genere; che
cosa si muove nel profondo di questa società, cosa avviene, cosa
possiamo fare per evitare che questo accada e cosa i cittadini
valdostani possono dire a noi che siamo responsabili della
direzione di questa Regione, nel vedere cha la loro sicurezza non è
tutelata.
Credo che una riflessione si imponga, perché forse questo
Consiglio regionale e questo Governo regionale si sono occupati
molto delle condizioni materiali della popolazione, della società,
ma non hanno mai voluto affrontare riflessioni più approfondite sui
valori morali, sulle condizioni di solidarietà, sulla esistenza di
una unità di fondo della popolazione valdostana. Forse è il momento
di affrontare anche questo aspetto del problema, per arrestare sul
nascere manifestazioni che in questa terra non dovrebbero aver
spazio.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.)
Voglio a nome del Gruppo socialista
associarmi alle parole dei colleghi che hanno manifestato il loro
profondo dissenso nei confronti della politica di tipo
imperialistico portata avanti dall'attuale governo israeliano.
Il fatto che l'intero mondo internazionale, con una decisione
convalidata dal Consiglio di sicurezza dell'ONU, abbia condannato
la politica di repressione posta in essere nella striscia di Gaza
da parte dell'attuale governo israeliano, è la manifestazione di
una sorta di condanna generalizzata nei confronti di un popolo che
fino a pochi anni fa aveva goduto della simpatia di tutti noi.
Credo che ogni forza politica non abbia potuto non solidarizzare
con chi difendeva una propria terra, come era il caso del popolo di
Israele, e le prese di posizione che tutti noi abbiamo assunto
quando veniva minacciata l'integrità del territorio israeliano da
parte del mondo arabo, è stato un atteggiamento di chi voleva
dimostrare e confermare la volontà di un popolo ad avere una sua
terra. Nella sua lunga e travagliata storia il popolo ebraico ha
subito il destino di non aver mai trovato una sua terra; che adesso
la neghi ad un altro popolo che, per effetto della creazione dello
stato israeliano, è stato estromesso dai suoi territori, è un dato
di fatto che lascia sconcertati tutti noi.
Riteniamo che non è con la forza che si può reprimere un
sentimento che è più che legittimo, quello del popolo palestinese,
ad avere finalmente un suo stato e una sua porzione di territorio.
Non è assolutamente attraverso una forzatura di tipo militare che
questo problema troverà una sua soluzione; anzi, credo che
l'esasperazione posta in essere dallo stato israeliano in questo
momento facendo ricorso all'esercito per sopprimere questa
esigenza, non faccia altro che scavare un solco profondo (se ancora
ce ne fosse bisogno) di odio fra i palestinesi e lo stato
israeliano.
Siamo per una soluzione pacifica, ci allineiamo con la posizione
che ha assunto anche il governo italiano in questi ultimi tempi,
speriamo che la ragione prevalga e che alla forza delle armi si
sostituisca la forza della trattativa e dell'accordo.
Voglio anche io sottolineare un aspetto che il Consigliere
Mafrica che ha evidenziato e che esigerebbe da parte nostra una
riflessione più complessiva. Mi riferisco all'episodio della bomba
che è scoppiata in questi giorni. Avevamo condannato circa un anno
fa un episodio analogo, purtroppo dobbiamo riscontrare che questa
terra felice che è la Valle d'Aosta non è immune da episodi che non
possono non incidere profondamente sullo stato d'animo della
opinione pubblica. Questa è una società che qualcuno definisce del
benessere assoluto, io credo invece che sia una società in profonda
trasformazione, che manifesta anche un grosso malessere.
Il centro motore in questi ultimi anni, intorno al quale gira
l'economia della intera Regione, è divenuta l'Amministrazione
regionale. Compito di un ente come il nostro, che gode di una forma
di ampia autonomia, non è solo quello di dispensare dei denari, ma
è anche quello di guidare, di indirizzare lo sviluppo della società
valdostana. Questo compito ce lo siamo dimenticato. Sarebbe bene
che tutti noi andassimo a rileggere un saggio che è andato di moda
e che ha avuto un suo peso nel modo di essere di alcune forze
politiche, un saggio di Erich Fromm sull'Avere o l'Essere, perché
alcune riflessioni che sono state fatte in quella occasione devono
essere riprese.
È una società la nostra che sembra indirizzata esclusivamente ad
appagare una sua voglia di benessere, una voglia di piacere che
Fromm chiamava "un certo edonismo radicale", con cui intendeva la
ricerca del piacere per il piacere. Su questo dovremmo fare una
riflessione perché sarebbe bene che ci fermassimo un attimo a
guardare indietro, anziché a puntare in avanti con l'occhio e il
passo baldanzoso. Certi valori che erano profondamente radicati
nella società valdostana, che era una società più povera, ma che
esaltava altri aspetti della nostra collettività, vanno ritrovati,
vanno riscoperti.
Non possiamo solo guardare al nostro passato per quello che ha
rappresentato sul piano della storia, il nostro passato va
riguardato anche sul piano della acquisizione di una coscienza
morale, di una nuova coscienza morale. Questa è una esigenza che
c'è, che si avverte, e noi che sediamo in questo consesso che è la
massima espressione regionale, abbiamo anche questo compito: non
solo dare, ma anche esaltare una caratteristica dello uomo
valdostano. Credo che ci voglia in questo la riscoperta di un nuovo
umanesimo valdostano che riscopra la dignità dell'uomo, altrimenti
si giustificano tutti gli avvenimenti che hanno luogo nella nostra
terra, che traggono origine da un arricchimento troppo facile,
troppo improvviso, sovente non giustificato. È opportuno recuperare
in maniera molto pressante un assetto della società valdostana che
sia sostanzialmente diverso. Può sembrare un discorso di tipo
pseudo-moralistico e lungi da noi il farlo, però non possiamo più
trascurare questo aspetto.
Il fatto che questa Regione abbia un bilancio così pingue, che
abbia la possibilità per fortuna nostra di disporre di risorse
finanziarie così consistenti, impone un modo di governare
sostanzialmente diverso, un modo di governare che non faccia sì che
si perdano di vista quelle che sono le caratteristiche fondamentali
della gente valdostana. Se facciamo questo, potremmo creare una
società del benessere, però al tempo stesso depaupereremmo
profondamente la nostra collettività di quelle che sono state
alcune delle sue caratteristiche essenziali, che noi dobbiamo
assolutamente riscoprire. Sono le caratteristiche di una
popolazione alpina che ha connotazioni del tutto particolari. Sotto
questo profilo una pausa di riflessione va indubbiamente fatta.
Non sottovalutiamo certi aspetti che sono quelli che abbiamo
cercato di sottolineare, quello delle bombe che troppo
frequentemente turbano la vita della nostra società, non
sottovalutiamo altre spie che emergono da questa società che è una
società del benessere. Credo che queste riflessioni vadano fatte, e
mi auguro che ci sia l'opportunità di esplicitarle in un dibattito
politico che dia l'opportunità di un confronto fra le varie forze
politiche.
Queste erano le considerazioni che volevo fare, e ritengo che
soprattutto su questo ultimo argomento vada fatta una meditazione
più approfondita.
Si dà atto che dalle ore 10,05 alle ore 10,08 assume la
Presidenza il Vicepresidente DE GRANDIS.
